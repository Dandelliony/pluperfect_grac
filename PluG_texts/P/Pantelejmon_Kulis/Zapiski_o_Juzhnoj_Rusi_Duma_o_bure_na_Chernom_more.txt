
Ой як на Чорному морі
Та на білому камені,
Там сидить ясен соколенько,
Смутно має,
Жалібненько квилить-проквиляє,
На Чорнеє море сяє,
Далеко поглядає,
Що на Чорному морю недобре вчиняє:
Противну филю зо дна моря знімає,
Судна козацькі на три часті розбиває.
Перву часть ввірвало,
В гирло Дунайське замчало;
Другу часть увірвало,
У землю орабську замчало
Третю часть увірвало,
Ой не знало, де подіти,
Серед Чорного моря утопило.
У тій часті потопало два брати ридненькі,
Товариші сердешні,
Що ні до кого приплинути,
Опрощення приняти.
Ті два брати один до одного припливали,
Опрощеннє приймали
І словами промовляли,
Сльозами ридали:
«Ой не єсть то нас, брате, на Чорному морі супротивна филя потопляє,
А єсть то отцева-матчина молитов побиває-карає.
Нам отець-мати позволяли одному в військо виступати.
А другому дома хліба пахати.
А то ми, брате, недобре вчиняли –
Обидва коні посідлали,
У військо виступали,
З отцем, з маткою опрощення не приймали,
Ще матку стареньку зневажали,
Стременем у груди од коней одпихали.
То ще ми, брате, недобре вчиняли –
Мимо церкви святої проїжджали,
За гордостю, за пишностю з глави шлика не здиймали,
На себе хреста не покладали
І Бога милосердного на поміч не благали.
То ще ми, брате, недобре вчиняли –
По улицям добрими кіньми гуляли,
Дітки маленькі кіньми розбивали",
Кров християнську безневинно проливали.
Їхали ми городом-улицею,
Там стояли три жени старенькі;
Може, думали та й гадали против нас що добре сказати,
Да ми й там за гордостю, за пишностю противним словом одказали.
Не питали церкви святої
Да питали корчми нової.
Чужі козаки по церквах молебні наймали,
А ми у шинку п'єм-гуляєм,
Танці-музики наймаєм.
Коли б дав Бог на суходіл виступати,
Вже б тепер могли знати,
Як святої церкви не забувати,
Отця-матку штить і поважати».
Стали вони отцеву й матчину молитву сохваляти,
Стала на Чорному морю супротивна филя утихати,
Став Господь милосердний їх визволяти.
Вони тоді до пристані прибувають,
За білий камінь руками хватаються,
На суходіл виступають
І словами промовляють:
«Которий чоловік отця-матір шанує-поважає,
Бог йому милосердний помагає;
Которий чоловік отця-матери не шанує, не поважає,
Нещасливий той чоловік буває,
Так він абиде марне пропадає».