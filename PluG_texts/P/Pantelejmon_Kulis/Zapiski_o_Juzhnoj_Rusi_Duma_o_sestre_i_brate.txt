
Ой у неділю рано-пораненьку,
Ой то ранніми зорями,
То не сива зозулька закувала,
То не дрібна пташка щебетала,
Як сестра до брата на чужу чужину
Добрим здоров'ям покланялася;
Ой, кватирочку очиняла,
Словами промовляла,
Сльозами ридала:
«Братіку мій рідний,
Як голубонько сизий!
Прибудь ти до мене,
Одвідай ти мене
На чужій чужині
При злій хуртовині,
При нещасливій годині».
«Сестро, - каже, - мила,
Родино сердешна!
Не могу я до тебе прибувати:
Я проживаю за темними лугами,
За широкими полями,
За бистрими ріками».
«Братіку милий,
Як голубонько сизий!
Прибудь же ти до мене.
Темниї луженьки ясненьким соколеньком перелети,
Широкиї поля малим-невеликим перепелоньком перейди,
Бистриї річеньки й озера білим лебедоньком перепливи;
Сядь-пади у моїм дворі сивим голубоньком,
Головку склони,
Жалібненько загуди?.
Нехай я буду вихождати,
Ой по голосу познавати,
Родиною сердешною називати,
І на хліб на сіль закликати,
І на здоров'є тебе, брате, буду питати».
«Сестро, - каже, - мила,
Родино сердешна!
Ой, сподівайся мене тоді в гості,
Як будуть о Петрі бистриї ріки-озера замерзати,
Об Різдві калина в лузі процвітати.
Пойди ти, сестро, до тихого Дунаю,
Возьми ти, сестро, піску у білу ручку,
Посій ти, сестро, на каміню:
Коли той буде пісок на білому камені зіхожати,
Синім цвітом процвітати,
Хрещатим барвінком біленький камінь устилати,
Разними красними цвитами украшати,
Тоді, сестро, буду до тебе в гості прибувати,
Твого життя при бідности доглядати».
«Братіку, - каже, - милий,
Як голубонько сизий!
Не тепер я на ногах стала,
Од старих людей приповісти такої не чувала,
Щоб о Петрі бистриї ріки-озера замерзали,
Щоб об Різдві калина в лузі процвітала,
Щоб жовтий пісок на білому камені зіхожав,
Щоб синім цвітом процвітати,
Хрещатим барвінком біленький камінь устилати,
Разними красними цвітами украшати:
А лиш, братіку, тебе до віку сподівати!
Як на празник хвалебен люде до церкви йдуть,
Як бжілки гудуть,
Чужі братіки зихожаються,
Брат із братом,
Сват із сватом.,
Кум із кумом,
Сестра з сестрою,
Одно з одним схожається
І празником хвалебним поздоровляється;
А мене плече з плечем, пола з полою торкає,
І в вічи не видає.
Ой, як у нашого отця та й матки пили та їдали,
Тоді нас і куми, й побратими добре знали;
А як нас пришибла недобра година,
Одцуралась нас близькая й далекая, вся названая, сердешная родина!
«Тяжко, - каже, - братіку!..
Як птиці пернатій в чистім полі без древа ночувати,
Як тяжко та важко живій рибі без води проживати,
Як тяжко та важко білий камінь з сирої землі проти себе ізняти, -
Ой, так тяжко та важко на чужій чужині без кревної родини помірати!».