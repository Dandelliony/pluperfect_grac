
У Миколаї був священик, Остап Каряка. Поляки давай його підбивать, щоб поїхав у Польщу да висвятився на унію: «Поїдь, Остапе, тобє лєпєй бендзє». Він і поїхав, висвятивсь і вернувся вже уніятом. От у Тройці благочестие, а в нас унія,- років, може, й скількі. То як пійдем було у який манастир говіть, то ченці нас і научують: «Ізбунтуйтесь, - кажуть, - та до преосвященного добийтеся, то буде і в вас благочестие».
А ся єпархія тягнула тогді до Переяслава. А в Переяславі преосвященний був Гервасій. От батько мій і поїхав туди із парубком Шпаком: «Ваше преосвященство! Ми приїхали просити, нехай і в нас буде благочестие, як і в людей; а то у нас унія, що ми її й терпіти не можемо».
А преосвященний і каже: «Дітки! Просіте Каряку, нехай до мене приїде, то я його поблагословлю на благочестие».
А панотець каже: «Святий владико! Ми всією громадою просили, а він не йме віри. “Тогді, - каже, - у вас буде благочестие, як у мене поросте на долоні волосся!”».
То преосвященний і каже: «Люде добрі! Обождіть же; він схаменеться, та не в пору. їдьте, - каже, - дітки додому, а священик вам буде».
А в Ревовці та був тогді молодий піп Максим Левицький . То ляхи його мордовали, щоб пристав на унію: жар за халяви сипали і на колесо тягли; а він утік та в Переяслав до преосвященного. Там його панотець і бачив.
Да там же у Перяславі був тогді у преосвященного і титар із Мліева. Узяв лядський антиминс із церкви та й привіз до преосвященного. То панотець і того там бачив.
От як сказав преосвященний , що «їдьте, - каже, - додому, а піп вам буде», то панотець і поїхав назад із Шпаком. А тогді перевоз був тілько в Сокирній та в Домінтах, а то скрізь по сей бік стояла на бекетах страж польска, а по той - гетьманці на радутах. То оце, було, вночі й кричать - нам у Черкасах і чутно - оце один: «Славен город Петинбурх!», а другий: «Славен город Переяслав!». Усе города величали: таке-то, бач, було гасло.
Так було тогді тілько два перевози. Заплатиш було індуту, то й пропустять. Ото мій панотець у Домінтов, аж тут од брата посланець. Брат заплатив чоловіку тому та й переказує: «Нехай , - каже, - не їде в Черкаси, бо вже ляхи провідали, то стережуть на дорозі, щоб піймать».
То батько з Шпаком у Богушкову слобідку та наняв рибалку, щоб його перевіз потайно на сей бік, а коней із Шпаком покинув.
Прийшов додому, аж тут лихо: шукають його ляхи, щоб стратити. То він до зятя, та й жив там з місяць у загороді, поки все втихомирилось.
Як утихомирилось, то й став панотець жить дома вже; тілько все ще опасувавсь. Коли ж присилає раз за ним пан швагронистий. А тогді у нас у Черкасах команда стояла, то панотець лядунки обшивав. От він і пішов до того швагронистого, саме туди, де тепер суда стоять.
Прихожу, - каже, - я туди, аж дивлюсь - привезли млієвського титара, що у преосвященного я бачив. Руки назад зв’язані, і сам прив’язаний до полудрабка. Я, - каже, - як побачив, то і вмер: думав, що й мене оце за тим призвали. Коли ж виходить швагронистий : «Ну, Цехмістер, гляди, щоб у середу були лядунки!».
«Будуть, - кажу, - вельможний пане!».
А він: «Іди ж, - каже, - та щоб були!».
От у мене й на душі, - каже, - трохи одлягло. Скорійш звідти: нехай вам біс!
А титара того повезли в Млієв, да ото, що єсть там коло Млієва гребелька і верби, то там його на вербі повісили за руки і усяк мордовали. Оце коноплями обмотають та смолою обмажуть, та й запалять. А потім, замордовавши, голову йому одрубали та й виставили на вигоні, на високій палі. А вночі щось украло тую голову та й одвезло аж у Переяслав до преосвященного. То преосвященний ще лучче почав стараться, щоб було благочестие.
Аж ось раз приходить чоловік до панотця: «Ідіть, - каже, - пане Цехмістре, якийся піп приїхав та зове вас».
Пішов панотець, аж то той самий Максим Левицький, що був у преосвященного!
«Люде добрі, - каже, - оце прислав мене преосвященний, щоб я був у вас попом».
А наші кажуть: «Добре, батюшко! Ми того бажаєм».
«Ходім же, - каже, - в церкву».
Пішли в церкву. Він одправив акафист; посвятив церкву; обійшли кругом церкви; а потім і каже: «Люде добрі, дайте ж мині кватиру. В мене і жінка є, і діточок двоє».
От наші дали йому обществом хату. А потім уже він посилав у Ревівку підводу; то привезли йому й попадю, і дітей двоє. Дочка була Явдоха да синок Лесько.
То як пожив той піп у нас років зо два, то його зробили протопопою, а після так розжився, що було берлином їздить. Будка з вікнами і коні впростяж. То оце один на коні сидить, а другий коло будки, а сам у будці та ще й за будкою один.
