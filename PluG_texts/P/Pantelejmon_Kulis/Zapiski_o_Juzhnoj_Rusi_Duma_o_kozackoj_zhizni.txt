
Не один козак сам собі шкоду шкодив,
Що від молодої жінки у військо ходив.
Його жінка кляла-проклинала:
«Бодай тебе, козаче сіромахо1, побило в чистому полі
Три недолі:
Перша недоля - щоб під тобою добрий кінь пристав;
Друга недоля - щоб ти козаків не догнав;
Третя недоля - щоб тебе козаки не злюбили
І в курінь не пустили!».
А козак добре дбає,
На жінку не потурає,
Жінці віри не діймає;
Коневі частенько зеленого сіна підкладає,
Жовтого вівса підсипає,
Холодною кренишною водою коня напуває;
У поход виступає.
Господь йому дав,
Що під ним добрий кінь не пристав;
Він козаків доганяв;
Що його козаки злюбили,
До себе в курінь пустили,
Ще й отаманом настановили.
Тоді козак у війську пробуває,
Свою новину козакам оповідає:
«Слухайте, панове молодці,
Як-то жиноцька клятьба дурно йде:
Так, як мимо сухе дерево вітер гуде;
Жиноцькі сльози дурні - як вода тіче».
Жінка в корчмі пила та гуляла,
Та домівки не знала,
Мов її хата к нечистій матері пусткою завоняла.
Скоро стала козака з походу сподіватись,
Стала до домівки прихождати,
Стала в печі розтопляти,
Стала той борщ кислий ,
Оскомистий чортзна колишній ,
Із-під лави виставляти,
Стала до печи приставляти,
Оттим борщем хотіла козака привітати.
Скоро став козак з походу прибувати,
Став до нових воріт до ламаних доїжджати;
Він з коня - не вставає,
Келепом нові ламані ворота відчиняє,
Козацьким голосом гукає.
Скоро стала козачка козацький голос зачувати,
То вона не стала против нього дверми вихождати,
Стала, мов сивою голубкою, в вікно вилітати.
Тогді козак добре дбає,
Хорошенько її келепом по плечах привітає,
Карбачем по спині затинає.
Тогді козачка у хату вбігала,
Буцім нехотя той борщ поліном штиркнула,
Ну його к нечистій матері! У піч обертала,
Новий борщ унов варити зачинала;
До скрині тягла,
Не простого, лляного полотна тридцять локтів узяла;
До шинкарки тягла,
Три кварти не простої горілки, оковити узяла,
З медом та з перцем розогрівала,
Оттим козака частувала та витала.
Отто вийшла козачка на другий день за ворота,
Аж сидить жінок превеликая рота.
А сказано: жінки - як сороки:
Одна на одну зглядали
Та й козачку осуждали,
Та й козачці не казали.
Одна таки старушка не втерпіла
І козачці сказала:
«Гей козачко, козачко!
Десь твій козак нерано з походу прибував,
Що попід очима добрі гостинці подавав».
То козачка добре дбала,
По-свойому козака покривала:
«Чи ви ж то, жіночки-голубочки, не знаєте,
Що мій козак нерано з походу прибував,
Заставив мене в печі потопити,
Вечеряти варити.
А я пішла по дрова,
Та не втрапила по дрова,
А втрапила по лучину,
Попідбивала собі очи на ключину.
Роблю ж я таки те ремество синило,
Так воно мині добре взнаки вдалося:
Як я його мішала, так воно міні за очи взялося».
А козак седить у корчмі та мед-вино кружає,
Корчму сохваляє:
«Гей корчмо, корчмо-княгине!
Чом-то в тобі козацького добра багато гине?
І сама єси неошатно ходиш,
І нас, козаків-нетяг, під случай без свиток водиш.
Знати-знати козацьку хату
Скрізь десяту:
Вона соломою не покрита,
Приспою не осипана,
Коло двора нечиста-ма і кола,
На дрівітні дров ні поліна.
Седить в ній козацька жінка, околіла.
Знати-знати козацьку жінку,
Що всю зіму боса ходить,
Горшком воду носить,
Полоником діти напуває!».