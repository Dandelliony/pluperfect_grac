Переднє слово до громади. Погляд на українську словесность
Дивне отсе в нас діло, панове громадо, наша словесность українська! Не було, не було її тогді, як наши дуки великим коштом громадським академиї да школи споряжали, і до німців дітей у науку посилали, і саму німоту до себе великими грішми підіймали, а тепер – ось тобі на! усе не до смаку, що в нас, починаючи аж од Нестора, понаписувано: треба якусь иншу мову і инший дух у книжках появити. Уже ж, здається, наші заесманські сусіде й геть-то вибились із-під німецької опеки: почали по-свойому думати і до свого народнього смаку в книжках вертатись... Здається, нам би тілько йти за ними слідом і одну литературу гуртом создавати. Ні, нам чогось иншого заманулось, і вже не десять і не двадцять років Україна на свою самостайню словесность почувається. Охотнійше почали наші хлопята слухати бурлацьке юродство Котляревського, аніж чепуркувату Карамзинщину. Як же появив Квітка на світ свою «Марусю», то вже хіба щирі паненята – такі, що й няньки в них були німкені – од неї одвертались. Що вже там ні друковано по столицях, нічим так нашому брату не догожено. Те ми читали смакуючи, а «Марусю» – плачучи; так тут уже хоть і не кажи, що нам ріднійше. Найбільш ми вподобали з сусідньої словесности Пушкина, і таки – нігде правди діти – повпивались були його поезією, наче тим старосвітським медом, що п’яне чоло його величають. Затяг він силоміць нас на бучний бенкет до себе. А тут іще й земляк наш Гоголь почастував нашу громаду гарним, да ще й заправленим по-нашому спотикачем; то здалось нам, що вже й додому з того бенкету не втрапимо. Як же гукнув свою пісню Шевченко да вивів нас у степ, да провів скрізь понад Дніпром аж до Лиману, то де той і хміль у нас подівся! Протверезив нас рідний кобзарь, наче в вишневому садку по росі покачав, і вже з того часу иншим смаком нам у словесності запахло. Гарні, да ще й, Боже, які гарні, стихи, поеми й повісті Пушкин понаписував! Навіки добрі картини й наш Гоголь понамальовував. Нехай воно й буде собі по кінець світу до любої вподоби кожному, хто розуміє всяку красу і правду, якою б її мовою ні вимовлено. Нехай читають Пушкина і Гоголя наши земляки, нарівні з Байроном, Шиллером і Мицкевичем. Ми й сами всього того доволі поначитувались і вже сказати, що насмакувалися. Тілько ж бо у гостях, кажуть, добре, а дома ще лучче. Побенкетувавши на тому пишному чужоземньому бенкеті, рвемося ми тепер, мов із неволі, у рідні села, степи й луги. Там нам любо, там нам здорово і на серденьку легко!
Розпочав нам Шевченко довгу і широку, справді вже рідну пісню, – пішла луна по всій Україні. І не всує ж голос його понад Дніпром-славутом розлягався: ось уже й на його віку почали озиватись голосниї речи не з того, то з иншого кінця рідного краю. Не всує й старий дядько Квітка виявив нам наших селян по-братерськи. Придивившись його поглядом до людей простих ближче, постерегли наші писателі велику глибиню сього жерела несчерпаного, і беруть і беруть з його високі, величні або розкошні, як садова квітка, типи народні. Не всяке, правда, й памятає, хто знайшов, хто прокопав і оправив віковічню криницю, а проте живуща вода з неї рине і рине. Квітчина память буде свята вовіки поміж нами: він самостайно зрозумів серцем, що то за диво праведне – наші селяне; він зробив те ж саме для прози, що Шевченко для стиха українського: він так само постеріг і переняв поезію щоденної сільської мови, як Шевченко – поезію народньої пісні. Удвох вони заправили нашу словесность віковічньою силою і назнаменували їй правий і далекий путь. Шкода, неоплакана шкода, що рано Квітка покинув світ, а ще ранше – своє єдине хвалебне діло1... Шевченко остався послі його єдиновладнім батьком серед невеличкої сем’ї рідних писателів. Нема нам закону над його слово, тілько одна народня поезія для його і для всіх нас стоїть за віковічній взір, да й народньої поезії ніхто не зачерпнув так зглибока, як Шевченко. Набравшись ізмалку всього, чим живе й дише селянин, він підняв прості хатні розмови до високої пісні і разом зробив з них ревну, сердечну лірику і величний епос.
Тому назад два годи з’явився в нас писатель, під пару Квітці або й Шевченкові, – не по своїм, правда, творам, а по великим надіям, которі над тими творами в нас засіяли, – писатель того ж душевного складу, що й Квітка, тілько що без його снаги – широко повість разпростирати і од гарячих сліз кидатись у молодий регіт. Не знарошне він занедбав Квітчин способ малювання наших селян; ні, він не здолав вибитись із народнього оповідання чи живої історії життя людського, которе вбачав своїми очима, і його невеличкі повісті можна вважати тілько за ескизи, з которих, під щасливу годину поетичнього творчества, намальована віковічніми віршами «Катерина». Геній народній создав Шевченка з його стихом золотоголосим. Марко Вовчок, з своїми оповіданнями, надто близькими до бувальщини, явився ніби на те, щоб побачили зблизька, уже не скрізь Шевченків стих або Квітчини поетичні й сміховинні повісті, що то справді за багатий наш геній народній! Печатаючи «Народні оповідання», я додав од себе до них переднє слово2. «Великого стоять сиї оповідання тим, – говорив я, – що живописують наших селян, як вони єсть перед нашими очима, – живописують не так, як звикли на них дивитись ізверху, а так, як вони сами на себе дивляться... Се не видумки на потіху гулящим людям: се жива етнография, котору зрозумів писатель здоровим умом і гарячим серцем».
Справді, Марко Вовчок, зобравши поміж народом первообрази Шевченкових Катерин і Наймичок, ніби тим додав його «Кобзареві» автономию, що справді наш сільський люд, у своїй занедбаній долі, носить у собі, розбитими частинами, той високий поетичній образ, которий Шевченко надав йому в своїх поемах.
Дуже тиї помиляються, що, не бачивши зроду нашого сільського люду, як він поводиться поміж собою, взяли тиї оповідання за якісь поеми з народньої жизні. Ще раз кажу: «се жива етнография», і під тим-то поглядом мають вони найвищу свою коштовность. «Сам по собі Марко Вовчок іще не виявивсь, – говорив я в передньому слові, – а велике його діло яко речника народнього, которий говорить не од себе. Не свої мислі він об’являє нам, як Квітка; не своєю душею за народ боліє, як Тарас: писатель тут одступився геть, назад свого писання, а в писанні його сам народ, лицем до лиця, промовляє до нас словом своїм також, як у вищі свої години промовляв піснею».
Отож Шевченко, один Шевченко дознавав иногді таких вищих годин, і се вже не народній геній помагав йому, а сам він додавав орлових крил народньому генію. Коли судилося й Марку Вовчкові піднятись на рівню з ним висоту творчества, то станеться се тілько тогді, як ескиза з натури не буде в його видно за самостайнім творчеством. Хто в Шевченковій Катерині або хоть і в Марусі Квітчиній бачить ескиз, копію з людини, котора б стояла перед очима, а не перед душею поета? Катерина похожа на живих людей – правда, тілько що таких Катерин на світі тисячі, і ні одна кругом на неї не похожа; а Вовчкові Одарки, Сестри й Козачки жили, або і досі живуть, на світі, як натурщиці, з которих зняв собі маляр портрети для картини. Тим-то й остерегав я своїм переднім словом сусідню критику (нашої ще немає) од неумисної хиби (бо наш народ і його людськость для неї діло нове або й зовсім недовідоме). Здається, що більше всіх зрозумів мене переводчик «Народніх оповіданій» з українського пан Тургенев, бо, вподобавши поетичній дух і склад тих невеличких повістей якнайщирше, остерігся додати од себе статечний суд і указати їм у словесності праведне місто. Переднє словце його коротеньке аж надто3, і здався шановний переводчик на нас, українців, що ми-то їх поставили високо.
Пан Марко Вовчок напечатав недавно свою «Институтку», котору переложив по-свойому той же пан Тургенев4. Тут, здається, ступив він дальш од первих оповіданій; а все ще крізь картину пробиваються в його натурщики й натурщиці, з которих він посписував собі етюди. Самостайнього творчества ми ще і в «Институтці» не вбачаємо. Геній народній виносить на своїх крилах фантазію Вовчкову; сам автор не здолав і досі пробити нову дорогу народньому генію, як-от Шевченко. Спасибі йому, служить він гарно чистим смаком своїм народньому слову і духу. Дай же, Боже, самому йому колись за ввесь народ голосне слово сказати: не то щоб яка гарна людина з-міждо народу Вовчковим голосом до нас озивалась, – ні, щоб той голос такії проглаголав речи, на которі ані сама краща істота з-міждо селян і городян не споможеться. Такії речи почули ми од нашого кобзаря українського в 1846 року5, і вони-то зробили його паном над самим генієм народнім.
У всякого народу бували такі поети, которі брали найчистійші тони в народніх піснях і баладах. Покидавши й старосвітські свої пісні й балади, слухало все, що живо, їх нових поетичніх творів, слухало, переймало і окривало їх імя широкою славою. От між такими талантами несхибно можемо ми указати місце пану Вовчкові за його дотихчасові оповідання. Велику робить нам він підмогу, очищаючи смак рідної мови од польщизни на Волині й Подоллі, од московщини і школярства на Подніпрянщині. Його гарні, теплі етюдики з натури дають нам способ придивитись якнайближче до народнього обличчя. Не раз, не два натякне нам пан Вовчок і на глибиню народнього нашого духу; а все ще більш од його осталось нам жадати, ніж він дає нам. Злинув він ясним соколом з-міждо людей, починающих писати, дойшов до межі самостайнього творчества і – зупинився. По сей бік межі стоять такії люде, як Боккачіо у італьян, як Гофман у німців, Вашинґтон-Ірвинг у ангелян, – доволі їх було на світі; по той бік виступають невеличкою громадою такії мужі, як Шекспир, Вальтер Скотт, Шиллер, Мицкевич, Пушкин, Гоголь, Квітка, Шевченко. – Гоголь у «Вечорах на хуторі» стояв урівні з Марком Вовчком, а далі переріс його неізмірно. Шевченко в первих баладах не пійшов вище Вовчкової «Сестри»; в «Катерині» він піднявсь до Пушкина яко художник, а в 1846 року – і до Мицкевича яко поет всеславянський*.
Отож, складаючи ціну талантам поетичнім, ставимо ми високо Вовчкові оповідання як почин новому якомусь ділу, а що з того почину вийде, те ще колись побачимо. Добра приміта отсе, що в два годи пан Вовчок не появив нічого нижчого од первих своїх оповіданій. Може, він почувається на щось і геть-то коштовнійше і не хапається з великим ділом, щоб якнайповажнійше його совершити. Надії нашої словесности української підростають щороку, бо взялась вона рости не в теплицях, і лежить перед нею безкрає плодоносне поле-цілина. Тілько зворуши землю уміючи да посій доладу, – будуть колись добрі жнива на Вкраїні.
Видаючи сю перву книжку «Хати», не за малу річ ми вважаємо критичній погляд на те, що зроблено вже в нашій словесності і чого маємо ще од неї сподіватись. Ні суєсловною хвалою не повинні ми своїх писателів улещати, ні забувати, чим з них которий допоміг ділу громадському; не одні бо великиї таланти, як-от Квітка й Шевченко, задачу нашої нації виповнять. Не треба також нам нашою долею знічев’я величатись. Доля наша красна хіба великою тугою, котора не дає нам ні на часину про своє безталаннє забути. Не всміхається нам фортунина і в нашій словесності, не то що. Мало, дуже мало на світі письменних людей, которі б наше слово щиро, по-братерськи привітали, а ще менше, которі б його глибиню і самостайню красу зрозуміли. Тим воно і йде в нас тугим поступом, бо обертається і набірає нової сили в невеличкій громаді. Ще ж до того треба йому разом і вищого смаку доходити, і тямущих людей доволі собі з’єднати, щоб од напасти, як то кажуть, не пропасти. Се бо вже давня річ, що в світі не без ворога, і не родився ще той чоловік, щоб йому діла його не псовано. Українська ж словесность – діло велике: се – нове слово між народами, которе на те й явилось, щоб якось инше, не по давньому, людський розум повернути. Як же б то могло статись, щоб вона пройшла собі од свого сходу до заходу, мов тобі сонце по небу? Коли чоловік видумає нову яку вертілку, да і то наглузуються з його люде, поки піймуть віри, що воно не покидька, і навтішаються вороги, поки він із своїм ділом пробється; а то ж мала річ – нове слово між народами! Де б ті й недоумки подівались, що б вони в світі й робили, якби не реготали, не гукали против чоловіка мудрячого або йому ноги не підставляли! На те вони й родяться, щоб труднійше яке ні єсть на світі праведне діло зробити. Се неминуча проба всякому могущому духові, чи справді він могущий і безсмертний, чи тілько сам собі таким здається. Хто не схибне серед суєсловного їх натовпу, не спустить з очей своєї целі далекої, не дасть себе загукати й затерти поміж їх юрбою ярмарковою, той справді чоловік між людьми, а не волова голова поміж чередою. Так же само й до слова. Жива сила – слово; велике йому діло треба вчинити: повинна ж йому й проба бути незгірша.
Як появився Котляревський із своїм Енеєм, усі зареготали щиро, що який-то справді чудний той простий люд український, од которого ми, дякуючи деяким старосвітським добродіям, одрізнились. Зареготали, і той регіт був – найстрашнійша проба нашому писаному слову українському. То було все одно, як родиться дитина серед пяних баб, да ще й сама сповитуха вп’ється. Коли видержить бідолашне немовлятко перве безумне привітаннє на Божому світі, то то буде ознака, що вродилось воно собі живуще аж надто. Вже такої страшної проби навпослі йому й не трапиться. Тим реготом над «Енеїдою» мало-мало не згубили сами земляки свого ж новонарожденного слова. Так велика ж була в йому живая сила, і зараз вирятував його инший поет, Гулак, написавши тим же складом, що й Котляревський, невеличку поемку: «Пан та Собака». Засміялись тогді иншим сміхом панове земляки, а деякі, може, трошки й на кутні... Воно б уже ніби й на лад навернулось було наше діло; коли ж судилось лихій долі ще раз перейти нам дорогу впорожні! Піддурили пана Гулака, тогді ще молодика молодого, деякі людці лукаві-лакеюватиї, – ударив об землю, да й розбив він свою бандуру... Замовкли голосниї струни; почав поет наш язиком грати, да й грає, собі на здоровє, аж і досі, бо єсть такиї люде, що й на те діло не наймають. На світі потрібен і той, хто будує, і той, хто руйнує7; чим же потакач не робітник?
Тим часом, як поглумивсь Гулак над своїм даром словесним, у його сусіда Квітки вже ворушилась у серці «Маруся». Навкруги цвенькає дрібноголове панство, кепкують з рідної мови, з рідних звичаїв, ще, собі на лихо, похваляють і рідне слово деякі, що ніяким иншим такого сміху в беседі не наробиш: а тут у серці в його каплють поетичні сльози над Марусиною гарною й смутною долею, і виходить вона на Божий мир красна, як та весна, що вже не вернеться. Добре ж і її земляки привітали: дякував Квітці не один пан по-приятельськи, що він скомпонував книжку, понятну для їх лакеїв. Той чистий сільський крин, той високий поетичній образ нашої юности ясної, любячої, здався їм, як то кажуть, трив’яльним; бо про Квітку задзвонено тілько в сільські дзвони, городам і журналам було про його байдуже. А проте знайшлися люде, которі просту селючку Марусю, як рідну сестру, до серця пригорнули, і сам Шевченко, об’явившись мирові «Кобзарем» своїм, напечатав до Квітки (Основ’яненка) величню, голосну оду.
Чи так, батьку отамане?
Чи правду співаю? –
питався в його наш кобзарь і перве місце оддав перед себе автору «Марусі», заохочуючи його до нових творів:
Утни, батьку, щоб нехотя
На ввесь світ почули!
В його повістях-поемах знаходив наш кобзарь на чужій стороні Україну зо всіми її вічніми дивами.
Утни, батьку, орле сизий!
Нехай я заплачу,
Нехай свою Україну
Я ще раз побачу!
Нехай ще раз послухаю,
Як те море грає,
Як дівчина під вербою
Гриця заспіває!
Нехай ще раз усміхнеться
Серце на чужині,
Поки ляже в чужу землю,
В чужій домовині!8
Се так до того писателя обізвавсь молодою, гарячою душею Шевченко, которого, з його «Марусею», пани одослали розганяти по прихожих нудьгу лакейську. Отже й справді не один ливрейний хлопець обливсь гіркими, взявшись до Квітчиної книжки, і не знарошне вийшло воно з Квіткою так, як иногді засадять у острог чоловіка з душею ясною і любячою, – засадять і наче засвітять каганчик бідним невольникам в темній темниці.
Тут же дома одни плачуть, а другі глузують над повістями Квітки, а тим часом у столицях підіймають на сміх його поетичню мову по-письменські. Найрозумнійшим головам журнальним і не снилось тогді, щоб з того, як вони мовляють, гакання та гекання вийшло коли що путнє*. Повернули в жарт і самі сльози щириї, которі пролились із очей у старого і в малого над «Марусею». Глузували журналисти незгірше й над Шевченком і вирвали в його з серця не один стих гарячий, болячий, кров’ю закипілий. А не погнувся, як твердий дуб, Тарас Шевченко; встояв на своїх ногах до конця – щирим, нехибним українцем. Тепер сміється він із своєї щербатої долі і величається її щербиною більш, ніж який инший поет памятником нерукотворним. «Я, – каже, – памятник воздвиг собі нерукотворний...»9 А наш поет, насміявшись із свого безталання, привітав свою щербату долю таким словом, на которе не всякий має право:
Ми не лукавили з тобою,
Ми просто йшли; у нас нема
Зерна неправди за собою**10.
Оттак видержи пробу, коли справді твоє рідне слово – святиня непорочна і дорожше воно тобі од усякої мамони!
Позираючи на свого кобзаря, і всякий правдивий український писатель повинен видержувати пробу, на свою щербату долю не нарікаючи. Видержуйте, небожата, і йдіть до самого конця, не лукавнуючи рідним словом... Вмовчана правда краща од голосної брехні, хоть би нехай хто вийгравав брехню на золотих гуслях. Се дарма, панове братья, що ми вряди-годи появимо невеличку книжку, як отся «Хата», аби була в їй щира правда народня. Аби ми своє діло щирим серцем зробили, а вже наше слово «дасть плод свой во врем’я своє»11.
Писано в Петербурсі,
1860, февраля 18.
