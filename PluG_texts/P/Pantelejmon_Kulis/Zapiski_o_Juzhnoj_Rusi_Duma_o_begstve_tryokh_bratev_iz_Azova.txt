
Як із землі турецької
Да з віри бесурменської,
Із города із Озова не пили-тумани вставали:
Тікав повчок
Малий-невеличок,
Тікало три братіки рідненькі?,
Три товариші сердешні.
Два кінних, третій піший-піхотинець,
а кінними біжить-підбігає,
Чорний пожар під білі ноги підпадає,
Кров сліди заливає,
За стремена хватає,
Словами промовляє:
«Браттє миле, браттє любе!
Хоть один ви милосердє майте,
Опрани кульбаки, добич із коней скидайте,
Мене, брата піхотинця, міждо коні беріте,
Хоч милю верст увезіте
І доріженьку укажіте.
Нехай я буду знати,
Куди за вами в городи християнські з тяжкої неволі втікати».
То старший брат згорда словами промовляє:
«Чи подобенство, мій брате,
Щоб я своє добро турецьке на шляху покидав,
Тебе, труп, на коня брав?
Одначе ми сами не втечемо,
Ні тебе не ввеземо.
Будуть кримці та нагайці, безбожні бусурмени,
Тебе, пішого-піхотинця на спочинках минати,
А нас будуть кіньми доганяти
І назад у Турещину завертати».
То брат піший-піхотинець за кінними біжить-підбігає,
Чорний пожар під білі ноги підгортає,
Словами промовляє:
«Браттє любе, браттє миле!
Хоч один же ви милосердеє майте,
Назад коней завертайте,
З піхов шаблі виймайте,
Мині, брату меншому, пішому-піхотинцю, з пліч голову здиймайте,
У чистому полі поховайте,
Звіру-птиці на поталу не подайте».
То брат старший згорда словами промовляє:
«Чи подобенство, брате, тебе рубати?
Одначе шабля не візьме,
Рука не зведеться,
Серце не осмілиться
Тебе рубати!!
А як ти жив-здоров будеш,
Сам у землі християнські увійдеш».
То брат найменший, піший-піхотинець, за кінними біжить-підбігає,
Словами промовляє:
«Браттє миле, браттє любе!
Хоть один же ви милосердеє майте,
Будете до тернів, до байраків прибігати,
Так у боки забігайте,
Віти тернові рубайте,
По шляху покидайте,
Мині, брату пішому-піхотинцю, на признаку давайте».
То став брат старший та середульший до тернів, до байраків прибігати, —
У боки забігали, 
Віти тернові зелені рубали,
Брату меншому, пішому-піхотинцю, признаку давали.
Да став же брат найменший, піший-піхотинець, до байраків прибігати,
Став віти тернові знахожати,
У руки бере,
К серцю кладе,
Словами промовляє
І сльозами ридає:
«Боже мій милий, Сотворителю небесний!
Видно, то мої братіки сюда з тяжкої неволі втікали,
Об мині велике стараннє мали.
Коли б мині Господь поміг з сиї тяжкої неволі озівської втікати,
Мог би я своїх братіків при старості літ шановати й поважати!»
То став же брат старший та середульший на полівку ізбігати,
На степи високі, на великі дороги розхідниї! –
Не стало тернів да байраків рубати;
До став же брат середульший до старшого промовляти:
«Нум, брате, ми з себе зелені жупани скидати,
Червону та жовту китайку видирати,
Пішому брату, меншому, на признаку покладати;
Нехай він, бідний, знає, куди за нами, кінними, тікати».
До став же брат старший згорда словами промовляти:
«Чи подобенство, брате, щоб я своє добро турецьке на шматки драв,
Брату меншому на признаки давав?
Як він жив-здоров буде,
Так сам у землі християнські без наших признаків усяких прибуде».
До брат середульший милосерде мае,
Із свого жупана червону та жовту китайку видирає,
По шляху стеле-покладає,
Меншому брату признаки даває.
То став брат найменший, піший-піхотинець, на полівку ізбігати,
На степи високі, на великі дороги розхідниї, -
Нема ні тернив, ні байраків,
Ніяких признаків.
Став червону китайку да жовту знахожати.
У руки бере,
К серцю кладе,
Словами промовляє
І сльозами ридає:
«Що не дурно ж ся червона да жовта китайка по шляху валяється:
Либонь, моїх братіків на світі немає:
Альбо їх порубано,
Альбо їх постреляно,
Альбо у горду тяжку позаймано!
Коли б я мог добре знати,
Що їх порубано, альбо постреляно,
Мог би я в чистому полі тіла шукати,
В чистому полі поховати,
Звіру-птиці на поталу не дати».
Одно ж брата найменшого, одно безвіддя,
Друге безхліб’я,
Третє те, що тихий вітер з ніг валяє,
До Осавур-могили прибуває,
На Осавур-могилу зіхожає,
Там собі безпечне дев’ятого дня спочивок має,
Дев’ятого дня із неба води-погоди вижидає.
Мало-немного спочивав,
К йому вовці-сірохманці нахождали,
Орли-чорнокрильці налітали,
В головках сідали, -
Хотіли заздалегоди живота темний похорон одправляти.
Тоді він словами промовляє:
«Вовці-сірохманці, орли-чорнокрильці,
Гості мої милі!
Хоть мало-немного обождіте,
Поки козацька душа з тілом розлучиться.
Тоді будете мині з либа чорні очи висмикати
Біле тіло коло жовтої кості оббірати,
І комишами вкривати».
Мало-немного спочивав...
От, руками не візьме,
Ногами не пійде,
І ясно очима на небо не згляне...
На небо взирає,
Тяжко воздихає:
«Голово моя козацькая!
Бувала ти у землях турецьких,
У вірах бесурменських;
А тепер припало на безвідді, на безхліб'ї погибати.
Дев'ятий день хліба в устах не маю,
На безвідді, на безхліб'ї погибаю!».
Тут теє промовляв... не чорна хмара налітала,
Не буйні вітри вінули,
Як душа козацька молодецька з тілом розлучалась.
Тоді вовці-сірохманці нахождали,
І орли-чорнокрильці налітали,
В головках сідали,
З либа чорні очи висмикали,
Біле тіло коло жовтої кості оббірали,
Жовту кість попід зеленими яворами розношали
І комишами вкривали.
А ще став брат старший да середульший до річки Самарки прибігати,
Стала їх темна нічка обіймати,
Став брат старший до середульшого промовляти:
«Станьмо, братіку, тута, коні попасімо:
Тут могили великі,
Трава хороша
І вода погожа.
Станьмо тутечка підождімо,
Поки сонце обігріє,
Чи не прибуде ік нам наш піший-піхотинець.
Тоді на його велике усердиє маю,
Усю добич скидаю,
Його, пішого, міждо коні хватаю».
«Було б тоді, брате, як я казав, хватати!
Тепер дев'ятий день минув,
Як хліб-сіль їв,
Воду пив,
Досі й на світі немає».
Тоді вони коней пустопаш попускали,
Кульбаки під себе послали,
Ружжя по комишах поховали,
Безпечно спать полягали,
Світової зорі дожидали.
Став Божий світ світати,
Стали вони на коні сідати,
Через річку Самарку у християнські землі утікати, -
Став старший брат до середульшого промовляти:
«Як ми будем, братіку, до отця, до матки прибувати,
Як ми їм будем повідати?
Будем ми, брате, по правді казати, -
Буде нас отець-мати проклинати;
А будемо ми, брате, перед отцем, перед маткою олгати, -
Так буде нас Господь милосердний і видимо, й невидимо карати.
А хиба, брате, так іскажемо:
Що не в одного пана пробували,
Не одну неволю мали
І ночної доби з тяжкої неволі втікали,
Так ми й до його забігали:
"Устань, брате, з нами, козаками, з тяжкої неволі втікати!".
Либонь-то він так ісказав:
"Тікайте ж ви, братця,
А я буду тут оставаться,
Чи не буду собі луччого долі-щастя мати".
А буде отець-мати помірати
І будем грунта-худобу на дві часті паювати, -
І третє між нами не буде мішати».
Тут теє промовляли,
І не сизі орли заклекотали,
Як їх турки-яниченьки із-за могили напали, -
Постреляли, порубали,
Коні з добиччу назад у город, у Турещину позавертали.
Полегла двох братів голова вище річки Самарки,
Третя у Осаур-могили.
А слава не вмре, не поляже
Однині до віка!
А вам на многая літа!?