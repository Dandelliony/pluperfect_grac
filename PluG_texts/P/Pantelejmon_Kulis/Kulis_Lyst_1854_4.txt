1854,	авг[уста] 18. X. Баївщина.
Оце пишу 18 августа, а коли мое писание опиниться на тій пошті, Бог святий знає, бо тепер одорвать чоловіка од діла дуже трудно, а не кому, як нам от у сій химерній Баївщині. Може думаєте, любі приятелі наші Михайло Александрович і Марья Васільєвна, що ми тут Бог знає яких вавилонів набудували; а тут зробили з лободи хатину, да й та і досі неопатрена, неокукоблена. Оце ж нидіємо у хуторі, щоб притьмом перейти у цю хатину да тоді вже хиба де до кого навідаться. Так що ж коли, як той мовляв,
--- З тутешнім людом недалеко заїдеш. Ти йому образи, а він тобі луб’я. І самі не знаємо, коли з сього багна вибовтаємось. Оце думка, бачте, така, щоб проїхати аж у Гоголівщину1, бо мині неодмінно треба заглянуть туди хоч одним оком. Так коли сей лист опиниться у вас у руках, так се вже певно, що я аж он де! Пані моя теж намірувалась туди, так зайшла вість, що до неї(а) лагодиться паніматка; то вона й осілась. Я ж там загаюсь недовго та зараз і вернусь; тоді вже, може,
й те диво зробимо, що на Михайлову притягнемо. Боїмось вас убезпечати, а хіть у нас до того щира. Коли навернеться до нас паніматка, то й її, стареньку, привеземо: нехай хоч раз іще помолодшає серцем, споглянувши на ту красоту Божу, на той пишний та преславний Славуть!..
Псалом 41 я получив2. Гарно! Знаєте що? Коли се не мана, що людові треба дещо проказувати його мовою, то оттакими божественними речами чи не спірнійше пійде діло? Нехай Вам Бог сам положить на думку, що вам писати. Він один теє знає, що він думає-гадає, як нашу душу огнем воспаляє, голосними словами у слух уха промовляє. А що оце прислали ви мині два кусочки з далекої, баяновської старосвіщини, то се - скажу вам - помисел дуже добрий!3 Кому й витолмачити ту узловату пращурівську мову, як не нашому братові? Та й речітатива ні в кого такого немає: тут аби попав на стежку, то іди та і йди повагом, цуприкуючи... вивезеш хоч яку вагу. Здається мині, що Ви чоловік непохіпливий, попораєтесь коло тиї ветоші хоч би й довгенько, поки таки обернете її на нові словеса, щоб уже не дяки з архидяками, а всяк чоловік зрозумів, що то воно є, та старосвіцька дума про хороброго Ігоря. Бильш од усіх радовати-мусь, узявши в руки Вашу віршу про князькиї усобиці. Нехай Біг помогає її скінчати та й нам прочитати. Тоді вже ми будем укупі мізкувати, чи нема якої хвалиш абощо. Привезу Вам, як приїду, тлумаченнє Гербеля4. Може, подивитесь, як той ще чоловік розчовпав (коли то розчовпав) отиї смаги в пламенних рогах тощо. Письмо Байского, будьласко, приховайте: може воно й геть-то мині знадобиться5. Тоді поміркуємо і про той «Опыт», і про всяке книжнеє діло.
Що за дині у нас уродили! так би уліз у диню та й сидів замісь насіння. Мимо баштану йдеш - наче тобі хто перед носом духами порськає. На сонці вилискуються що твоє золото! Добре жити в степу, у Баївщині, коли б тількі про дині й думалось. А то он по Москвах та по тих Бурхах думка літає; да як бурхнеш туди, то гляди чи й вернешся динь їсти. Ніяк не осижусь нігде: треба оце знов лагодить мажу та цобкать по тому довгому шляхові з паристими стовпами.
Бувайте ж здоровенькі та не забувайте нас. Коли дасть Біг, то ще побачимось, поки до чого. Пані моя низенько кланяється укупі зо мною вашій господині та й Вам, любий добродію.
Ваш П. К.
