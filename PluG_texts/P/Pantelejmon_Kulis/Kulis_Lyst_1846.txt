1846,	авг[уста] 28.
Вельможний і високоповажний Пане!
Не дивно те, що доля людей з одного села по кінцям світу розкидала: розкидала вона колись багацько чубатих голів по полях і по морях несходимих; а дивно і весело те, що тепер земляк земляка, не бачивши зроду в вічі, знає і кохає і з привітом до його через степи, і через ліси, і через гори озивається. Шановний лист ваш, мій любий добродію, з великим уподобаньєм ми до рук своїх одібрали, і серцем своїм потішались, що таки недаремна була і наша праця письменам і тисненію українську старосвітчину предавати. А найбільш те нам до серцю припало, що книжки наші людей, як кажете, ще і до доброго розуму доводять. Не про що ж бо ми і б’ємося, як не про те, як би правду Божу поміж людьми посіяти; а як же що инше, то лучче б нам зроду і граматки в руках не держати. А що Ви, Добродію, про татарчат пишете, то і вони в мене забвенні не будуть, хоч перша думка в мене не про сих недовірків, як і написано: «Остави, да первое насытятся чада». Тілько чи так, чи сяк, а недовго вже мені їм тут «Блажен муж»1 проказувати. Побачивши деякі столичнії людці, що і в нашій Палестині дещо шуплять, шлють мене аж у Німещину, щоб ще більшого розуму (хоч і так уже лихо мені з ним тяжке) доходив. Притьмом бажа Академія наук, щоб їхав да побачив, як живуть і розмовляють слов’яне, да щоб потім працьовав і в Академії, і в університеті. Так оце вже то мазничку, то батожки скуповую, да в дорогу лагожусь, да прошу Бога милосердного, щоб Бог поміг між чужими язиками без лихої халепи прохожати і додому
благополучно повертатись. Оттака-то нашому братові чумакові у сій столиці припала робота!
Бувайте ж здорові! Може, коли ще і побачимось, да ще саме б так, щоб у Воронежі. Я там мало кого знаю, бо сидів у своїй стрісі, не виставляючи носа на Божий мир. Тим-то всякому дивно, що як таке дурне хлоп’я своїм розумом у світі проживає! Да чи знаєте, яка там у Воронежі кумедія робиться? Там ніхто віри не йме, щоб я у столиці на що-небудь здався*; кажуть, що притьмом людей морочу. Будьте ласкаві, коли посилаєте туди листи, то напишіте, щоб не казились. Я виїду у декабрі і через Вороніж буду проїжджати; то справді боюсь, щоб ще в мене бумаг не одняли, яко хвалшивих, і мене самого у холодну, поки розправа буде, не посадили. Із них же станеться! Да таки скажуть, щоб такий нікчемний хлопець, що і коней* добре пасти не вмів, да оце щоб їхав з Государською грамотою за границю! Хвалш! прямо хвалш!
З правдивим ушанованьєм Ваш приязний земляк
П. Куліш рукою власного
З С. Петербурга.
Р. Б. Ми з Бодянським друкуємо літописи. Так коли є в вас що-небудь про козаків, то не тратьте сього случаю. Скорій присилайте або мені, або Бодянському. А коли знаєте в Малоросії такого чоловічка, що має літописей, то тілько благайте, щоб не сумнясь слав до Бодянського (Иосифу Максимовичу Бодянскому, в университет, в Москву).
104.	До київських «братців»
Санкт-Петербург, 28 травня ... серпень 1846 року
Як приїду, або лучче заїду, в Київ, так привезу й трейтю часть. Зовсім перероблюю. - Будьте ласкави, братці, перепишіте оці шпарґапи, а то як загубляться або згорять, то й поминай як звали. А вже я не Трейтяковський, щоб по пять раз компоновать свою історію.
