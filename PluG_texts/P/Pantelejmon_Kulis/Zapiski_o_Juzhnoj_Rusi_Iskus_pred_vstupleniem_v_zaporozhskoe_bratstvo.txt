
Запорозці як підмовлять, було, до себе на Січ якого хлопця з Гетьманщини, то перше пробують, чи годиться буть запорозцем. Отто звелять йому варити кашу: «Гляди ж, вари так, щоб і не сира була, щоб і не перекипіла. А ми пійдем косить. То ти, як уже буде готова, вийди на такий-то курган да й зови нас; а ми почуємо да й прийдем».
От поберуть коси да й пійдуть нібито косить. А де в чорта їм хочеться косить! Заберуться в комиш да й лежать. То оце хлопець, зваривши кашу, вийде на могилу і зачне гукати. А вони й чують, да не озиваються. То він гукає-гукає да давай плакать: «От занесла мене нечиста сила між сії запорозці! Лучче б було дома сидіти при батькові да при матері. А то ще перекипить каша, то й прийдуть да битимуть вражі сини! Ой бідна ж моя головонько!Чого мене понесло між сії запорозці?».
То вони, лежачи в траві, вислухають усе да й кажуть: «Ні, се не наш!». А далі вернуться до куреня да дадуть тому хлопцеві коня і грошей на дорогу да й скажуть: «їдь собі к нечистому! Нам таких не треба».
А як же которий удасться розторопний і догадливий , то, вийшовши на могилу, кликне разів зо два: «Гей , панове молодці! Ідіте каши їсти!», да як не озиваються, то він: «Чорт же вас бери, коли мовчите! Буду я й сам їсти». Да ще перед одходом ударить на могилі гопака: «Ой тут мині погуляти на просторі!». Да, затягнувши на ввесь степ козацьку пісню, і пійде собі до куреня і давай уплітати кашу.
То запорозці, лежачи в траві, й кажуть: «Оце наш!». Да, побравши коси, і йдуть до куреня. А він: «Де вас у біса носило, панове? Гукав-гукав, аж охрип; да щоб каша не перекипіла, то я почав сам їсти».
То запорозці споглянуть один на одного да й скажуть йому: «Ну, чуро, вставай ! Годі тобі буть хлопцем: тепер ти рівний нам козак».
І приймають у товариство. 