
Був-то такий Мазепа, такий-то гетьман, що й цар його батюшкою звав. А Кочубей да Іскра довідались, що він хоче з шведом бить на восточного царя, та й пішли до царя до восточного: «Ей, - кажуть, - царю восточний! Хоче Мазепа на тебе бить».
А цар не поняв віри. «Чи можна, - каже, - щоб він на мене бив?». 
Отже, і в пісні співають:
«А цар, - каже, - віри не поняв
Та назад їх одіслав».
Тільки що вони одішли, аж біжить гонець до царя: «Становіться, - каже, - на баталію, а то Мазепа битиме на вас!».
То цар тоді зумився. «Біжи ж, - каже, - чи не наженеш їх! Біжи, як можна, щоб він їх не потратив!».
Коли ж прибіжить, аж їм уже й голови одтято.
Ото як став бить Мазепа на царя, то Бог знає, що й робить. Аж на розділ на церкву постягував у Батурині пушки да бив. Так ізбив, що вже, - каже козак! - так наше військо завертілося, що пропадать да й тілько!
Цар бідкається. «Чи нема, - каже, - в нашому царстві такого чоловіка, щоб знав, як одоліть Мазепу? Нехай обзивається, - каже, - буду жаловать його». А один старий запорожець осміливсь та й каже: «Пійду я до царя та й скажу, що у нас єсть такий Палій Семен».
[А первий імператор такий жорстокий був, що тілько збреши, то й голову зніме.]
Та й пішов.
«А чого ти, - каже, - козаче, прийшов?».
«Прийшов, - каже, - я, царю, порадить тебе, що єсть у нас такий чоловік Семен Палій. Він одоліє Мазепу».
А цар каже: «Нема Палія, страчений».
«Ні, царю, жив, тілько на Сибері».
Отто послали по Його пошту таку огненну, що й птиця не злетить.
Примчали до царя: «Ей, - каже, - Палію, Палію Семене! От царство втратим!».
А він каже: «Не бійсь, коли я заїду, то ще буде по-нашому».
Ото зараз йому їсти.
«Ні, - каже, - нехай задзвонять до служби Божої»...
«Тепер, - каже, - давайте мині коня!».
Пішов до стані, так не добере собі коня. Струсне за гриву, то так і впаде. «Ні, - каже, - царю, нема в тебе такого коня».
А цар розгнівавсь: «Як-то нема? Я цар, та нема в мене коня для тебе?».
«Нема,- каже.- Пустіть мене в козацьке військо, то я собі виберу коня». Пійшов у козацьке війско; гляне, аж його конем воду везуть. Він аж заплакав: «Я, - каже, - в неволі, і кінь мій у неволі!». 
Сів на коня, то кінь під ним, так як орел! 
«Тепер,- каже,- поїдьмо, царю, у Мазепине військо, то почуєм, що про тебе говорять».
А Палій такий лицар був, що не вольшебством, а ангельським чином войовав, - такий, що їздить по чужому війську - ніхто його й не бачить; а як гляне кому в вічі, то зроду не видержить.
Поїхали, аж сидять у наметі троє: Мазепа, швед і турецький баша та й кажуть: «Оце зоб’єм усе його військо та й царство його натроє розділим».
«Бач,- каже, - царю, що говорять!».
Мазепа ж і турецький баша не бачили царя з Палієм, а швед постеріг, що се щось непевне, та й вистрелив на Палія з рушниці.
Так Палій обернувсь до царя та й каже: «Якби не стара шкура, то б, може, й пробив би. Вражий син і се добрий!». 
Їдуть звідти уже, а запорожці сидять да в карти гуляють.
А Палій каже: «Здорові, пани молодці! Чи будем биться, чи будем мириться?».
А один запорожець каже: «Се Палій поїхав!».
«Де тобі,- кажуть,- у чорта той Палій тут буде!». 
Коли ж він уїхав у своє військо, та й клейноди свої виставив. Так вони й похолонули.
А Мазепа од Палия був навчен. Так цар каже: «Що ж, Палю? Ти йому нічого не зробиш, бо й він од тебе навчен».
«Ні, - каже, - царю, хоч він і навчен од мене, да я Йому не сказав усієї правди».
От і взяв заряжать пушки навхрест: та туди, а та туди; та туди, а та туди. «Тепер, - каже, - стреляйте, то небагато зостанеться».
Як ударили ж, то так як билина на пожарищі зостанеться, то так з того війська зосталось. От і погнали Мазепу...
Так хотів цар за Мазепу усю Гетьманщину вигубить, да ото й каже Палію, як уже побили Мазепу: «Ну, тепер, Палію Семене, чого ти од мене хочеш? Чи великого панства, чи злата, чи що?».
А він каже: «Що ж, царю? Я буду просить тебе об одну річ; подаруй мині!».
«Що таке? Кажи».
«Не плюндруй, - каже, - Гетьманщини».
«Ну, - каже, - добре; для тебе дарую».