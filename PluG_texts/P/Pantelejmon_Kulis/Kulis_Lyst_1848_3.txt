Шановний Земляче і добродію Осип Максимович,
Коли ще я Вам не остив із своїми докуками, дак благаю Вашу милость іще раз підсобити мині у моїй роботі. Чи не можете Ви позичити мині на якийся час: 1) Сказание о осаде Троиц[кого] монастиря, Авр[аамия] Папицынах 2) Летописи о многих мятежах и о разорении Московского государства и пр. да ще 3) Восьмого тому Руских летописей по Никонову Списку? Я б їх Вам одослав ік такому урем’ю, ік якому Вам завгодно назначити. А треба, дуже треба. Знаєте, тут ось яке діло лучилось. Як почав я митиковати про свій роман, так нитка за ниткою убравсь у саме потканьє і в основу того часу, да й думаю собі: чого ж оце мині брехати, коли правду можно ось-ось намацати? Ке лиш я перш начертаю собі усю картину того часу, так як вона справді була, то потім чи не буду я сущим хазяїном, як трапиться дещо для роману вибрати! А то я й сам не звідав своїх скарбів, а гайную дороге й дешеве на роман. От, помірковавши сам із собою, і почав писати справжню історію того смутного урем’я, як я її порозумів, щоб усяк час і усяк старосвіцкий лицарь пройшов через мою голову, і щоб одним поглядом обняти ту дивовидную ігру людських страстей, замешаннє люду православного од того пройдисвіта Самозванця і всякі біди, які тоді склались землі Московській. Зачав же я не од Самозванця, а од самого скону Івана Мучителя, та вже довів аж до року 1600. І вподобалась мині дуже ся праця. Єсть про що змовити поважне слово. І буде то книжка геть-геть товста(а), може не де і притулимося з нею як не в «Чтениях». Тілько чи примете таке мізкованнє, що критики того-то, бачте, ізслідования, як у вас оглавлено, немає; а єсть тілько оповідь, а з оповіді вже й само ізслідованиє виходить, що инколи й натюкнеш читателю, а инколи й сам здоров збагне. Дак чи годитиметься ще для Вас така штука? І чи надрукуєте Ви її, як у їй буде страниць 400 ваших без розділу на стовбці? А вже мині дано певну надію, що друковать позволять, аби б що не-брикливе не написав. Дак от уже таке їм покволе, доморосле московське, а не наське степне, що й водою нікому не замутить.
Чи був у Вас Вернадський? Як він Вам здався? і як його Ваши професори, чи ласкою привітали, чи може гордим оком, що таке молоде та хоче доктором величатися? А гарний хлопець, як би не дуже пофранцузивсь! Та ще, може, з літами похолодіє до всього иноземного, німецького, до того вразького прогресу, що тілько руйнує старовину, а нового нічого не збудовав віковішнього.
Жду не дождусь Ваших «Чтений»: роздратовали Ви мене московськими піснями, що так хвалите5. Вже коли Ви хвалите, так видно справді скарб, а не пісні. А чи скоро ж наські? Яких то там немає скарбів? Господи! Зросте ж такий квіт серед степу, що ніхто його й не пересажує, не обполює й не поливає!
Спасибі Вам за 8 книжку «Чтений»6. Тоді дякую, як прочитав. Спаси Вас, Боже, за Вашу працю: що за дорогу ви мостите нею історикам і поетам! Тілько з чого се ви взяли, що б то я гримав, що все наське да наське! Де ж йому більш появитись? Хто б його без Вас видав на світ? Так би, може, й попропадало, якби всі були такі фертики, як оті петербурські книжники, що тілько вміють з чужого хворосту карлючки загинати. Скорійш іще витягуйте із Архиву іностранної коллегії та друкуйте, а ми за всяку книжку єй же ради б вам у сами ноги уклонитися, так ви нас запомогаєте усякою письменською худобою!
З щирою приязню до послуги готовий земляк Ваш
П. Куліш
1848,	іюня 16.
Тула.
