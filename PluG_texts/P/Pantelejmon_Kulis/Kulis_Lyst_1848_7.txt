Вибачай, шановний мій приятелю, що я такий на тебе звів покліп. Ні, бачу, шо ти отаман-характерник голінний: свого діла не проспиш і не програкаєш! Це, бач, мині з великого жалю так у голові завернулось, що я шкоду свого чури-писарчука зложив на такого щирохороброго лицарюгу!1 О, щоб же йому там на Вкраїні галушки та вареники в пельку не лізли, як він оце удрав мині таку швабу! Двійчи шваба: перше, що вийшла несенітниця в друку, а друге, що зневажив так необачне тебе, мій добродію, которого шаную і поважаю щонайбільш у світі! Еге! та вже ж нехай воно на сухий ліс іде, а ми з тобою через таку пакость приязні не одмінятимемо: чи правда?
Добре, дуже добре оце ти виметиковав, як видрать з лап у того козолупа Срезневського наші пісні. Шлю тобі і свидетельство: нехай
воно поре йому тиї собачи очи. Та вже як видереш, то, будьласко, зараз і мині посилай звістку, щоб і я радовався.
А я саме оце скончив свою працю, що розділив надвоє. Воно ж і по материї дуже одно од другого різниться, хоч друге у першому має починки. Дай же, Боже, час добрий, коли б мині оця істория помогла умилосердить столичних панів, щоб дозволили й нашому брачику держати перо за ухом! Жінка моя, спасибі їй, що напишу, то й перепише; от воно мині й покволнійше; і тепер ще докончує писаннє, та потім уже й пошлемо на столицю.
Тепер, мій щирий пораднику, спитаюсь я в тебе ще про одне діло. Колись було я принюхуюсь до «Одиссеї», чим воно пахне; аж воно пахне правдиво тими гуторками, що от инколи поведе старий дід із молодшими чоловіками, сидючи на колодці в свято або коло лушника у довгі зимні ночі. От не раз спадало мині на думку, що то якби взять оту «Одиссею» та й перелицювать як-небудь по-наськи або слово до слова розказати нашою річчу? Та подумаю, подумаю так, та й занедбаю знов таку хіть. А тепер от пришлось мині сидіть без уряду, зложивши руки, -то чи не взяться б до тиї праці? Тількі треба дечим цупко до того запо-могтись. Як тобі здається? - Чи, може, нічого й розхожуватись? бо, як там кажуть, се праця «неблагодарна», нікому непотрібна! - Ге?
Оттаку тобі карлючку загнувши, шлемо поклон разом із жінкою - бувай здоров, щаслив, а ми тобі до послуг на всяк час готові.
П. Куліш
