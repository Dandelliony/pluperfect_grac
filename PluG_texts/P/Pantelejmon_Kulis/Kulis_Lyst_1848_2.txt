Шановний і високоповажний мій Земляче Осип Максимович!
Коли б тілько Ви знали, як засмутив мене отой харцизяка, що заїв наші пісні!1 От уже іродова душа, дак так! Гляньтесь: хто б же то ждав такого паливоди з того ученого панича, що так звичайненько пише було до нашого брачика простака листи? Нічого сказать, стоїть Виговського! Як же то нам буде огидно колись, як він з
219
нашого ж хворосту та нам і карлючку загне! Вилаяти вразького пройдисвіта печатно! сказати правду на ввесь світ! Що більше з таким чинити?
Дякую Вам щиро за «Сказания русского народа», котори з низьким поклоном Вашій милости і назад поворочую ув усякій цілости. Вже я трохи не всю першу часть написав свого романа2. Ви мині саме в гарячу минуту допомогли - за се дуже вам дякую.
Ще ж одна дяка єсть у мене Вам за те, що Ви того дуросвіта Брамбеуса до позорного стовба прив’язали. Оттак їм і треба, безсовісним шарлатанам, що звикли людей дурити! Залили ж Ви йому за шкуру сала. «Ні неня в бразі не купала»3, як мовляв той Котляревський! Бажав би я подивитись, як позичатиме той Брамбеус тепер очей у собаки, йдучи між люде. Чи, може, такий уже на все готов заздалегідь: да ще б собаку навчив дивиться людям у вічі? Що ви думаєте! Дарма, нехай собі, - горбатого могила справить; а ваша критика великого стоїть миру хрищеному: не нятимуть більш віри тим перевертням бездушним. Шкода, що Ви де-небудь у сій критиці4 не приткнули, що у Брамбеуса давній се звичай; що от, мов, він усю свою «Коллектанею» («Collectanea z dziejopisow tureckich») прошпиговав брехнею5. Да об сьому можно пропечатати особо артикул. Коли хочете, пришліте мині ту польску книжку, що показували6, я вам витягну з неї саму силу (бо вам, добре знаю, ніколи), а ви що знаєте, припишете та й надрукуєте. Тількі ні, - як подумаю, то й мині тепер не до того: треба вже свого «Сіверяка» до розуму доводить, щоб не зосталась на зиму хата без криші. Не присилайте, - нічого пустовать обіцянками.
Я, Богу дяка, здоров, - тілько так скушно в сій Тулі, що нехай їй біс! Ні душі не знайшов собі по нутру. Живу, мов у лісі.
Бувайте ж здоровенькі та не забувайте й мене, сіромаху.
П. Куліш
1848,	Мая 19.
Тула.
