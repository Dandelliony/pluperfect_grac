
«Почувши губернатор? Росковський, що гайдамаки деруть одного чоловіка, Шрама... а той Шрам держав у його на оренді корчму в Руській Поляні... то він, почувши, що Шрама деруть, поїхав його обороняти. А один гайдамака із вікна, не допустивши його до оренди, і вбив з рушниці. То вони самі скололи того гайдамаку. «О, вражий син! - кажуть, - доброго пана стратив!» та взяли та й скололи?. І досі хрест стоїть над тим губернатором у Руській Поляні.
А потім був губернатором пан Сельский . То за сього вже губернатора приїхав отаман Шило з ватагою-душ, може, з сотню. Мене ще тогді на світі не було, а розказував те все покійник батько. Приїхали, - каже, - вони під (замкову) браму та й кричать, щоб одчинили. А губернатор злякавсь та й звелів одчинити, хоч у замку було не без народу. А я,- каже,- був на той час дома. Прибігаю до замку, аж уже мене не пускають. Я до частоколу. Дивлюсь скрізь щілину, аж губернатор стоїть на колінах перед Максимом Шилом; а той сидить на коні, якраз проти мене, і читає йому указ нібито од цариці, щоб різать усіх ляхів і жидів, щоб і на світі їх не було. А я собі думаю: «Ось постой лиш, я тобі дам не такого указу!» та, просунувши в щілину рушницю, тілько що хочу стрелить прямо йому в груди, а кінь махне головою, то й нельзя влучить. Я знов пережду, поки кінь понуриться, та що хочу стрелить, то він знову й махне головою. А літнє, знаєте, врем’я, саме перед Тройцею, то мухи коня кусають.
Коли ж прибігає тож із міста повковник замковий Пацина Францишек: «Бога бійся, Омельку, не стреляй ! Ходімо перше розпитаємось».
Пішли, стали стучать. Впущено нас у башту.
От батько підняв під руки губернатора і каже: «Устань, пане! Що ти перед ледащом оце робиш? Да ви їх не слухайте: се гайдамаки! Вистреляймо їх, вражих синів!». 
Губернатор і встав.
А Максим і каже батькові: «Хто ти за чоловік?».
А батько каже: «А тобі кого треба?».
«Ти, видно, Омелько Судденко?».
«Так, Омелько Судденко» 
А батько та був первий на всю губернию стрілець. То вже Максиму сказано: «Стережись, Максиме, Омелька Судденка, бо той чоловік тебе з світу зжене». 
То Максим і каже батькові: «Не стреляй же, брате, сього хлопця свинцьовою кулею, а стреляй срібною».
А батько каже: «Моли Бога за пана повковника, а то досі і од свинцьової ти на коні не сидів би; та ще - що кінь головою махав... Виколім, - каже, — 1х, панове!».
От наші й заходились коло гайдамак. А Максим і каже: «Що ж, панове? Що з того, що ви нас виколете? Нас є багацько, то виколють і вас. Я не по своїй волі приїхав: мене послано».
Наші пораховали-пораховали та й випустили їх.
Гайдамаки стали на кватирі у Андрійця коло Тройці. А опісля присилає Максим козака з запискою до замку: просить губернатора вийти за хвіртку на тайну розмову. Губернатор вийшов без оружжя, а батько з ним при пістолетах. І Максим вийшов сам без оружжя, а козак з ним при пістолетах. «Не знаю, - каже, - що мині й говорить свойму старшому. З'їдь, - каже, - з Черкас, а я скажу, що дома не застав».
Губернатор послухав та і з'їхав. А гайдамаки порозбивали з горілкою бочки, пограбили багатих людей та й потягнули з Черкас.