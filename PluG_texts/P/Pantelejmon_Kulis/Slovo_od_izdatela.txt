Слово од іздателя
Словесность наша українська не багато появила книг, которі становлять хвалу її, да зате всі вони дишуть щирим народнім духом. Од найпростшого селянина до просвіщенного европейською наукою пана, всяке читає їх смакуючи. Тим і велике діло нашої словесности, що вона не одрізнилась од простого люду, з которого вийшли і виходять міщане, купці, дворяне й духовниї. Уміє вона говорити про сільську пахарську або чумацьку жизнь, шануючи чоло[ві]ка в селянинові, – що й панське серце ниє благородною печаллю або росте вгору од благих думок; уміє ж вона розмовляти й про судьби царств і народів не чужим для поспільства складом. Всіх чад рідної України ззиває вона високим своїм голосом у одну громаду, на одно велике діло чоловіколюбства.
Замовк навіки вже наш Квітка-Основ’яненко; Тарас іще живе на світі і, може, не одним іще новим псалмом звеселить наші душі. Тим часом словесность українська іде своїм ходом і бере новиї тони: входячи глибше в рідну жизнь і натуру. Ось несподівано появила вона невеличке по листкам, да дороге по красі, діло незнаного писателя, пана Марка Вовчка. Добру дорогу він собі вибрав. Живучи поміж селянами, прислухавсь із великою увагою до їх розмови, і що вони проміж себе розказовали, те він і пише їх складом і по їх смаку, добіраючи найвимовнійші їх слова і приговірки. Отсе ж у його один случай оповідує молодиця, другий – паробок або жонатий чоловік, і всяка річ така в його правдива, наче чуєш і бачиш перед собою того, хто говорить. Великого стоять сиї оповідання тим, що живописують наших селян, як вони єсть перед нашими очима, – живописують не так, як звикли на них дивитись ізверху, а так, як вони самі на себе дивляться. Пан Марко Вовчок розказує про народ, люблячи його і шануючи його чоловічу істоту. Тим у його всяка черта виходить буйною і поважною. Чує він, що не мале діло оповідує, виставляючи душу людську з її нерівною долею і виводячи перед просвіщенний мир занедбане товариство, которе єсть корінь і сила нашої нациї. Се не видумки на потіху гуляющим людям: се жива етнография, котору зрозумів писатель здоровим умом і гарячим серцем.
Чим же сиї оповідання різняться од Квітчиних повістей і Тарасових поем? Квітка народню мисль проводив через народню жизнь і дививсь на все, що трапляється в жизні, з готовою философиєю. Квітка саму жизнь призивав у свидітелі, що іменно так воно єсть на світі, як зрозумів розумний. Тарас упоїв свою душу народньою піснею, тим міцним перегоном жизни, которий у одній своїй каплі содержить знаменателя довгих годин повсядневности. Тарас двома, трома словами підіймає дух свого читателя вгору, наче сам читатель пройшов через усі митарства і зрозумів їх могущим розумом. Поезія Квітчина єсть хліб насущний; поезія Тарасова – вино, веселящеє серце: бо хоть понурим складом, хоть плачучи оповідує він иногді людськую долю, а в душу нашу ллє зцілющу і живущу воду: не по мертвих бо послав його Господь голосити, а живих на діло жизни воздвигати. Скажу тепер і про пана Марка Вовчка... Тілько здасться иншому дивно, що писателя нового, з невеличкою його книжечкою, становлю я поруч із сими великими духами, которі вже давно вселились в нас і ведуть нас назнаменованою од самого Бога дорогою. Не Марка Вовчка становлю я поруч із сими великими духами: сам по собі він іще не виявивсь; а велике його діло яко речника народнього, которий говорить не од себе. Не свої мислі він об’являє нам, як Квітка; не своєю душею за народ боліє, як Тарас: писатель тут одступивсь геть, назад свого писання; а в писанні його сам народ, лицем до лиця, промовляє до нас словом своїм також, як у вищі свої годині промовляв піснею. Заслуга пана Марка Вовчка в тому, що він переняв од народу його щиру мову, як переймають пісню, і заговорив до нас так, як сам народ говорить проміж себе. Не мале й се діло, і небагато єсть на світі людей, которі зможуть вимовитись так письмом, як між простим народом говорить найрозумнійша людина, найніжнійше серце, найчистша душа. Такиї оповідання, як Вовчкові (дай Боже, щоб їх було більш написано), стануться з часом основою словесности нашої народньої, як розшириться вона і розкинеться на всі сторони пишними вітами. Тут бо всяке буде шукати праведного духовного образа того племя, которе наградив Господь особливими своїми дарами.
