Первоцвіт Щоголева і Кузьменка. Слово од іздателя
Радіючи серцем рідній словесності нашій, огласив я друком не одно вже своє і чуже компонуваннє. Вбачають земляки мої, що не суєтна славиця, а праведна користь духовна в мене перед очима, і частенько шлють мені на прогляд свої словесниї труди. Добре вони отсе роблять, – одно слово; бо почують од мене щиру, хоть, може, часом і крутеньку правду. Декоторі з земляків оддають мені на волю, що хотя з їх рукописами чинити і, не радячись з автором, друкувати по своїй уподобі все чи яку частину. Добре й сі панове роблять, бо часом, надрукувавши необачно все, що написалось, можна половою й самому зерну ціни збавити. Тепер бо вже не тиї часи, що були за Котляревського: тепер і веселе сміхотворство в словесності стало вже инше; тим паче – річ поважна, котора з глибшого жерела рине. Поставлені вже на взір письменному товариству поетичні утвори нового тону, і всяка розумна душа, овладавши їми, чує нестатечность таких курзу-верзу, як от недавно появились – у Києві «Театр» пана Ващенка-Захарченка1, а в Москві – поперевіртані якось кумедно псалми Давидови пана Михайла Максимовича в його московськім «Українці»2. Багато лежить у мене писання українського до друку; багато я перечитав його, да ось тілько кришечку до огласу вибрав. Що ж бо з того за користь буде, що ми українських книжок наплодимо, в которих не виявиться правдива поезія українська? Тим-то все мляве або недоспіле я геть одкидаю, і не то свого кошту на ту словесну покидь не трачу, да й охочих зупиняю. Лучче бо старцеві в селі милостину од свого достатку сотворити, аніж ні се ні те коштовним друком оглашати.
Отож упала мені в руки поезія якогось пана Щоголева*. Зрадів я, її прочитавши. Прочитав землякам-приятелям у столиці – і вони слухали її смакуючи. І звеселились ми всі, що таки хоть одна струна по-людськи на рідній бандурі бринькнула. Не багато тих пісень, да чистий же мед, а не перга словесна. То правда, що не до Шевченкових їх прирівняти, а все ж і то – щира рідна поезія. Се так, як иноді весною соловей у саду голосно да любо виспівує, а тут коло тебе золота бжілка над квіткою в’ється. Слухаєш солов’я з великою вподобою, а не скажеш же й бжільці: «Лети собі геть, не гуди коло мене!» Склад у того пана Щоголева правдиво рідний. Не Шевченків голос він переймає; переймає він голос народньої пісні, і із пісні бере основу свого компонування. Тим часом яко поет правдивий, а не підспівач, має він у своєму голосі щось праведно своє, – якусь власну повагу й красу, которої ні в пісні народній не покажеш, ні в Шевченкових віршах не догледишся; не чуже бо добро він собі присвоїв, а своїм власним даром нас чарує. Се так, як от иноді співають дівчата над водою, і в’ється по воді їх чистий голос, і оддається в гаю, мов чарівничі співи самої музи народньої, – оддається стиха, неясно, не так голосно, а любо слухати, і слухаєш його дивуючись!
Впали ж мені в руки й вірши иншого поета, пана Кузьменка. Сей не так сподобавсь нам, як пан Щоголев, а прочитавши його поезію, не змогли ми її забути. Єсть у його слові щось таке, що до душі доходить і в душу проситься. Так иноді стрінеш хлопя серед села; неприбране воно собі буде, босе й простоволосе, а згляне на тебе таким любим поглядом, так обізветься до тебе приязненько, що вхопив би його на руки, да й поніс, як своє рідне. Поезія пана Кузьменка не має тої сили, що пана Щоголева, а проте якась єсть у їй тихость приятна, якесь гарне душевне сумованнє, і пливуть його слова одно за одним не прудко, а так як маленькі утенятка, вперве на воду пущені. Можна б де за що й зганити їх, що не так-то вони голосні і часом наче в прозу впадають, да й ганити ж бо жаль: так вони стиха-тихесенько до душі твоєї про якісь дітські літа, про якесь молоде щастє промовляють.
Отже, зложивши докупки сей невеличкий вибір із великої папуши писаного папіру, подаємо гостинця на Вкраїну і вповаємо, що вона прийме його з любою вподобою. Первоцвітом сі одинадцять стихотворних штучок ми назвали, вважаючи поезію пана Щоголева і пана Кузьменка за пробу пера4, которе, може, колись появить щось голосне на всю Україну.
