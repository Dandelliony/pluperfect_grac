
Костючка був кролем у Полщі. І старий був, кажуть, да каверзник великий. А який каверзник? Посадять у клітку, а він і втече. То дав приказ: «Сю ніч порізать або поколоть постоялців; а хто не згубить, тому самому голову зрубать».
А в одного був кум із наших. Пришов додому... Звісно, вже замирилось, то був на гулянці абощо, - аж хазяїн смутний, все здихає.
«Чого се ти, куме, смутний такий?».
«А що ж? - каже, - нам всім приказано оттак і так зробить. То повечерай, збирай муницю да і втікаймо обидва».
То той положив ложку - уже наївсь! - да до свого товариша: Оттака й така річ!
«Що ти кажеш! Ходім до порутчика».
От зараз барабан - збор. Хто вечерав, ложку кидав, за муницію. Хто спать ліг, вставав; хто куди гулять пішов, і той прибіг. От, примірно, Більмачівка недалеко, то й почула барабанний галас; Івангород або Хвастовці недалеко, і там чують, що тревога, збираються й собі в поход; а Борзна, так тридцять верстов, так там не чутно було барабана, то й вирізано всіх наших.
От тут уже давай збирать козаків. Приходим у Києв, аж там уже повни шпаковні. Де Андрій Первозванний, то й там їх повно у льохах. Ото, що їм робить? Стали вони рештантами. Було, поженуть чоловіка п'ятнадцять на Дніпр палі бить, пійде ж п'ятнадцять чоловіка, а чоловіка сім приде. Тягнуть залізну бабу, щоб убивать палі, а далі й сами - бовть у воду своєю волею! Бо вмирать - вмирать! Генералам кажуть, що оттак і так: поляки топляться, а вони: «Кат їх бери, нехай топляться». Їх брали на допрос'!. «А що ж? - кажуть, - ми не по своїй волі: король велів, шляхта».
