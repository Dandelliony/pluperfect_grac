
Гайдамаки драли Смілу разів три чи що. У первий раз як прийшли, то пані заховалась у льоху, а панна у грубі; тілько панну таки знайшли і замок розграбили. А потім узяли панну і хлопця Федірку та вивели аж до Курилової могили, а там ватажко змиловавсь та й каже: «Іди ж, панно, та моли за мене Бога, а то б ти на сій могилі полягла!»
І хлопця Федірку пустили. А се було зімою. Панна ж таки хоч у черевичках бігла по снігу, а Федірка босий. 
А в другий раз приходив ватажко Вовчок та й став коло Костянтинова у Шолудьковім садку; душ їх десяток тілько. Стоїть він там, а повк поляків, почувши, що тут гайдамаки зібрались, притягнув аж із Білої Церкви та й наткнувсь на той садок. А Вовчок як вискочить звідти, то жовніри назад! А Вовчок той і сам невеличкий - тілько плечистий, шельма, - і на невеличкому конику, та як узяв їх гнать, то так ратищем і на той, і на той бік їх і кладе. А на йому був кажанок, то з-під того кажанка кров так і ллється, що по ратищу біжить у рукав. Та як догнав до Смілянської греблі і вони вскочили в Смілу, тогді вернувсь та й каже: «Отак Вовчок! Жене ляхів повчок!».
