
Єсть тут у нас у Верхоліссі козак Миц у приймах. Багата вдова там живе, так він до її дочки у прийми й пристав. Парень роботящий, так вона й приняла його у прийми. Да скупа собі баба, так щоб не наймать наймита, посилає зятя пасти коні. От він і пасе. А там у Верхоліссі обіднів один чоловік, а в Його два сини і дві дочки; так один син у людей служить, а другого нищий, кобзар узяв, Гордій із Ядут. За годовище півтора цілкового поступив. Він і жив при тому нищому два годи. Да старшині треба було погонича, так він ізиськав того хлопця да й наняв на год. От він і пасе коней. І Оникий Миц укупі з ним пасе да й питає в хлопця: 
«Ти в старцях був?».
«Був», - каже.
«Тебе старці навчили Богу молиться?».
«Аякже».
«Які ж ти молитви знаєш?».
«Знаю, - каже, - "Отче нашь, Святий Боже, Вірую..."».
«А "Помилуй мя, Боже "?».
«Т "Помилуй мя, Боже" знаю».
«Навчи мене "Помилуй мя, Боже"».
«Добре».
От і давай учить: 
По се місто. І далось йому шйти на косовицю. Косять і горілку п'ють, вже звісно. І треба йому похвалиться тому старшині!
«Твій, - каже, - челядинець великого стоїть: він уміє Богу молиться і мене навчив».
Що ж? Давай із його і з того хлопця сміяться: «Коні пасуть і Богу молиться учаться!..», Хлопець послі сього годі да й годі вчить і не сідає коло його — стидиться. Так і зоставсь Оникий: а більш і не вмів Богу молиться; моливсь тілько кусочок.
От я раз пришов до його тещи за милостинею, в він седить на лаві да вовну б'є. Він і кушнірську роботу знає. Поздоровив днем. 
«Спасибі, діду. Сядь, погомони; давно я тебе бачила». 
Я сів.
«Чи не гріх, - кажуть, - сьогодні робить?». [ А тоді чи Сорока Мучеників було, чи Олексія Божого Чоловіка].
«Да, може, - кажу, - не буде Олексій гніваться».
Ізняли якусь річ про святе. А Оникий у Чепіги, в козака, у Киселівці вовну бив: а в Чепіги син і онук письменниї, дак він од їх дещо чував да й почав розказувать.
Я слухав-слухав... «Ні, - кажу, - Оникию, се не так було, а ось як. Ось як Бог світ создав, ось яки святиї були. Ти думаєш, я на те кажу, щоб ти мині милостиню білшу дав? Ні, воно іменно так було. От спитай і в отця Георгія».
Тоді вже він годі розказувать да давай питать у мене. Да, ідучи у неділю до церкви, і зайде до мене в хату, і давай просить мене: «Навчи мене Помилуй мя, Боже. Я знаю тілько ось поки».
«Воно, - кажу, - велике, не скоро навчишся».
«Да, може, таки навчимось».
[А йому вже літ тридцять буде]. Давай я його вчить. Прокажу стих, слов десять чи що, він їх і твердить цілий тиждень; а в неділю знов до мене зайде. Оце було осіннього врем'я, Пилипівкою, прийде із Верхолісся - полем да городами навпростець - ще й півні не проспівають: «Іще не дзвонили до утрені?».
«Іще не скоро й будуть. Сідай».
І я встану. Я на лавці сплю, - так, направо.
«Ну, діду, проказуй Помилуй мя, Боже».
От я й проказую, поки до церкви задзвонять. І до церкви йдучи, усе про се самеє говоримо.
І вже тепер не пропустить не одноєї служби, не утрені. Іноді теща його й лає: «Чого таки тобі знай до церкви ходить? Ми ж таки не ходили раз у раз. Тілько, було, понесе паску. Да й то жили і хліб їли».
«А на що ж, - каже, - сі церкви і все те служениє і слава Господня, коли нам не ходить того дивиться да слухать?».
То-то недармо, мабуть, читається.