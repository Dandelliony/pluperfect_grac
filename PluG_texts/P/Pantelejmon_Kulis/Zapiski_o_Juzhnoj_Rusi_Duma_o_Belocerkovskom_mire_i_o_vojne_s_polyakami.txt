
Ей чи гаразд, чи добре наш гетьман Хмельницький учинив,
Що з ляхами, з мостивими панами, у Білій Церкві замирив?
Да велів ляхам, мостивим панам, по козаках, по мужиках стацією стояти,
Да не велів великої стації вимишляти.
То ще ж то ляхи, мостивиї пани, по козаках і по мужиках стацією постали
Да великую стацію вимишляли.
Од їх ключі поодбирали
Да стали над їх домами господарами.
Хазяїна на конюшню одсилає,
А сам із його жоною на подушках почиває.
То козак, альбо мужик із конюшні прихождає,
У кватирку поглядає -
Аж лях, мостивий пан, іще з його жоною на подушках опочивае
То він один осьмак у кармані має,
Пійде з тоски да з печалі у кабак да й той прогуляє.
То лях, мостивий пан, од сна уставає,
Юлицею йде,
Казав би - як свиня нескребена попереду ухом веде,
Іще слухає-прослухає,
Чи не судить його де козак, альбо мужик...
У кабак ухождае, —
То йому здається, що його козак медом шклянкою або горілки чаркою витає,
Аж його козак межи очи шклянкою шмагає,
Іще стиха словами промовляє:
«Ей, ляхи ж ви, ляхи,
Мостивиї пани!
Хотя ж ви од нас ключі поодбирали,
І стали над нашими домами господарами...
Хотя 6 ви на нашу кунпантю не нахождали».
Тогді ж козаки стали у раді, як малиї діти;
Од своїх рук листи писали,
До гетьмана Хмелницького посилали,
А в листах прописували:
«Пане гетьмане Хмелницький,
Батьку Зинов наш Чигиринський!
За що ти на нас такий гнів положив?
Нащо ти на нас такий ясир наслав?
Уже ж ми тепер не в чому волі не маєм:
Ляхи, мостивиї пани, од нас ключі поодбирали
І стали над нашими домами господарами».
Тогді-то Хмелницький листи читає,
Стиха словами промовляє:
«Ей, козаки, діти, друзі, небожата!
Підождіте ви мало, трохи, небагато, -
Як од святої Покрови до світлого тридневного Воскресения.
Як дасть Бог, що прийде весна красна,
Буде наша вся голота рясна».
Тогді-то пан Хмелницький добре дбав,
Козаків до сход сонця у поход випровожав
І стиха словами промовляв:
«Ех, козаки, діти, друзі!
Прошу вас, добре дбайте,
На славну Україну прибувайте,
Ляхів, мостивих панів, упень рубайте,
Кров їх лядську у полі з жовтим песком мешайте,
Віри святої християнської у поругу не подайте!».
Тогді ляхи, мостивиї пани, догадливи бували,
Усі по лісах, по кущах повтекали.
То козак і лісом бежить,
А лях за кущем і лежачи дрижить.
То козак ляха за кущем знахождає,
Келепом межи плечи наганяє
І стиха словами промовляє:
«Ей ляхи ж ви, ляхи,
Мостивиї пани!
Годі ж вам поза кущами валяться,
Пора до наших жінок на опочивок іти.
Уже наши жінки і подушки поперебивали,
Вас, ляхів, мостивих панів, ожидали».
Тогді-то ляхи козаків рідними братами узивали:
«Ей, козаки, рідниї братці!
Коли б ви добре дбали,
Да нас за Вислу річку хоть у одних сорочках пускали!».
От тогді-то ляхам Бог погодив,
На Вислі річці лід обломив.
Тогді козаки ляхів рятовали —
За патли хватали,
Да ще й далі під лід підпихали,
І стиха словами промовляли:
«Ей, ляхи ж ви, ляхи!
Мостивиї пани!
Колись наши діди над сією річкою козаковали
Да в сій річці скарби поховали.
Як будете скарби находити,
Будем з вами пополам ділити,
Тогді будем з вами за рідного брата жити.
Ступайте! Тут вам дорога одна –
До самого дна».