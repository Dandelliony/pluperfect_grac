Я сам знав Харка. Він був сотником у Жаботині. Вони з Лелекою вишли сюди, як москаль розруйновав Січ, та й поженились у Жаботині. Лелека ж став господаровать: млини держав, скот продавав тощо; а Харко зробивсь сотником у Жаботині, і у його було сорок чоловік козаків. То, було, до панів посилає: «Я вас, - каже, - заслоняю Й стережу, а ви мині давайте кошту і провизії». То пани, було, й присилають йому в Жаботин.
Бравий був козак! Було, іде - жупан голубий на версі, красний на споді, чоботи сап'янці, шапка чорна, похилиста; сам чоловік плечистий, русявий, повновидий. Було, раз проїде сивим конем, у другий вороним, у третій буланим, у четвертий білим... той же еднорал! а козак! А, було, до войни такий жвавий, що вже з ним козаки нічого не бояться. Назад «Отче наш» переговорив - ступай сміло: куля не візьме.
І пішла вже така слава, що супротив його ніхто не встоїть. То ляхи й думають собі: «Отже, ми його, вражого сина, годуємо та вигодуємо такого гайдамаку, як Хмельницький. То була Хмельниччина, а ще буде Харківщина!».
Да й прислали до його в Жаботин: «Просить пан до Паволочи в гості».
Він і поїхав...
А я з Лелекою добре знавсь таки. З Харком - нічого хвастать, а з Лелекою ми таки добре гуляли. То він сам мині розказував: «Я, - каже, - йому й казав: “Ей, не їдь, бгате!”». [А Лелека той кортавив трохи]. «Ей, - кажу, - не їдь, бгате! Бо не дурно кінь на воротях спотикається». [А. Харко як виїздив до Паволочи, то кінь на воротях спіткнувся].
«Ні, як таки не слухать панів? Вони мене й годують, і все».
Ну, було ж йому хоч не напиваться, було йому лить у кишеню; хустки в його були - було йому в хустки лить, то б його таки не взяли. А то як напивсь, то його п'яного взяли к чорту та й стратили.
