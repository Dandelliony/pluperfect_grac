
Мазепа боявся Палія, щоб він його не звойовав, та взяв його да й замуровав у стовб у такий, що тілько маленьке віконце, а то ввесь замурований; і як хто подасть у те віконце шматок хліба, то тілько він і жив. От, замуровавши Палія, і став Мазепа войовать з царем. А тогді ще Московської землі був тілько один рукав та й годі. А се вже тепер так государ розжився: дав Господь милосердний, що позавойовував собі і городів, і земель. А тогді Московської землі було тілько так, як на рукав. От зовсім уже Мазепа одоліває царя. А цар як дочувсь, що в такім і такім містечку замурован у стовб Палій, зараз послав таких, що розруйновали геть чисто той стовб. От як випустили Палія, то він аж тремтить увесь, так ослаб. То цар мусив прохати у Мазепи на дванадцять день згоди, поки одхаяв Палія. А як одхаяв, то Палій сів на коня да об'їхав кругом Мазепине військо, да як поставив оттак! ратище, то їм здалось, що то ліс стоїть. От вони і почали їхати через той ліс, схиляючись; а Палієві козаки давай рубать їм голови. А Мазепа постеріг, що лихо, да як ударить у тарабани: «Гей, братці, втікайте, бо ще старий собака жив!»
