Баївщина. 1854, іюня 4.
Оце ви все ждете нас на Михайловій Горі, любі приятелі наші Михайло Александрович і Марья Васильевна, а ми седимо сидьма у Баївщині та й негадки! Де то вже воно негадки? Тут уже думаєм добре й гадаєм, на всі сторони мислями розкидаєм, а все таки нічого не вскураєм1. Ось яке, бачте, тут лихо: ото зараз приїхавши сюди, треба було дать порядок, щоб усяке зійшло на свою борозну. Як же почали нові порядки давати, а стариї перевертати, то зробилось таке, що і з Богдановою головою потилицю б начухав. А тут ще треба було виправить у дорогу дві паровиці за всяким добром, що покидали в Мотронівці. Тілько ж ото, що налагодились у дорогу, а тут нечисте схопило нашого прикажчика2 іти в Туреччину. Чи по волі він потяг, чи по неволі, тілько ми зостались без прикажчика на хазяйстві. Ні на кого хати покинути. Ще ж треба й те довести Вам до уваги, що сей прикажчик та був великий злодій, усе переводив із нашими людьми без нас, та так же то мудро кінці ховав, що ми собі й бай[ду]же на первих часах; а опісля вже хіп, хіп - то там, то там пізнаємо лапу, та й почали до всього доходить, а він, окаянний, бачить, що вже минулась коту масниця, і накивав од нас п’ятами. Зоставить же тепер самих людей наших неяк не можно: покинуть хату настіжей, волочучись по хуторах, а що є, те попереводять, бо вишколив вразький москаль, мов той дяк курохватів. А тут ще майстри почали дещо будовати, то й того без догляду покинути шкода. Хиба вже як трохи впораємось, то тоді чи не вирвемось із хутора. Прохали б ми вас, старих хазяїнів, до себе, так лихо ж бо наше, що в нас усього дві хати: у одній живуть наші людці, а сами тулимося в другій. Будинків ще не починали строїти, а строїмо тількі дві хати через сіни, - бачте, щоб то опісля була пекарня, а поки що поживемо й сами. Чи скоро ж то воно зробиться, сього не скажу, бо наші зарізькі майстри такий народ, що два рази сокирою цюкне, а в третій раз горілочки хлисне; як же нахлищеться, то ляже під колодою виспаться, а виспавшись просить чого кислого напитись та й знов шукає чарки похмілитися. А там пійде мазаннє, патраннє, а там печі, а там груби, а там лавки та прилавки, та й кінця, здається, йому не буде.
Живемо ж ми - слава Богу - весело, бо весело можно прожити й без хати, у циганському шатрі. Місто тут хоч і не таке як у вас, а все таки веселеньке. І холодок є, і долини, й ярки. А ще як коли, то запряжемо у візок коників та поїдемо у «Зелений Ріг» чаю пити та квіток ірвати, то нагуляємось уволю. А все б хотілося завитать до вашої господи. От це і листи Миколині треба вам вернути. А тиї Біографиї не шлють та й не шлють із Блатенська3. Тиї ж папери Гоголишині прошу держать у себе, аж поки побачимось4. Ось і Оксак старий обіщає швидко дещо з свого складу вислати5; а опісля треба буде проїхати й на Миколину рідну вкраїну, щоб не давать такого одвіту, як той що: «Ти казане кажеш, а мій батько од людей чув». Коли же то сеє все буде, Господь його знає, а тим часом бувайте здоровеньки та не забувайте своїх далекіх сусідів. Жінка моя разом ізо мною вклоняється низенько Вам і Вашій панії.
Ваш П. К.
Наготовте ж мині, будьласко, «Бубновськую сот[н]ю»6. Не вже таки мині її не читать на свойому віку?
