
Як був я ще парубком, а дід тоді ще невеличким був, а батька ще на світі не було, то дідусь покійник, було, питається: «А що будем, сину робити? Зіма холодна».
То я, було, діда ражу: «Поїдемо, - кажу, - дідусю, в ліс да нарубаєм дров».
«Поїдьмо, так і поїдьмо».
А в нас бичечки невеличкі собі були, так - можна на пригорщ було взять. Поїхали в ліс. Дивлюсь, аж ломаччя така велика купа! Я стук сокирою в те ломаччє! А ведьмідь звідтиля, з того ломаччя! Коли я в те ломаччє, аж шестеро яєць. Як узяли ми з дідом, то друччєм на віз не скотили, да вже я ледьві не ледьві в шапку забрав: такі великі.
Отто приніс додому. А в нас, як на те, правда, свиня квоктала. От я підсипав під ту свиню, а вона и вилупила мині шість волів, так як соколів.
Тоді вже як узяли ми з дідом тими волами поле орать да хліб сіять... да і вродило ж добре! Вийдем, було, з дідом на поле, то то чуже, а то не наше; то чуже, а то не наше.
Як узяли ж ми женців збірать, так, Боже мій милостивий ! Що то ми того женця зобрали! Аж одну бабу. Як понажинала вона нам кіп... Боже милостивий , скілько кіп!
А дід покійник і питається в мене: «Де ж ми, - каже, - сину, будем скирти складати?».
А я кажу: «Аже ж у нас комен великий , то на комені скирти складемо, а на печі молотитимем».
Як же вклюнулася та проклята кузька, миши, да так же вклюнулася! А в нас, признаться, кіт добрий був. Як махнув він по комену, як ударить хвостом, а наши скирти да в помийницю!..
А тут уже й батько підріс. Дак мати, було, все любить молоко парене, а ми все кисле. То мати, було, по селу парить-парить, а ми в запічку киснемкиснем!
А батько, правда, рибалка добрий був: кине удочку в чужу будочку, то й тягне не кожух, так свиточку.
От ми й розжились. Так батько й каже: «У тебе мати вмерла, а в мене жінка, то поставимо обід».
Як узяли ж ми збірать людей на обід, да з таким договором, щоб була своя ложка, і хліб, і сіль. Ото як найшло народу, так, Боже милостивий! Аж два чоловіка. Дак батько й каже: «Засолим же оце озерце, то виїжте щербинку, а на споді буде рибка». 
Дак ті люде не здяковались.
