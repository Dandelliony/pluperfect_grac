От, братику, лихо, що вже й на листи уворвалась нашому брату нитка. Сюди хіп, туди хіп, аж у кишені бряжчить не дуже-то. Е, пек його матері! так лучче ж нехай та гривняка піде на сіль, ніж на те, щоб сповістити якого козарлюгу, що от знай, що мині весело або скушно. Коли козак-друзяка, то не забуде він побратима й без листів, а ледачого й ланцюгом до себе не прикуєш. От із цій-то, братику, рахуби годі вже я листоватись до тебе щомісяця, а коли не лучиться нечого особливого, то вже одбереш од мене лист аж у три місяці раз. От до чого довели злидні козака! Ти ж, братику, не мізкуй собі, що це я або сумую, або увесь світ із нудьги остив мині, - е, борони Боже! І вчора Куліш, і
сьогодні Куліш. Не перестане він кохати довіку, кого укохав раз щирим серцем, і хоч би років двадцять не бачився й не листовавсь із тобою, то й на волосинку не зменшить він своєї до тебе прихилности. Прощай же, братику рідний; на три місяці. Коли ж трапиться тобі або кватеру перемінити, або з Москви куди з’їхати, то, будьласко, сповісти мене, щоб я знав, де ти в Господа обертаєшся. Те ж саме чинитиму й я. Тепер же я й моя жінка живемо, як Біг нам повелів, от у сій нависній Тулі, учимось дечого потрошку, седючи дома, та й не про що не дбаємо. Добре й такечки жити на світі. За все про все дякуємо Господеві милосердному! Вам же обом низенько кланяємось.
П. К.
