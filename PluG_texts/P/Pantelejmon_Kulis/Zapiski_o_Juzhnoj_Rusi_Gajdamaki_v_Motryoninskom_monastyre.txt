
Як зібрались гайдамаки у Мотренинському лісу, то зробили собі Січ. Вибрали таке місто, що з трьох боків байраки, а з четвертого поставили башту. Кругом обрубались лісом. Посередині насипали грошей і ниткою перехрестили да й прибили її колонками у чотирьох містах. І козак кругом ходить. Оце ж у одному байраці Січ, а в другому, на Бойковій Луці, Склик. А Скликом звався казан, що висів на дубі, і коло його довбня. А то для того, що, скоро яка тревога або що, зараз прибіжить козак та довбнею й почав валять; а казан на ввесь ліс реве. То вже де б которий козак не був, скорійш збігаються докупи. Да тут же зараз коло Склика був у дуброві Значок, - такето бач, обзначене кругом місце, де їх коні паслись. А од Значка, верстов три ік Жаботину, було Гульбище, на високій могилі, так що як зійдеш туди, то ввесь Жаботин як на долоні. Посходять було на ту могилу, балакають, у карта грають, співають пісень усяких. Рідко було який день вибереться, щоб там нікого не було.
Ото ляхи як почули, що в лісу зібрались гайдамаки, то й прийшли, душ їх сотня, на конях і з оружжєм, під браму в манастир. Ченчики вийшли до їх з хлібом і з сіллю.
«А де гайдамаки, сизматики ви пиіеклєнти?». 
Ченчики бідниї трусяться: «Не знаємо, вельможниї пани».
«Не знаєте, ґалґани! Ох, ви, талтани, не знаєте! Пиіеклєнти хлопи!».
І давай шукать по манастиреві. Шукали всюди, заглядували і за іконостас - нема! Такиї-то навиженниї ляхи! Ото б дурниї були запорозці, щоб ховались за іконостас! їм у лісу найлучча схованка.
Шукають ляхи гайдамак, а отаман, скоро почув про се, зараз і послав двох козаків у Зам’ятницю. Тиї прибігли туди, давай колоть орандаря і всіх жидів.
А мужики прийшли до корчми да й питаються: «А що, панове? Чи наша віра?».
«Ажеж бач, що ваша: не кололи б ляхів да жидів».
То мужики їх і не займають, а ще до їх пристають.
А ляхи тим часом пораються все ще в манастирі. Як ось прибіг із Зам’ятниці вістовий: «Панове! Гайдамаки Зам’ятницю вирізали!».
Ляхи драла! Да до Жаботина. А отаман пішов за ними да й порозставляв кругом Жаботина козаків. То оце вискочить із лісу козак, повертиться-повертиться на коні перед Жаботином – да знов і поїде в ліс. То ляхи думають: «Оце ж кругом Жаботина вже стоять по лісу гайдамаки!»
Да покинувши Жаботин, да в Смілу. Команда ж рушила в Смілу, а намісник з козаком Лопатою, що був опісля чурою у Залізняка, так намісник із сім-то самим Лопатою - у Кам'янку; бо там він жив, і була там у його сотня лейстрових козаків.
От і питається намісник у отамана тих козаків: «А що, отамане? Чи можна стать против гайдамак?».
«Можна, батьку, тілько що їх куля не бере».
То намісник як почув сеє, то побілів, як хустка, да й каже: «Куля не бере? Куля не бере?.. Так їх, ти кажеш, куля не бере?».
Да вже боїться і отамана, і од його одходить, да все тілько: «Куля не бере! Куля не бере!.. Гм! Куля не бере!.. Так ти кажеш, отамане, що їх куля не бере?».
«А не бере, батьку».
«Еге! Куля не бере!.. Еге! Еге!».
Да, сівши на коней з Лопатою, да в Смілу.
Лопата ж попереду біжить із списом, а намісник за ним.
Коли ж, не доїжджаючи корчми Сумської, наганяє їх гонець: «Пане наміснику! Гайдамаки Кам'янку ріжуть!».
Намісник кинувсь, як опарений, в Смілу; а Лопата з тим гонцем і зоставсь.
А гайдамаки, стоячи коло Кам'янки, послали до лейстрових, визиваючи отамана до поради. Отаман лейстровий вийшов до гайдамацького отамана; то сей і каже: «Що? Ви будете з нами биться чи ні? Ми не по своїй волі прийшли. Глядіть, щоб не було й вам такого лиха, як ляхам».
І показав лейстровому отаману бумагу. Як показав, то й Каменськая сотня пристала до гайдамак.
