3. Івашко
У нідрах диявола, у бездонній татарській пащі найшов Іван Попель свою сестру Галю, наче стрілець найде навгад у гущавину пущену стрілу – ненадійно, чудно, навдивовижу. Просто вірити не хотілося у правду тої щасливої події, і обоє молоді довго гляділи на себе у німому подиві задля невислідених стежок Божої волі. Але зате й страшною вагою наляг на обох і Божий допуст – мов коли стрілець, що найде стрілу і підійме її, стане нагло перед кривавими прижмуреними очима барса, що шмагає боки хвостом та присідає на дрожачі ноги, ладячися до смертельного скоку на нещасливого нахідника. Юрко Угерницький пропав, наче камінь у воду, пропав майже у тій самій хвилі, коли найшлася його суджена.
«Кісмет», – сказав би бісурманин. «Злоба», – сказали собі Кіркор, Галя й Іван, та всі вони вірили, що кінець-кінцем таки удасться звести знову докупи то, яже сочета Бог.
Дізнавшися про нещастя, Галя отямилася сейчас і обтерла заплакані очі, щоби не бентежити своїх товаришів та не спинювати їх у пошуках пропавшого. На щастя, Юрко, йдучи до Бялоскурського, не брав зі собою грошей, і вони були у Кіркора. Порадившися та перешукавши увесь дім від гори додолу, Кіркор рішив іти до турецького валія по дозвіл перешукати пристань на базарі. За годину вернув купець, легший о яких тисячу золотих, але з дозволом та кавасом валія.
Вийшли на вулицю у саме полуднє, коли життя у місті було у самому розгарі.
У вузенькій вуличці, при якій мешкав небіжчик Акмеші-ага, аж кишіло від кінних та піхотинців. Мимо того, що Кафа була осідком генуезьких купців, населення її складалося головно з греків, татар, турків, вірмен, кавказців та жидів.
 
Лиш тут і там ішов пішки або сидів у носилці хтось з генуезьких nobili, одітий у чорну одежу, при шпазі та у шапочці із струсиними перами. Їх бліді лиця, наче викуті зі слонової кості, з погордою гляділи на товар прислужників у пестрих вхідних одягах, тюрбанах, чалмах. Наче колишні візантійські цісарі та патриції, заховували вони непорушний супокій серед несказанного гамору, яким окружили їх товариші. Перед ними бігли берберійські скороходи, розганяючи товпу бамбуковими тростинами, побіч них кричали, просили, плакали та розказували щось голосно вірменські та жидівські орударі та перекупні, а хитрі греки намагалися осягнути ті самі цілі кількома півголосом висказаними словами, дбаючи, одначе, щоби ті слова враз зі змістом дісталися певно і безпечно та лише до покликаних ух генуезького півбога.
Від часу до часу слоново-кістяний божок повертав голову і приговорював два-три слова, а вслід за сим розскакувалася юрба баришівників: одні бігли поглядіти до другого купця на свій товар, другі – просити іншого гуртівника о потрібну доставу, інші бігли за грішми або несли гроші – і все на основі слова генуезця.
 
– Ти перевезеш камінь турецьких бакалій у Перекоп і віддаси його синьйорові Джованні Монцені для князя Збаразького у Барщині, а ти дістанеш десять колод пшениці у пристані від мойого орударя Абрума. Гроші заплати вірменинові Киянові на прибережній вулиці.
Або:
– Потребую двісті люда білих татар до весел на галеру для Генуї та з десять дівчат, але справжніх дівчат, білих, молодих, ясноволосих для мойого дому… сейчас… Гроші від Кияна за посвідкою мойого євнуха Мустафи…
Раби принесли лектику, довкола якої почала вкоротці збиратися нова юрба перекупнів. Вони захвалювали кадило, тафту, адамашок, оксамит, шкіру звичайну і сап’ян, кордибан і дамасценський булат, мальвазійське вино та іспанське срібло. І знову генуезький півбог кидав слова, наче невмолимі присуди царгородського падишаха, або, не відповідаючи, глядів на вичілки-балкони, що над його головою доходили майже до ократованих вікон протилежного ряду домів і заслонювали собою вузеньку ленточку синього неба, яку видко було з подібної до рівчака вулички.
 
Перед ним татарські погоничі ослів хапали за хвіст свої звірята та били їх палицями, жидівські перекупні тиснулися до стін та брам, ховаючи піднос зі скрутками тютюну та овочами. Лише арнаути, каваси, яничари та турецькі урядники не вступалися, лише дотикали чола, уст і грудей пальцями, знаючи, що той півбог, який має у кишені їх зверхників та власть над підданими своїх довжників, все-таки й потребує їх і завсіди готов полатати своїми аспрами та динарами їхню нужду та вдовольнити бажання розкошей султанів з казок 1001 ночі…
Над усіми тими людьми між високими стінами на європейську моду побудованих домів лежав удушливий сопух. Давляча духота полудня розпарила відпадки ярини та м’яса, які кождий викидав на вулицю, відходи ослів, волів та людей, звірячий та людський піт. Все те мішалося з туманами пороху, які повставали з висушеної та розтертої ще весняної грязі у напівсталу мішанину, яка давила грудь та дразнила ніс препоганою вонню.
Недалеко пристані воня ставала просто невиносимою задля гниючих здохлих риб, раків та скальок, полишених рибаками, або відпадків варених frutti di mare, які генуезька кухарка викидала під ноги людей та звірят по обіді чи вечері. Божок у лектиці підносив до носа шовкову хустку, напоєну амброю або рожевим олійком, а Кіркор з товаришами затикали носи, переходячи.
Вкінці вийшли з вулички на малий базар. Був се давній базар генуезької колонії – торжище, подібне до західноєвропейських торговищ. Лише що тут не було купців у беретах, що сиділи за столами за рахунковими книгами, не було купців сукна, заліза, ароматаріїв та шкірників, тільки поважні бородаті лиця вірмен, жидів, турків та греків, які сиділи і приймали покупців чаркою та люлькою, наче гостей при похоронному обряді.
Ні продавець, ні покупець не показували по собі, чого їм хочеться. Вони мовчали, пили та курили і аж опісля, згадуючи багацько разів Аллаха та його пророка, торгувалися о ціну товару годинами – вони ж мали час! Спішитися не стоїть в житті на землі, бо усе записано в книзі призначення… Тому-то товар, оцінюваний купцем на 100 динарів, продавався по двох годинах за 30, по годині за 80, а потім таки за 100, залежно від того, чи купуючий мав час, чи ні та чи потребував товару конечно. І знову згадували Аллаха, у якого не вірив ні один, ні другий, бо один був вірменином з Самсуну, а другий греком з Євпаторії.
 
Під аркадами, що окружали всю торговицю, продавано усі багатства Сходу, усі вироби Заходу, усі овочі Півдня та далекої Півночі: кадила й пахощі, дамасценки, фландрійеькі сукна, венеційські скла й кристали, московські й сибірські соболі, дактилі, фіги, помаранчі, шкіри тигрів з Мазандерану, риж, пшеницю, оливу, вина, черкеські дівчата, чорних євнухів-різанців, порох, олово, золоті ковтки, персні, діадеми з індійськими самоцвітами, бірюзою та жемчугами, сріблом ковані предмети з Медіолану, з Біпокані та Мостару і много-премного усяких плодів та виробів…
Під невеликими шатрами при дубових стовпах сиділи міняйли-генуезці, які щойно дороблювалися майна, ошукуючи недосвідних обрізаними цехінами, дукатами, луїдорами, дубльонами та пістолями. Наче ріжні роди збіжжя, у шкіряних мішках стояли довкола них турецькі динари, аспри, дирхеми, угорські та польські золоті дукати і тинфи, німецькі таляри, московські гривні та рублі.
На столах видніло чимало фальшивих монет, які ошуканий міняйло поприбивав цвяшками, щоби буцімто показати міняючі гроші, яка судьба стрічає у цього купця підроблювані монети. На ділі у кождому мішку було фальшивих грошей більше, чим волосся у бороді пророка, – коби Аллах умножив йому у безконечність блаженства свойого раю. Усе те було невідлучне від діл міняйла, як невідлучною є тінь від дому кадія, що судив обманців своїм правим судом. Суд сей опирався на обчисленні, чи позивальник або пізваний віддасть більше правдивих грошей до оцінки писареві суду султана, – якому коби Аллах давав завжди побіду над невірними.
На базарі Кіркор увійшов до кількох склепів, яких власники, побачивши арнаутів та каваса, добували з сандиків мішечки з бакшишем для представників власті, бо думали, що Кіркор шукає у них украденого товару. Скільки такого товару у них було, того не знали ні вони, ні валі, бо лише Аллах є всевідучий і всемилостивий, тому все-таки краще було забезпечити собі прихильність тих, що могли навіть зі заплаченої куплі зробити вкрадене, укравши її таки на очах. Великою бо є сила арнаутів, а ще більшою – ласка падишаха на тих синів Ібліса, сатани, чи як там звати його бідному купцеві.
 
На жаль, у всіх купців, знакомих і незнакомих, не найшовся ніякий слід, хоча Кіркор не лише обіцював, але і давав (і то у неприсутності каваса) суму, за яку кождий був би йому радо відступив найкращу 14-літню черкеску або цілу партію тугих українських робітників до огородів чи до весла.
– Нема його тут! – сказав до Івана. – Вони сказали би, що хтось має молодого шляхтича у полоні, бо знають, що я заплатив би за нього і їм, і власникові бранця. Видко, він або на базарі рабів, або у пристані.
І усе товариство подалося широкою прибережною вулицею на базар, який знаходився близько Керченської брами, на сході, у магометанській ділянці города. Тут видніли білі, а, радше, жовтаві та брудні кам’яні брили без вікон та вичілків, з плоскими кришами, над якими простягнено полотняну занавісу для охорони від лучів сонця або від дощу. То ще бруднішими вуличками, чим у генуезькій частині города, снувалися худі, вимоклі, шолудиві собаки, нюхаючи за відпадками у поросі та грязі або заводячи криваві бої з зайшлими з других вулиць чужими псами.
Ся частина міста була наче кусень Стамбула, перенесений з-над Золотого Рога над чудовий кафинський залив, лишень що у ньому недоставало того безвивідного гамору вільного міста, яке було мостом між Європою а Азією та столицею наймогутнішої держави світа. У магометанській Кафі усе життя збиралося на базарі біля Керченських воріт. Тут починалася також і тягнулася перснем довкола генуезько-грецько-вірменської та турецької частини татарська дільниця, положена на узбіччях горбків, яких верхами переходила наїжена вежами городська стіна.
Оттут всуміш з татарами почасти ще у місті, почасти уже за воротами жили тисячі всіляких волоцюг-голодранців, циганів, черкесів, курдів, потурчених болгар та сербів, прогнаних з орди за трусість або кражу, ногайців і особливо багато обіднівших польських потурнаків, що у країні падишаха та хана найшли намість сподіваного візирату лише бастонаду та нужду. Усі ті людці містилися у неймовірно маленьких норах, всуміш з худобою та дітьми якогось бідняка-татарина, який служив гамалем у пристані або був рибаком.
Величезний торг невільниками та всілякими плодами, потрібними до виживлення голодної татарви, удержував усі ті тисячі і, певно, дав би їм був з часом і добробут, якби не десятки шинків, каварень та всіляких плюгавих яскинь у приморській частині тої дільниці.
Тут-то теж, як і в Аккермані, організувалися по найбільшій часті походи на Україну, Подоння, Поділля та Волинь. Великі генуезькі купці та багаті польські потурнаки скликували при помочі ось тих подонків міського гультяйства всіляких других бідних, обдертих кримців, що примирали з голоду в своїх аулах, попродававши коні, збрую, а часто навіть і дітей. Ось там, у тих подібних радше до пропастей, чим до вулиць, переулках, організувалася виправа. Учасники діставали коня, кожух, мотуз, лук, аркан, кинджал, часами шаблю, спис або стару, заржавілу пищаль, більш небезпечну для стрільця, чим для ворога, вибирали ватажка, заключали перед кадієм умову з сим, що давав їм потрібні припаси, і серед свисту сопілок та крику усею зграєю п’яної товпи загін виправлявся у похід.
 
Якщо виправа не згинула у степах, розбита козаками-запорожцями або придворними козаками польських пограничників, то вертала домів з ясиром. А тоді знову зачинався для усіх тих голяків час наживи при продажі, перепродуванні або купівлі рабів-невільників та невільниць.
Але найбільше свято наставало для всіх, коли хан з усіми мурзами та ордами вибирався походом у землі Річи Посполитої. Не один з сих обідранців наложив при тому головою, проте не один вертав з майном. Польські потурнаки були тоді провідниками загонів і самі наводили кровожадну татарву на села та двори. А при повороті скільки-то гроша плило у діряві кишені кафинських подонків, які зміни можна було побачити у їх одіжі, поведенні, у їх хатах, їді, напиткові, привичках – хвала Аллахові, що змінює усе, хотяй сам остає незмінним!
Вчорашні обідранці походжали нині повагом, з довгими люльками, у шовкових тюрбанах, атласових фереджіях або золототканих турецьких каптанах, голодомори сиділи по каварнях, п’ючи каву та їдячи татли по ситім та п’янім обіді, а бездомні замешкували у ханах, куди замовляли собі їду, шарап, музику, цвіти, дівчата.
А всі ті зміни завдячували кафинські подонки тій сірій кількадесятьтисячній масі рабів, зігнаній на величезну торговицю біля Керченської брами.
«Оставте всяку надію усі, що увійдете сюди», – написав на високій, у мавританському стилі збудованій, величавій в’їздовій брамі базару геній многотерпимої, бездольної України. Усі ті маси ясиру, чоловіків, білої челяді, дітей – се цілопальна жертва усього народу за будуччину. Так, за будуччину, бо по сих тисячах людського товару мусіли прийти тисячі свобідних людей-месників та поселенців-хуторян, щоби зібрати багате жниво з политої рідною кров’ю землі, а, станувши на домовині проклятого опиря, що її виссав, виглянути крізь вікно руського моря у світ свободи…
Цілопальна се була жертва, уосіблення посвяти та самопожертвування, яке виявляв геній народу, – бо ледве чи з того дантівського пекла коли-небудь хоч якась вісточка, не кажучи уже людина, вертала на тихі води, на ясні зорі, у край веселий, між люд хрещений – або й там дальше, де зі стягненими бровами та здавленими кулаками дужався молодіючий народ з одітим у ярку кирею величі опирем лядської підлоти, нахабності та варварства.
Оставте всю надію!.. – кликало до тих тисячів безхмарне небо, яркі краски одягів купців, дивовижні будівлі, чужі лиця… кликали круглі, вибалушені очі вірмен, греків, жидів, їх незрозумілий шваргіт, а такту додавав свист дротяного батога, що спадав з неминучою точністю на спини і лиця усіх, що не бігли куди слід за проводирем – скіснооким жовтолицим татарином.
Увесь базар був обведений високим парканом, якого вершок був наїжений гострими ключами. Здовж нього ходили варти – арнаути валія та вартові, удержувані купцями а набирані до стереження бранців. При вході сидів при віконці маленької будки базарджі, що відбирав торгове від купців та доставників.
 
Цілий майдан посередині ділився на кілька співосередних кругів, обведених балясами, подібно, як по українських торговицях на худобу. Здовж тих балясів стояли рядами шатра, у яких сиділи купці, а до балясів прив’язувано непокірних бранців, яких сковували по два. Прочі сиділи спокійно, без прив’язі, під вартою стражників, поділені за статтю й віком.
Оттут саме побачили Іван і Галя річи, які їм досі й у сні не снилися. Страхіття нападу забулися, а, впрочім, пам’ять та вражіння наглих ударів судьби затираються у людській пам’яті розмірно швидко. Сердешні рани гояться, остає лише свідомість, що ніхто у світі не витерпів ще такого лиха. Душу людини налягає смуток, а довкруги уст являється постійно морщина сумного усміху.
Але ось досі потрясло душею щось нечуване, страшне, якесь горе, яке о ціле небо перевищує усі болі людини. Вона забуває тоді за себе та своє лихо; се незрозуміле для неї задля своєї величі нещастя потрясає її так, що вмить забувається власне її, а серце отворяється на горе ближніх. Сумне лице Галі поблідло, вона зітхнула важенько і, обкинувши зором базар, сказала до своєї душі:
– Встаючи й лягаючи, дякуй Господові, що не дав тобі засісти під тими шатрами… Твоє горе – се травинка супроти лану пшениці…
Довгими рядами сиділи та стояли парубки, мужі та підростай, одіті лишень у короткі штани, щоби не закривали в’язів та грудей. Вірменські, грецькі, італійські, жидівські супці зганяли бранців то по одному, то по кількох при помочі найнятих у татарській дільниці посіпак та показували їх купуючим.
Купуючі, то купці зі Стамбула, Синопу, Трапезунду, Самсуну, з грецьких островів або Італії, – були се здебільшого турки, греки або вірмени. Вони клали головну вагу на силу невільників, яких потребували до весла, ношення тягарів та води або до управи ріллі. Бранці мусіли підіймати приладжені заздалегідь тягарі, тягнути за мотуз, прив’язаний до тугої сталевої пружини, для спроби сили.
Ті купці купували й жінок, і то, може, ще радше, чим мужчин. При цьому не гляділи вони, одначе, на красу, зате оглядали бедра і груди, рамена і стегна. Тих жінок потребували вони до розплоду рабів на продажу та до домашніх робіт дома та в городах. Холодним зором обкидували вони товар оком знатоків, спорили про їх силу, відпорність, але ні одному з них не прийшло на гадку, що той товар – се люди.
От і купив якийсь генуезець кількох мужчин та дві жінки і заплатив ціну купцеві. Слуги генуезькі добувають м’які кайданки, щоби закувати куплю та погнати її на корабель… Коли нагло нелюдський рев роздається між оставшим «товаром», і з-поміж зовсім спокійних бранців вискакує молодий ще чоловік, кидає на землю посіпаку, який саме заковує у кайдани одну з жінок, а, вирвавши йому з рук ланцюг з перстенями, обіймає лівою рукою жінку за стан, а правою розмахує і кричить:
– Се моя жінка! Кому яке право до неї? Вона моя!.. Хочете, беріть нас обох… здохнемо де-небудь все одно, але разом, так, як Бог приказав!
Йому відповідає ридання жінки, що горнеться ще востаннє до тієї могутньої груди. Рівночасно, на відгомін ридання, у довгих-довженних рядах бездольних почувається якийсь ні то плач, ні то зітхання, якесь ніби скавуління здихаючої собаки. Се не вираз співчуття, а звук звірячого ляку перед розлукою дітей від матерів, чоловіків від жінок, братів від сестер, се вираз самолюбного жаху людини, яка бачить перед собою власну будуччину…
Нечуваний поступок раба заставляє враз усіх задубіти з чудування та замовкнути, і через хвилину здається, що ось уся тисячна товпа людського товару прокинеться, неначе спросоння, і стане в ту мить хижим звіром, що, смертельно ранений, розриває останки сил підступного побідника…
Витязь обкидає зором окруження, глядить помочі для себе, але находить лишень злякані погляди рабів, розпукою та жалем скривлені уста жінок, бліді личка дітей… Годі ждати підмоги від овець проти вовків… І голова мужа наклонюється над жінкою, а уста його простягають до її чола останній поцілунок…
Бо ось роздається хриплий голос, а вслід за тим паде аркан на шию витязя… Одначе і ремінь рветься у могутніх руках, мов павутиння… Тоді хильцем підступає ззаду якийсь посіпака, і нагло побідник своїх катів підіймає руки високо вверх, наче бажаючи насилу дістати з неба помершу Божу справедливість, і валиться коміть головою у порох торжища. З плечей булькає кров, ноги копають через хвилину землю, жінку насильно тягнуть за собою слуги… Чути свист батогів… А по хвилі двох гробарів тягнуть гаками стерво у пристань для акул та крабів. І знову торг пішов далі своїм ходом…
У довгих, фалдистих одягах походжали по торзі поважні, бородаті купці з Анатолії, Сирії, Персії, Єгипту. Вони гляділи тут звинних та зручних хлопців до коней або верблюдів, орударів до купецтва, наставників над муринськими рабами у гарячому підсонні. Вони казали купованим бранцям бігати, скакати, ставили їм через переводчиків-поляків ріжні питання і часто-густо вислухували і їх просьби купити разом з ними ще кого – як батька, маму, сестру чи брата.
Сим покупцям треба, бач, було не лише праці, но і вірності купленого раба. А вірність ся була дуже дешева. Кількадесятьтисячна юрба невільників обнизила їх ціну дуже сильно. Де хліба було доволі, як саме у тих панів, там не тяжко було купити намість одного раба хоч би й десятьох. Завсіди можна було відпродати їх опісля з зарібком.
Купивши когось з рідні раба, набував за те купець необмежену власть не лишень над тілом, але й над душею рабів. Як-то вже він йому дякував! Як обіймав та цілував руки та ноги свойого добродія! Як малої дробинки щастя треба на те, щоби бездольному пекло раєм вчинити!
Молоді італійські nobili та старі грецькі й жидівські купці заходили зате у шатра засібніших продавців, куди провадили їх найняті фактори, і там при спущених занавісах відбувався торг дівчатами та хлопцями, яких уже по дорозі відділено від других і які визначалися красою. Оттут відбувалися оглядини, яких уся безсоромність була для незіпсованих жіночих умів просто незрозумілою.
Купуючий оглядав кожду подробицю купованого тіла, бо кожда недостача жіночій красі впливала на ціну. Вкінці кладено найбільшу вагу на те, чи продана людина була ще дівчиною, чи ні, і тут стрічалися оба, купець і купуючий, з рішучим опором навіть тих, що, дотикані грубими руками, ціловані нечистими устами та биті батогами, утратили по дорозі свою жіночу стидливість. Та тоді приступали два або три євнухи, яких держав кождий продавець одалісок, і насильно переходили оглядини, які убивали у дівчат останки встиду і заміняли їх у податливий знаряд розкоші для пересичених і часто статево звироднілих власників гаремів.
По торзі ходили також у супроводі арнаутів та кавасів орударі капудан-паші, які купували рабів до каторги на галери. Вони не торгувалися, лише вибирали на око потрібне число веслярів і платили, скільки хотіли. При сьому звичайно зрікався купець заплати під умовою, що йому заберуть лишень двох-трьох рабів. Таким чином, великі суми, які виплачував султанський скарб на флот, оставали наполовину в руках дефтердара та великого візира, третю четвертину задержував капудан-паша, а останньою ділилися райси з кавасами. Купець позбувався немилих гостей дарунком кількох рабів, а флот падишаха був завсіди на час заосмотрений у потрібні мотори.
Скільки страшного, несказанного горя міститься оттут, на сій брудно-білими шатрами покритій площі! Скільки лютого-прелютого болю зродилося у серцях сих хвилевих її мешканців! До сліз за погибшими батьками, дітьми та рідними долучувалося ще море кривавих, гірких сліз тих, що плакали за живими. Варварська катівська рука розривала найсвятіші вузли крові та любові і кидала батьків і дітей у безвихідну чужину, де без роду й імені доводилося погибати всім, мов здихаючим собакам у степу.
Батько гнив живцем у робітничих будах Синопу, мати колисала татарські діти у вбогім домі Яйли, кості сина покоїлися у сірім намулі Нілу або біліли у сипучих пісках Сахари, а непорочна, мов весняна фіялка, краса дочки, обпльована, опоганена старим, знищеним, заслиненим та каправим розпусником, в’яла у півтіни бездушного гарему в Хорезмі. І сліду не остало по тих тисячах, які, приковані до весел, возили довгі бистрі галери по синьому, наче небо, Середземному морі. Вони валилися один по одному у сині хвилі, у пащі акул, у кліщі крабів, у дзьоби восьмиротків, а на їх місце ставали другі. Хто полічив ті хороводи душ, хто змірив сі ріки крові, які виссав сей страховинний опир з родючої української почви?..
Плачі, зойки та стони, свист батогів, проймаючі верески дівчат, крик дітей, накликування дозорців, брязкіт гроша… Господи! Де ділася твоя всемогучість, доброта, милосердя? Невже ж ти лишень фантом або глухий кумир, якого рушить з місця хіба топір іконоборця? Чим є лови на невільників у Африці супроти тих тисяч часто-густо навіть письменних людей, яких вирвали хижі руки з лона родини та одним махом змінили у звірят? Як страшною є відвічальність тих, що, оборуживши сі тисячі народу, не мали сили захистити їх від того страхіття!
Горе! Горе! Горе!
Чим відповісти на се нечуване, неймовірне насильство? Чим заповнити ту страшну щербу в народі, чим загладити сором, чим усмирити біль? – Га! Хіба прокльоном, страшним прокльоном умираючої людини, який сповнюється завсіди безбожною хулою шанованому Богові, а винуватим – смертю!
Дійшовши до середини базару, Галя станула і, поблідши, вхопилася за серце, наче мліла.
– Що тобі, доню? – спитав Кіркор, якому вдача дівчини й вона сама вельми подобалася.
– Страшне, се страшне, се нечуване! – проговорила по хвилині, запинюючись.
– Так! Се страшне, – підтвердив вірменин, – а найстрашніше тому, що за кілька день з усіх тих тисяч ні сліду не остане в Кафі. Усе розпливеться, наче весняний сніг, і потоне у державі падишаха, перського шаха, в Італії, Іспанії та Хорезмі, наче жменя камінців, кинена у море. Одначе не сумуй! Бог у свойому милосердю не допустить до того, щоби сих сорок тисяч невільників пропали для рідної землі…
– Як-то? – запитав Іван з оживленням, яке вказувало наглядно, яке вражіння зробили на нього картини з усього дантівського пекла. Його очі заблистіли, а рука мимохіть вхопила за плече поважного купця.
Той усміхнувся.
– Пожди! Побачиш незабаром, а поки що глядіть того, за чим прийшли.
– Ах! – відповіла Галя. – Серед того горя мовкне власний біль у грудях.
– То недобре! – замітив Кіркор. – Бо ніхто не знає, кому писана гірша доля: тим тисячам бранців чи Юркові!..
Галя не відповіла, бо навіть не зважала на слова Кіркора, бо ось бистрий зір її побачив нечайно при вході у якесь шатро вірменського міняйла малого хлопця у червоних штанцях та синьому, шнурами нашиваному каптані.
– Халі! – крикнула.
Хлопчина відвернувся а, побачивши її, притьмом прибіг до неї.
– Халі! Дитинко моя, скажи мені, ти знаєш, що сталося у домі аги, правда? Дістанеш цілу жменю червінців, якщо розкажеш усе…
У гнилому окруженні гарему Акмеші-аги та других потурнаків вирослий, скороспілий хлопець підняв свої лискучі чорні очі на дівчину, і збиточний вираз, який у них постійно звик був малюватися, уступив місце якомусь м’якому, ласкавому поглядові зрілої людини, що гляне на справжню непорочну красу. У ньому відбивається і уподобання, і живлове спочування, і радість, і… півсвідома любов.
– Я скажу тобі, – відповів хлопчина по хвилі, а його голос дрогнув. Так любо та солодко не говорив, бач, до нього ще ніхто. – Я скажу тобі, та ти не давай мені червінців, а поцілуй мене, як… мати!
Судорожно обняла Галя Халія, а її пекучі сльози змішалися зі сльозами бездомного хлопчини.
– То ти, синочку, знаєш, де є той, що вбив агу? – спитав Кіркор.
– Знаю, бо я біг за тими, що його взяли і повезли галерою.
Світ померк перед очима Галі.
Юрко пробудився з безтями з лютим болем голови. Біль сей був наслідком ударів, якими щедро наділили його були посіпаки Івашка-бея. У його ухах гуділо, наче у млині, і довгенько не знав він саме, чи се ще доводи безтями, чи, може, вже й дійсність. По довгій хвилі рішився вкінці відчинити пухлі очі, і нагло страшна гадка прошибла усе його єство… Довкруги темрява… ще й невиносимий біль…
– Я осліп! – крикнув з розпукою і бажав руками діткнути пустих ям…
Але руки були зв’язані, ноги також. Насилу кліпнув повіками раз і другий, а рівночасно почув, що ціле його поміщення потряслося, наче порушене рукою великана або землетрусом.
І вмить молодець успокоївся.
«Можу рухати повіками, маю очі, – подумав. – Я на кораблі, який їде, ось вода б’є об стіни судна…»
Він почав рухати головою, а відтак силкувався підняти догори зв’язані ноги, щоби сісти. По довгих трудах удалося йому одне і друге. При сьому намацав ногами коло себе якісь бочки та скрині і об них оперся спиною.
Ненастанний шум у голові продовжався, та все-таки у сидячому положенні легше йому було. Поволі відпливала і кров з голови, а по якомусь часі тямка вернула зовсім. Се біль обмежився до місця ударення або зранення. Намість півсвідомих, уривкових гадок почали образи в’язатися з цілістю, молодець став собі пригадувати події й думати.
Та сумні, чужі, прикрі були сі гадки. Він тямив Галю, чув її голос, бачив, може, навіть через хвилю її злякане лице, та все се тривало тільки хвилину. Майнуло, мов привид, і щезло… Що сталося з нею? Що буде з ним?
Неймовірність стала правдою, він найшов її, свою втрачену, ба, й оплакану уже зіроньку. Але його вхопили посіпаки й затягли сюди. Що стане по смерті аги з нею? Га, певно, піде й вона на сей страшний кафинський торг, про який стільки наслухався дорогою. Невже ж він так завинив, убиваючи пана Бялоскурського? І тут почалася для молодця мука, гірша, чим неволя, біль та сей невиносимий шум. Йому здавалося, що він своєю загонистістю запропастив її долю, а й сам втонув у сьому кривавому морі без хісна і без надії.
 
«Себе міг я, впрочім, занапастити, – думав, – та се була, видко, Божа воля, але її… Я за сей гріх покутуватиму весь вік, та не спокутую. Що ж скажу, коли там, угорі, запитають мене: «Як міг ти для своєї месті посвятити долю та будучність такої невинної голубки, як твоя Галя?..» Моя?.. О так, моя вона була, та чиєю буде весь вік?»
Червоні, криваві плями стали мигати поперед очі зв’язаного, він гриз до крові свої зчорнілі губи, зболілі члени тіла пружилися, а ремені врізувалися ще глибше у напухлі м’язи. Лютий біль переміг його вкінці і заставив на хвилину позбутися думок. Їх низка вірвалася, біль у голові відізвався силою, і через хвилину єство молодця боролося з напором сеї хвилі тілесного болю. Аж побороло його, а мимовільні стони ставали чимраз слабшими, біль утихав.
Тоді уперше почув Юрко, що, крім шуму у голові, з обох боків його почувається ще ритмічний шум води, що ударяє об стіни судна або об неї ударяють весла. В міру того, як меншав шум у голові, ставав другий гомін щораз то сильніше, а вкоротці почув молодець і тихий свист, який у рівних відступах часу розлягався над його головою так само правильно, як і удари весла.
 
«Пливемо…» – подумав. І під такт весел та свиставки почала хвора уява Юрка снувати картини гарної та страшної минувшини. Мати, батько, Галя, Іван, панове Цебрівські, о. Андрей, сестра, Бялоскурський, Зглобіцький, Залушковський, Рамбулт, пані Беата, Івашко, Кіркор, Сагайдачний, Олекса – всі вони пересувалися крізь його голову, наче хмари по небосклоні, гонені на весну західним вітром. Одного лише бракувало у тих півсонних мареннях – його самого. Він неначе не існував зовсім, його не було. Голова устала боліти, руки й ноги задеревіли, очі заплющилися знову, а по якомусь часі й сі постаті, що указувалися очам його духа, блідли чимраз більше й більше, вкінці одна по одній стали щезати… аж щезла й остання. І тоді видалося йому, що паде у пропасть.
Сильний удар ногою в бік збудив його. Розплющив очі, і в сій хвилині ударило його зір світло ліхтарні, яку держав у руці високий, грубий турок, з доволі чорною бородою, у синьому каптані та білому тюрбані.
– Вставай, гяуре! – сказав турок чистою руською мовою. – Вставай і йди за мною!
 
Мимоволі порушився молодець, і з зачудуванням побачив, що руки й ноги свобідні від ременів. Боліли ще його вправді сустави рук і ніг, але шум у голові перестав. Не було також чути свиставки та шуму весел, лише хвиля хвилями з плюскотом ударяла об стіни судна.
Киваючися з вичерпання на ногах, слідкував Юрко за турком до отвору у стелі, що світився здалека. З трудом пересувалися оба поміж бочками, пачками та мішками, якими завалене було усе нутро корабля, доки не дібралися до східців, які вели угору. Станувши на помості, заплющив Юрко очі, бо соняшний блеск сонця облив його звідусіль та осліпив привиклий до темряви зір.
Коли прозрів знову, побачив, що находиться на передній часті галери. Тут здіймався обведений поруччям чердак, на якому стояли гармати. Під тим горішнім помостом чердака було поміщення для залоги: гармашів, яничарів, які саме під сю хвилю спочивали, не маючи нічого до діла. Вони сиділи біля гармат, курили люльки або стояли бездільно при дверях свойого помешкання та на східцях, які вели здолини на чердак. Вони були добре уоружені шаблями, пістолями та ножами, а рушниці стояли при осібному ставнику на горішньому помості біля гармат.
Широкі голубі шаровари, багаті пояси та високі чалми з нашитими піхвами на ложки надавали усім тим мужам вельми воєнного вигляду. З їх високих та грізних постатей так била брутальна сила бутного, жорстокого побідника, яка виступала тим яркіше у порівнянні до двісті п’ятдесятьох каторжників, що сиділи перед ними, приковані до весел. Вони сиділи на поперечних лавочках по обох боках кладки, яка лучила чердак з кермою.
Кладка ся спочивала на движимих сходах, була на хлопа завширшки і тягнулася від передньої щогли на чердаці аж до великої посередині судна. Тут лучилася з критим хідником, якого стеля була продовженням кладки. Хідник доходив, таким чином, аж до керми, де стояв керманич. Східці вели і тут на горішній поміст, де находилася каюта для райса, – з того помосту давав він прикази.
 
Внутрі були дві кімнатки: одна – для десятьох моряків, яких треба було до обслуги вітрил та керми, а друга – для офіцерів, тобто яничарського аги, начальника, керманича та конюшника. Передню часть кладки можна було здіймати, коли треба було усунути щогли. В звичайний час творила часть кладки разом зі стелею хідника одноцільний поміст, по якому ходили й бігали вояки, моряки й дозорці.
Весел було п’ятдесят два, по двадцять шість з кождого боку. До кождого приковано по п’ять каторжників, які хапали за деревляні ручки, приправлені до кождого весла. В жаркі дні розвивано над веслярами полотняний дах, який прикріплювано де краю помосту та вершків стінок, що ослонювали каторжників.
Під сю хвилину, коли молодець станув на помості, веслярі не працювали. Сильний північно-східний вітер дув у великі прикуті вітрила, які висіли на обох щоглах, та гонив довгу, вузьку та остро збудовану галеру, мов птицю, по гладкому морі. Весла були підняті догори, а над ними, покулившися, куняли каторжники. При виді тих нещасних стиснулося серце Юрка. Оттут бачив він уперше гирло потвори, у яке падали рік-річно тисячі молодих, здорових людей.
Життя на галері бувало страшне та недовге. Ненастанний труд, лиха пожива, часті побої вигублювали той людський товар гірш пошесті. Як лиш захворів хто з каторжників, сейчас кидали його на спід судна, і ніхто ним уже не журився. Ба, й нащо було хворим видужувати? До дальшої каторги? Вони самі радісно вітали прояви нудоти і клалися з усміхом на устах у надії на скору смерть. Для них не було ніякої будуччини, вони знали про се, і тому хотіли самі умирати. За день-два приходили моряки й викидали трупа у море. Вчасніше не приходив ніхто. Дозорці й яничари і»пали, що хворий не одужає ніколи, бо не хоче, хіба що Аллах його забажає, а тоді однако не треба недужому людського старунку. Кісмет!
На нагих хребтах веслярів видніли незліченні синці та басамани від батогів – ціла історія їх страждань. Деякі сліди ще зовсім свіжі, а там, де шкіра потріскала, роїлися хмарою мухи, щоби поживитися кров’ю та потом.
 
Юрко глядів у лиця каторжників, та лиць у них не було. Були лишень якісь косматі, марні, несказанно брудні маски з погаслими очима та довгим, розчірханим волоссям, яке аж капало від вошей та закривало навислими жмутками сю частину лиця, якої не закрив дикий, непорядний заріст. Крізь чорні, спрагою та гарячкою стягнені губи не добувалося ні одне слово. Усі мовчали, бо й про що ж стали би говорити та з ким? Хіба лиш від часу до часу почувався стон у грудях котрогось нещасного, шо терпів від недавніх побоїв.
– Ходи за мною, – сказав наставник до Юрка і повів його кладкою на корму.
Оба піщли попри шоглу і вскорі увійшли у кормову каюту, яка находилася під поміщенням для капітана. Тут найшли керманича з двома помічниками та чотирьох дозорців, які не мали саме роботи. Їх батоги лежали поруч них, а вони грали в кості з керманичем на розстеленім коврі. Один з помічників держав у руках довге правило керми та глядів на компас, уміщений в осібній коробці.
– Бей приймає? – спитав наставник.
– Ні! – відповів керманич. – У нього інша робота! – Тут худорлявий потурнак-грек усміхнувся. Тому приказав нового весляра післати між запасних до кухні.
Кухня находилася назаді корабля під каютою керманича. Тут царив кухар ашджі Ахмед з чотирма помічниками і варив у казанах страву для всієї залоги, а осібно у сковородах та горшках – для райса та офіцерів. В куті стояла величезна діжа, в яку зливано усі помиї та відпадки, – се була їжа для веслярів.
Крім п’ятьох куховарників, сиділо на східцях, що вели на поміст, ще кількох каторжників, одітих лише у полотняні штани, а впрочім, нагих. Се були запасні веслярі, до яких причислювався поки що й Юрко. Здебільшого були се албанці та греки, і один з них з довгою, сивою бородою подобав на українця.
– Здоров був, козаче! – сказав, коли наставник віддалився.
– Здорові були, батьку! – відповів молодець.
Старець засміявся нишком.
– Хе-хе-хе! Батьку, кажеш! Ні, не батько я, не батько, гей, ні! Мені щойно тридцять п’ять літ мине на зимного Миколи. Що чорна борода побіліла, се не диво, коли біла спина почорніла.
– Ти тут довго, брате?
– Два роки, і вже найстарший каторжник, тому-то й взяли до запасних.
Дістатися між запасних, а потому при найближчій нагоді між портових робітників було верхнім бажанням каторжників, та ось у сьому й біда, що хіба один на тисячу добився такого вивищення.
Замовкли оба та стали собі приглядатися. На Юрка зробив сей молодий старець у порівнянні до своїх товаришів велике корисне вражіння. Перш усього його зверхній вигляд носив сліди завзятої боротьби з вошами та брудом, чого не було ні в албанців, ні у греків. Тіла одних, як і других, були просто дозвіллям для всіляких насікомих, а при тім складом бруду, незмиваного місяцями.
 
Лице каторжника було погідне, вправді не тою погодою молодості, що, повна надії, глядить у будуччину, але погодою діда-козака, який, погубивши молодість, здоровля, силу у лютій боротьбі з ворогами свойого племені, заніс своє останнє добро, непорочну душу дитини за монастирську ограду, щоби так само постала, якою вийшла з лютих боїв, віддати Всевишньому з живо забутої у житті заслуги.
Була се людина, за якою замкнулося життя, наче червона книга. Вона велика, груба, важка, та не видко її жовтих чи сірих листів, лише золотом кований та самоцвітами прикрашений предмет. З потаєним жалем глядів Степан Корчинський на молодця та дивувався, що у нього оставили одіж, білизну і навіть чоботи. Се йому видавалося вельми замітним, і він став запитувати Юрка, яким світом дістався він у каторгу. Коли Юрко оповів, лице Степана прояснилося.
– Ага! То значить, що райс візьме за тебе окуп, се очевидно. Молися, козаче, і уповай, а, певно, вернеш, відки прийшов. Бачиш, ось і одіж тобі не забрали.
– Ах! Бог би з тебе говорив, Степане! – закликав Юрко і перехрестився.
А Степан посумнів та покивав головою.
– Так, так, так, – сказав спроквола… – вернеш, вернеш на ясні зорі, на тихі води, у світ хрещений, побачиш рідню, Дніпро, Тясмин… Гей, Тясмин!
– Тясмин? – запитав Угерницький. – Чому ж саме? Відки ти знаєш?
І Степан бажав саме розказати дещо про себе, коли на помості заграла трубка наставника. Запасні каторжники вмить вхопили котли з поживою для яничарів та моряків і понесли їх на чердак. Кухтові понесли поживу офіцерам у сковородах та горшках, а сам кухар у великому коші на тарілках та полумисках поніс вечерю райсові у каюту.
Юрко пішов зі Степаном, щоби його не спарували з ким другим, і ніс разом з ним чималий казан баранини з рижом. Коли ішли по східцях, замітив Юрко, що носильники раз у раз погружали руки у гарячий риж та добували відти кусні м’яса.
– Бери й ти кусень! – шепнув Степан. – Краще хай з’їдять по тобі, чим ти по них.
Юрко послухав, хотяй при сьому попарив собі руку. Одначе аж опісля поняв, що се значить мати дещо кращої поживи, коли побачив за півгодини обслинені та обпльовані кості та вишкребки рижу, які кинено у цебри, призначені для каторжників.
– Бачиш, – сказав тоді Степан, – се наша пожива!
Юрко глядів з відразою на брудні, неозначеної краски помиї та бридкі охляпи, що становили цілу поживу веслярів.
Чотирьох хлопців треба було, щоби двигнути цебер з тою поживою, за ними поступав дозорець з батогом та помічник кухаря з великою деревляною варехою. Увесь той похід поступав здовж помосту і зупинювався поруч кождої лавки. Тоді п’ять чорних, брудних, жилавих рук протискалося з несказанно брудними, бо ніколи не митими мисками настріч надходячим. Велика вареха поринала у казані і наливала у миску повно юшки з якимсь навгад захопленим відпадком та кількома кусниками розмоченого хліба. Се було все.
 
Серце рвалося глядіти в сі глибоко позападані, мутні очі, що хвилями горіли дикою жадобою їди, їди якнайбільше, хоч би й сеї прегидкої юшки, щоби лишень залляти та зацитькати сього найлютішого ворога усеї живини – голод. Веслярі дрожали під ударами батогів, які розтинали, мов ножем, шкіру на тілі, тряслися, наче від пропасниці, зуби ударяли об себе, мов у дикої звірюки, що ладиться до скоку, а очі гляділи, мов на ворога, на того, що одержав більшу кістку або більший кусник хліба.
Здавалося, ось-ось кинеться зголоджена людська собака на товариша та вирве йому з рук сей кусник завидної страви. Але й про се подбали мудрі слуги падишаха, у якого було чимало знаменитих шмагальників. З неминучою точністю спадав кінець батога на хребет саме того, хто хоч би лишень одним движком оказав непослух чи невдоволення. Удари такі сипалися на каторжників при всякій нагоді як кара, упімнення або й простий поклик, і за кождим разом оставали по них криваві пасмуги.
По випорожненні одного казана приносили запасні другий, третій, доки вкінці кождий каторжник не одержав повної миски. Остаток віднесено назад до кухні, де кождий з носильників міг поживитися досхочу. До того одержували вони ще часами кусник сухого хліба, жменю фіг чи що інше. Се були також привілеї, на які завидували усі каторжники запасним.
На превеликий подив Юрка, набрав собі Степан повну миску «страви», а й Юрко вчинив те саме, хотяй і не знав, нащо се. Коли вже оба опинилися на східцях, які вели з кухні на поміст, відставив Степан свою миску і, добувши з кишені вкрадене м’ясо та хліб, з’їв усе дочиста. Те ж саме вчинив і Юрко.
– Тепер віділлємо дещо юшки з наших мисок, буцімто ми вже з’їли, – пояснив Степан, – а проче роздамо нашим, яких тут є добра половина. На других галерах у Кафі є їх ще більше, але наша приїхала сюди зі Стамбула, де бувають греки, албанці, серби, волохи, мадяри, венеціани. Наші є, бач, найбідніші, бо у них найбільше сили та витривалості і їх беруть завсіди до весел, а тамтих прочих до легших робіт. Тому-то їх більше й гине…
– А чи дозорці не заборонять нам давати милостиню? – запитав Юрко.
– Ні! Віра Магомета о много краща від віруючих, Вона каже давати милостиню, і ніхто не заборонює давати її навіть злочинцям.
І Степан з Юрком пішли на поміст. Дозорець, перед яким станув Степан з мискою, махнув лише головою і відійшов хмурно геть. Степан знав напам’ять усіх земляків на галері, а вони знали його. Та ніхто з них не рвався до їди, бо всі знали, що одержать її найслабші. Погляди глибокої, несказанної вдяки винагородили Степана й Юрка за їх добру волю, і були вони такі щирі, такі м’які, такі якісь… дивні, що, вертаючи, Юрко мав сльози у очах. Довго глядів на нього Степан, а далі поклав йому руку на плече й сказав:
– Добрий ти чоловік, Юрку, шкода лишень, що тут пропадеш, як і я, наче собака під тином. Тому мені здається, що ти повинен би попробувати виплутатися. Поговори з райсом, напиши лист до хати, може, що з того й буде. Бачу, що ти не простий чоловік, може, навіть шляхтич, а се завсіди щось значить у тих панів з Ляхистану.
– То наш райс? Як називається? – спитав Юрко, який не знав, що Івашко є райсом галери, бо при приході на корабель був непритомний.
– Абазе-бей!
– А…ба…зе…? Ага?
– Та ти його знаєш?
– Знаю! Се гайдук Бялоскурського, Івашко, він не лях, а русин.
– Гм! Тепер то вже розумію, чому-то він тебе не посадив відразу на лавочку та ланцюг. Ну! Торгуйся з сим окаянним, а якщо й він тебе знає, то, певно, погодиться… Відки ти його знаєш?
Юрко став оповідати усі свої пригоди. Мовчки слухав Степан оповідання, а далі каже:
– На сих землях, що тобі дав король, за сей час осіла чимала козацька слобода, а я саме з неї походжу. Саме як я вибирався на Січ, донеслося до нас, що наші землі віддали якомусь там панові, тому чимале було у нас із-за того збентеження.
– Як-то, чому? Що вас обходить пан?
– Пан, звісно, скаже робити панщину або забиратися геть, щоби на землях осадити підданих. Звичайно, піддані, яких привезе пан зі собою, розлізуться йому до року, нових дасть Біг, з Поділля, а тоді приходиться спроваджувати нових або продавати майно якому вельможі, що одержує цілу армію гайдуків та придворних козаків, а сі не пускають підданих з села. Лише деякі не рухають козацьких слобід та хуторів, а зате завсіди за гріш, кожух, мірку гороху, фунт олова чи відро горівки найдуть доволі бідняків-козаків, бурлаків, утікачів, які беруть землю на відробок або й стають на панському лані як робітники, та таких панів мало. Се православні дисиденти або чужинці, а таких між панами небагато. Ось чому й ми непокоїлися і благали Бога та Матінку Його Святу, щоби той пан, заки заїде на Тясмин, скрутив собі карчило десь у самітньому куточку. Тепер, бачу, що нічого було боятися. Напротив, не прийдеш ти, прийде другий, а той не буде такий добрий, як, напевно, був би ти.
Юрко усміхнувся.
– А навіщо вам там у степу пана? Не буде доброго, так злого по шапці – і кінець.
– Та воно так буває не раз. Найпоганіший лях мусить у нас зм’якнути, бо у нас свойому чи чужому кривити душею не вільно, а як вільно, то тільки один раз… Але, бачиш, добрий, розумний пан на Україні – се вельми потрібна людина. Він у нас швидко сотником буде або й полковником стане, він даватиме усьому лад, а що у нього і власна сила, і вплив є чималий, то він нашого брата-козака старостам чи підстаростам або й звичайним собі панкам в поталу не дасть, вдову оборонить, сироту пригорне, у татарву з гармат плюне, бо куди там нашому пограничникові до гармат!
– Тому-то й Конашевич так намовляв нас поселитися на Україні.
– Весла в руки! Разом берись! Готово! Раз, два! Раз, два! – залунав голос із помосту.
Корабель заколихався, обертаючись боком. Сухий гомін роздався на помості, плюск та скрип весел, удари босих стіп на помості, відтак проймаючий свист сопілки – один, другий, за третім усі весла рівночасно ударили об воду.
– Ходи на поміст! – сказав Степан. – За хвилю й так покличуть.
– А ти відки знаєш?
– А ось чуєш – вітер.
І справді, вітер, який увесь час дув з північного сходу та ніс галеру на своїх крилах, мов ту птицю, ставав тяжким ворогом з хвилею, коли ніс корабля звертався на північ. Заки галера не сховається за полудневий виступ Криму та не попливе здовж побережжя, треба було позвивати вітрила та познімати щогли.
– Спускай вітрила! – загримів голос керманича. – Запасні, киньте поміст!
Шпортаючися та падаючи, побігли запасні нагору. Оттут в одній хвичі усе змінилося. Довгі прапори, що перед тим гордо повівали з вітрильних жердок, тепер вертілися та лопотіли, наче під ударами батогів. По щоглі та щоглевих линвах спиналися моряки, наче малпи. Уся галера працювала, мов божевільна, по хвилях, що рівномірно, під подувом одностайного сильного вітру укладалися у подовгасті, рівнобіжні, на - позір легкі та низькі вали.
Коли, одначе, галера станула боком до вітру, довгий, низький її дзьоб врізувався в сі вали, наче клюв птиці, а тоді нагло, немов який злий дух вселювався у ту хвилю, з шумом, гуком, мов скажені, запінені вали гнали приступом на боки галери і з ломотом ударяли об судно. Їх бризки обдавали веслярів, заливали лавки та витікали відпливовими отворами назад. Тіла веслярів, потяті батогами, корчилися та здригалися від морської води, що, наче огнем, палила їх рани. Уся галера раз у раз похилялася вліво під напором хвиль і вітру, і було очевидним, що недовго видержить той двійний приступ живлової сили.
Вкінці зі щоглів стали поволі опускатися вітрильні жердки разом з вітрилами і сейчас почули й полегшу. Корабель, щоправда, скакав, мов навіжений, та вже не хилився так небезпечно набік. Моряки позбирали у брижки вітрильне полотно та поприв’язували його до жердок, а тоді кинулись запасні виймати ставні, що підпирали передню часть помосту між чердаком і середущою щоглою. Ставні розібрано вмить, поміст щез, а у свобідне місце, наче застава на рогачці, стали опускатися щогли. Поверх них наскоро поклали знову дошки помосту, і на кораблі успокоїлося все. Яничари повиходили зі свойого поміщення під чердаком з малими коверцями в руках, а рівночасно з корми почувся добре звісний Юркові голос Івашка.
– Правовірні! Ось сонце заходить, пора і нам подумати про магріб, щоби наші стежки були стежками тих, яким Аллах дає свою ласку, а не стежками тих, на яких він гнівається та які блудять навмання. Хвала Аллахові, панові світа всемилостивому й милосердному, цареві у день суду! Йому служимо та його взиваємо на поміч! Наче спіле колосся, похилилися усі чалми й тюрбани, й усі поклякали чи, радше, посідали навколішки з лицем, відверненим від заходячого сонця.
Рівночасно з-за плечей Юрка піднявся ага яничарів, з довгими струсиними перами на чалмі і заспівав дзвінким чистим голосом вечірню молитву вірних:
– Ас-салям алейк! Алейкум салям! Аллагу акбар! Хаййя іаля-с-салят! Ля іляга Ілля Алагі, Мохаммед расулю-ль-лягі! Аллаг акбар! Хаййя аля-с-салят! Ля іляга Ілля Алагі!
Усі правовірні били поклони, підіймали руки горі та молилися, веслярі гребли в такт веслами, вітер свистів, хвилі ритмічно розбивалися о бік судна, а дзвінкий голос співаючого яничара панував над усіми сими гомонами, наче скрипка над музикою. Солодкі тужливі звуки молитви дозволяли глянути в усю глибину магометанської релігії, яка виросла в душах її творців-арабів серед безводних піскових пустинь, де людина почуває себе так безмірно одинокою та безпомічною супроти величі та всесилля грізного, меткого, караючого божества…
Також на чутливу душу Юрка вплинули звуки молитви і розжалобили його. Після душевних та тілесних болів огорнули його безчуття, якась душевна втома. Та втома, що налягла на його серце, наче шкаралуща, була наслідком сього досі невиданого, нечуваного і так ворожого окруження, у якому не находив він навіть найменшої дрібниці зі свойого дотеперішнього світа. Навала вражінь – се найкращий лік на усі душевні болі. Аж ось почув він молитву – пісню, співану молодцем, хто знає чи й не української крові. Слів не розумів і так, та розумів усю тугу, увесь крик пригнетеної життям людини, що крилися у переливах мелодії.
І вслід за тим, наче степовим вітром навіяне, військо привидів та марень обсіло його душу тугою. Очі бачили останні лучі заходячого сонця, які наповняли розплавленою міддю долини гір валами хвиль, та дух буяв десь зеленими степами, сідав при самітньому огнищі та слухав дивовижних казок про турків, татар, відьом, опирів, чортів, ляхів та всіляку іншу нечисту силу або линув ще дальше і несміло сідав у іванівському садку, куди так гарно заглядали вечорами зірки та куди вела доріжка до Галі.
– Ось що гарне у турків – се їх побожність! – перервав Юркові Степан. – Бач, й не диво. Лиш одна віра держить усі ті народи під кормигою падишаха. Не будь її, усе те розлетіло б ся. Він, бач, не лишень цар, но й патріарх своєї віри.
В сій хвилі намаз скінчився, і турки-яничари та моряки пішли спати, зробився рух на помості. По кладці збігали дозорці й веліли по двом або трьом веслярам заснути. Прочі гребли дальше, але удвоє поволіше. На щастя, судно пливло уже під ослоною кримського берега. Від берега ішла з вітром хвиля, та не така уже висока, а й вітер ломився об гори. Галера поплила рівніше та тихше.
Юрко й Степан вибралися й собі спати, коли нечайно надбіг хухтик від райса і приказав Юркові іти у каюту. У першій хвилині Юрко стиснув п’ястуки, кров ударила йому до голови й затьмила зір, але він опанувався швидко, згадавши свою цілковиту безсильність. Смілим кроком увійшов на корму і застукав у двері.
– Гір! – почувся голос зсередини.
Юрко увійшов.
На червонім шнурі звисала від стін каюти срібна лампада, у якій горіла олива. Лагідне світло обдавало струнку стать Івашка, що сидів з підігнутими ногами на пурпуровому дивані. Стіни та підлогу вкривали рівно ж червоні коври, завішані турецькою збруєю. На сьому тлі дуже виразно виступали острі черти смаглявого мужа. Ніхто не сказав би, що сей турецький капітан не турок, ні албанець, лишень українець з Руського воєводства. Напроти входових дверей були другі, які вели у властиве мешкання райса. Ся правдива кімната була лишень селямликом, де відбувалися наради і де видавано прикази.
– Добрий вечір вашмості! – сказав Івашко приязно. – Милості просимо сідати.
Юрко задубів. Як-то? Сей злючий чоловік вітав його так по усьому, що було між ними? Прецінь було очевидним, що Івашко ворогує на нього, і то неабияк. Відки ж се привітання? Аж язика забув у роті молодець, так що Івашко засміявся.
– Дивуєшся, вашмость, що я до тебе говорю, мов до людини? Я міг би говорити, як з собакою, – нагаєм. Ну, сідай, то й поговоримо саме про те, чого нам на будуче держатися. Бач, усе довкола змінилося, тож варто над тим і подумати. Слава Аллахові, що змінює усе, хотяй сам не зміняється.
Юрко отямився, до чого найбільш причинився послідній висказ Івашка.
– Добрий вечір тобі, Івашку! Сідаю, бо собі сього бажаєш, і балакатиму, доки захочеш, бо твоєю є сила. Але не вимагай від мене, щоби я лукавив перед тобою, як ти ось переді мною, взиваючи Аллаха, у якого не віриш. Тому доки балакатиму – досі говоритиме Юрко Угерницький, а не запасний весляр твоєї галери.
– Ха-ха-ха! – зареготався Івашко. – Вибачай, вашмость, але я не бачив ще людини, яка так дуже упиралася б при свойому. Ну, хай буде по-твойому. Я знаю усю твою минувшину і знаю, що ти справді так живеш, як кажеш. А що я саме таких людей ще не бачив, тому запросив тебе сюди. Я бачив, що ти у одному напрямі сим, чим я у другому. Ти мені не заважаєш, ані не шкодиш, а людини убити в Теребовлі не убив. Тому не думай, щоби я тебе посадив до весла або бив канчуком…
– В такому разі я справді не знаю… – начав Юрко.
– Як і чому сюди дістався! – докінчив за нього Івашко. – Ось я тобі розкажу і те, та перш усього напийся вина та закуси досить!
Після звичаю взяв сам з підносу, який стояв перед ним, кусень баранини, а проче лишив гостеві. Вина не пив, бо пророк не позволяє вірним пити шайтаном та гяурами видуманий шарап, зате гостеві налив повну чарку. Юрко не хотів пити, одначе випив одну, другу чарку зі смаком та слухав уважно слів Івашка.
– Вашмость убив Акмеші-агу, мойого тестя… Так, не чудуйся, вашмость, – мойого тестя, і тому заслужив ти на кару, і то кару смерті перед законом. Одначе понад людським та Божим законом є ще вищий закон – се воля або, що більше, забаганка падишаха, коби Аллах не скупив йому радощів а вічної щасливості у сьому житті! А саме ся воля падишаха засудила на смерть Насуха-пашу та усіх його поклонників, до яких належав і «свєнтей памєнці» пан Бялоскурський. Сповняючи волю падишаха, ти вчинив прислугу державі, а я вище ставлю її добро, чим власну пристрасть.
Тут по лиці Івашка перебігла насмішка.
– Попри се вчинив ти прислугу й мені, бо зробив мене наслідником чималого-таки майна аги, яке хто знає кому було б дісталося, якби не твої дужі руки та бронзовий ліхтар. Прислуга та і тим більша, що я не знав, що рішення султанського дивану про майно приятелів Насуха було вже в руках кадія. Тому думав я аж за кілька днів або тижнів, тобто, коли рішення прийде, поділитися майном з кадієм, виконавши попередньо присуд падишаха.
– То, знати, ти сам убив би був його? – крикнув наляканий Юрко.
– Чи ти, праведнику, що знаєш більшість справок Бялоскурського, станеш, може, його боронити? – закпив Івашко.
Юрко замовк.
– Ага був і так пропащий, а його майно і дочка мені вельми потрібні…
– Ти раз уже говорив про се…
– Так! – перервав Івашко. – І тепер теє виконую, що задумав. Я завсіди осягаю свою ціль, бо не перебираю в дорогах, які до неї ведуть. Ти, вашмость, завсіди добираєш дороги, якими у світі не ходить ніхто, хіба ваші легковірні та легкодушні брати на Україні, з яких луплять шкіру ляхи, литовці, турки, татари, навіть жиди.
– Що ж сталося з Агнешкою?
Івашко указав на двері до своєї кімнати і засміявся.
– Вона там… платить данину морю. Кара Деніз не жартує, а непривичному усі кишки переверне догори ногами. Ти і їй вчинив прислугу, бо батько обнижував її вартість, як деревляна оправа цінний діамант.
– Чи се лише діамант?
– Ха-ха-ха! Може, й ні! Се може бути і звичайне собі скло. Та у сьому не біда. Його завсіди можна буде зі зиском поміняти на щось друге. Жіноча краса у Туреччині – се цінніший товар, чим у вас у Польщі індигенат. Але я вертаю до свойого. Бачиш, вашмость, що я не міг як правдивий турок покарати того, хто пророчим духом передчув волю падишаха. Вправді, я міг би був покарати тебе й мимо сього, але саме падишах подбав про тебе, посилаючи кадія і Кіркора. Ти найшов сестру, Кіркор підплатив кадія, який добре бачив, що вже майном аги не поживиться, тому я приказав тебе вкинути сюди. Я не знав, що мене вишлють таки тої самої днини до Очакова і Стамбула та що я мало не усе майно аги буду міг забрати зі собою. Маючи тебе, міг я Кіркора зацитькати або спонукати до сього, щоби він заткав рот кадієві чи валієві. У найкращому случаї міг я сподіватися через тебе впливу на окруження хана. У тебе й Івана був, бач, пернач та зелена шапка, а сього у Криму кому-будь не дають. На всякий случай міг я сподіватися високого окупу…
– Та от помилився, Івашку. У мене було всього кілька тисяч дукатів на викуп Галі. Їх мав Іван. Але так чи сяк окуп одержиш, якщо забажаєш, чи від нього, чи від Кіркора, який стягне собі відтак гроші від батька та Цебрівської.
Івашко махнув рукою.
– Тепер, коли усе складається так, як я хочу, не треба мені окупу вашмості. Скажеш мені, вашмость, одну річ, а я тобі до весни верну свободу та велю відвезти на Україну.
– Питай, відповім!
– Де Беата? – спитав Івашко і вп’ялив зір у лице молодця, мов бажаючи відгадати з нього відповідь.
А Юрко не відповідав. Наче лискавка майнула йому крізь голову. Івашко, видко, знав, що вони стрічалися у степу. Відки? Певно, від татар, яких розбили бранці під проводом Олекси. Будь-що-будь він знав, що вона жива, і бажав лишень знати, де, щоби її ограбити. Тому, намість відповісти, спитав:
– А нащо тобі сього?
Лице Івашка потемніло.
– Видиш, вашмость, я міг би тебе присилувати сказати те, що хочу, але я сам не роблю сього, бо знаю, що ти скажеш се добровільно, і тому тільки прошу тебе замість приказати.
Голос Івашка ставав з кождою хвилиною гострішим, але Юрко не багацько робив собі зі сього. Ясним поглядом глянув він у вічі Івашкові, і сей, наче нечиста сила при виді хреста, спокірнів умить.
– Якби ти мене бажав силувати, то дав би доказ цілковитої глупоти. Такі люди, як я, дуже добрі і податливі, але вони бувають і страшно вперті. Згадай Бялоскурського, Зглобіцького, татар, ну, або хоч би й себе в Теребовлі.
Івашко мовчав.
– Та я, бачиш, сказав би тобі, де Беата пробуває, хіба з вдяки за те, що ти мене «трактуєш», як шляхтича і як чоловіка, хоч міг би мучити нарівні з каторжниками, тільки, бачиш, я не знаю, де вона ділася…
Івашко підняв голову.
– Я знаю, що вашмость за нею не побіг, – перервав, – і тому хочу лишень знати, як-то вона втікла від татар і куди менше-більше звернулася…
Друга лискавка роз’яснила Юркові думки. Івашко був, прецінь, у порозумінні з Беатою, вона сама йому те сказала там у шатрі за Проскуровом. Видко, Івашко бажає їй дати знати про смерть пана Яна…
– Гаразд, Івашку, я скажу тобі, що знаю, бо вже й догадуюся, нащо саме тобі того потрібно.
– Догадуєшся, вашмость? То дивне! – завважив злісно Івашко.
– Так, Беата говорила мені про пакт між нею а вами…
– Пов’язався кіт з лиликом… – кпив Івашко.
–…А що пана Яна нема, то ти хотів би її найти. Правда?
Вираз зачудування появився на лиці Івашка. Його злісний вираз уступив швидко. Він усміхнувся, наче жаліючи Юрка за його добродушність, і сказав:
– Так, так, саме тому треба мені се знати. Половина достатків пана Яна, які переховує ще пані Беата, належать до мене. Якщо вкажеш мені, вашмость, до неї дорогу, одержиш свободу без окупу, бо якщо я сам о ті гроші не упімнуся, то їх, певно, не побачу. Вашмость знає, прецінь, паню Беату та словність польської шляхти.
Не дуже бажалося Юркові вірити Івашкові. Нагла зміна на його лиці повчила його, що поза сими надіями має Івашко ще інші плани, яких не зраджує поки що та на яких йому більше залежить, чим на особі бранця. Тому рішився використати се хвилеве корисне бажання.
– Добре! Я вірю тобі, Івашку, хоч се доволі рівнодушне чи таки справді, може, тільки так. Тому скажу тобі навіть, куди удалася пані Беата, розставшися зі мною, одначе під умовою…
– Ов, ще й умова? – не витерпів Івашко, і знову потемніло його лице, мов чорна хмара.
– Так, умова! Я мушу знати, що сталося з Галею, яку пан Ян у себе держав, та де поділися Кіркор, Іван та вірменська каравана. Я се мушу знати, бо від сього зависить стійність мого життя, яке ти мені даруєш.
Івашко вмить успокоївся.
– Каравана остала у Кафі, і дівчина аги є у ній…
– Ах! Господи, слава тобі! Тому слухай.
І він розповів Івашкові про стрічу в шатрі біля Проскурова. Коли згадав Смілянщину, Івашко встав і підійшов до маленького круглого віконця у стіні.
– Смілянщина, Смілянщина, Тясмин, ліси! – бурмотів крізь зуби і раз у раз бігав по кімнаті туди й назад, наче укладаючи який новий план.
Між тим Юрко вкляк біля дивана, на якому сидів і молився довго Богові, дякуючи за спасення своєї Галі. По добрій хвилі встав, а Івашко, який нетерпеливо ждав кінця сеї розмови з Богом, заговорив сейчас живо:
– Ну гаразд! Спасибі тобі за вістку! Вона для мене дуже гарна й корисна, тому випущу вашмость на волю з весною, поки що останеш як помічник Степана, хіба що волів би на сей час убрати тюрбан та відчинити очі на світло, що йде з Мекки.
Тут Івашко з посмішливим виразом лиця склав руки на груди, похилився до сходу і додав:
– Без того я не посмів би невірному жити свобідно між яничарами та моряками. Хто знає, може, між ними є будучий каймакам або старший візир.
– Ні, ефенді! – відповів молодець. – Навіть жартом не можу сього вчинити, бо з віри, хоч би й чужої, не годиться кпити, я не рукавичка, ані брудна сорочка, щоби її раз у раз міняти. За такий жарт міг би й мені колись хтось жартом сказати: «Ти для лакомства нещасного, для вигоди потурчився, побусурманився, ти потурнак, зрадник, гірш католика і потурнака!» І що я тоді відповів би йому?
– А що ж відповім я, Чікалі-паша, і тисячі тисячні? – спитав хмурно Івашко.
– Нічого! – відповів Юрко. – Нічого, бо вам, туркам, ніхто сього не скаже у краях падишаха.
– Значить, вашмость, нізащо не остав би в землях султана навіть за вигляди на візират?
– Борони мене, Боже, та Його провидіння, щоби я покинув рідну землю, тоді коли вона збирає усі свої сили до бою з заклятими своїми ворогами, польськими та татарськими опирями. Добраніч, ефенді…
Слідуючої днини утих дещо вітер, і галера плила вправді все ще на веслах, але о много рівніше та спокійніше. Яничари та моряки, яким нічне колихання не давало спати, досипляли тепер на помості та у своєму поміщенні на чердаці й під кладкою. Дозорці робили свою роботу, як звичайно, свист батогів не утихав через увесь день. То тут, то там треба було «помастити» колеса, щоби добре їхали, і дозорці мастили пильно та совісно.
Кухарі варили їсти, а Юрко, Степан та прочі запасні носили припаси зі складу до кухні та їду з кухні на поміст. П’ять разів на день кликав ага віруючих до молитви, і за кождим разом виходив Івашко зі своєї каюти, щоби відбути прилюдно привичний намаз та обливання.
– Собака, – ворчав Степан. – Певно, християнином не молився так набожно, як ось тепер! Але так буває завсіди: хто не слухає доброго слова, слухатиме собачої шкіри. Хай би він лише раз залишив молитву!.. Се не те, що у нас: молися, бра’, як хочеш і коли хочеш.
Море було ще дещо розбурхане, але зовсім пусте. Ні сліду кораблів або галер. Лише біля самих берегів видко у ранніх годинах рибацькі човни.
Після обіду покликав «дюменджі» до себе Юрка і Степана і приказав їм одітися в широкі червоні шаровари, папучі та довгі сині каптани. Вони мали услугувати райсові та офіцерам. Півгодини після того Степан сидів на кладці та полірував лусковий нагрудник аги вовняним платком та крейдою, а Юрко повагом напихав люльку райсові, сидячи на платформі перед каютою. Коли приніс люльку беєві, сей засміявся.
– Бачиш, вашмость, що додержую сього, що сказав. Сам вирозумієш гаразд, що більше вчинити не можу. Нині уночі або завтра ранком будемо в Очакові, а там, здається, недалеко будуть козаки…
– Козаки? – крикнув Юрко.
– Тсс! – здержав його Івашко. – Не кричи, вашмость, бо почують… Там можеш вискочити на берег – і шукай вітра в полі! Мусиш мені, одначе, приобіцяти одно.
– Івашку! – відповів Юрко, а лице його паленіло. – Не вчинив я тобі ніколи нічого злого, ні я, ні Іван – се правда. Все-таки ти міг би тепер мене не знати і посадити до весла, продати за гроші або хоч би жадати окупу. Я сього тобі ніколи не забуду, хоча й не розумію причин твоїх діл.
Усміхнене лице Івашка споважніло.
– Я й сам не знаю, але чомусь моя вроджена злоба замовкає, коли бачу перед собою людину без злоби і самолюбства. Я не завагав би ся посвятити її для своїх планів, але ніколи не зміг би без потреби їй шкодити. Кажуть, що потурнаки та інші брехуни і зрадники, – тут Івашко знову гірко усміхнувся, – не люблять чесних людей. Я чомусь ні…
– Се ти з матернім молоком виссав, Івашку! – сказав повагом, із перейняттям Юрко. – Руська кров говорить з тебе, і вона дужча, чим вщіплена ляшнею злість.
 
– Може бути, – сказав по надумі бей, – може. З тобою говорю – мені сейчас нагадується біла, соломою крита хатина та моя збідована мати… Забувається Аллах та його пророк, турки, османська політика… Але по хвилині привиджуються знову міські пахолки, що батька спороли нагаями, потім його смерть, вигнання матері з передміської хатини і моє блукання, моє життя у Анатолії, радісний поворот, а на родині місто радості – побої, нужда, закукурічені пани, що проклинали хама, сліпороджену худобу, копали мене ногами, плювали в лице, коли їм зле услужив… – і я знов турок тілом і душею. Вибачай, не кождий вдоволюється на смертному ложі надією на небесне царство. Я його не бачив і не розумію, та одно поняв я добре: що горе на світі тому, хто надіється на Бога! Бог – се цар якогось світа, у якому нема людей. Будь у нас Бог, не було б людей, бо Бог хіба не творив би місто людей диких звірів та не був лише осадчим пекла, помічником сатану.
– Івашку! Що ти кажеш? – крикнув переляканий Юрко. – Се ж хула… Се…
 
– Се правда, на яку я бачив тисячі доказів, яка мене болить не менше, чим тебе. Тому, де бачу, там щезає й моя злість, бо мені здається, що сам Бог, про якого вчила нас колись мати, живе лишень в уяві дітей та в душах таких, як ти. Я не тямлю діточої віри, не розумію твоєї, але я люблю її і усіх її поклонників, бо її поклонники не є мені ворогами. О, як солодко вірувати, що не увесь світ є мені ворогом. Але ось правду сказав ти. Материне молоко обзивається у мені м’яким почуванням. Йому я не піддамся і з раз вибраної дороги не зійду. Хотяй, отже, пускаю тебе зі Степаном на волю…
– Зі Степаном?
– Так, сам-один не дав би собі єгомость пан Угерницький ради у диких полях. Не тішся, одначе, наперед, може бути, що нам і не доведеться вийти на сушу в Очакові. Тоді мусітимемо ждати до другого року. За се обіцюєш мені поїхати до Петра Конашевича. Знаєш його?
– Чи знаю? Звісно, що знаю, бо від нього мали ми пернач і шапочку…
– Ну, то гаразд! Йому поклонишся і розкажеш, що знаєш про мене. А накінці скажеш йому, що я його друг і що може на мене числити у всякій потребі, особливо, де розходиться о… ну, якби-то сказати, о боротьбу…
 
Очі Юрка блиснули, він поклав руку на плече чоловіка, який був паном його життя і смерті, і сказав:
 
– Не крути, Івашку, кажи правду, де йде о добро України! Ти потурчився, побусурманився, забув Бога, матінку його святу, та рідної землі не забудеш ніколи, бо ти, щоправда, недобрий чоловік, ворог Христа, слуга диявола, но ти не підляка – не лях!
– Гей! Не лях я, не лях.
Огонь скаженої лютості змінив лице Івашка на хвилину у прямо диявольську маску. Він вхопився за голову та зірвався з дивана.
– Судно наліво під вітром! – закричав моряк, що стояв на сторожі біля ліхтарні, яка находилася на криші каюти райса.
– Ти поняв мене, вашмость? – спитав бей, виходячи.
– Поняв!
Судно, яке стрітила галера, було великою галеоною, що везла харчі та начиння для робітників до Очакова. Від райса дізнався Івашко, що румелійський беглербег Дауд-паша велів відновити на Дніпрі Тягинку та Аслан-керман проти козаків Польщі та наругу, яка сама мала доставляти робітникам беглербега поживу. Галеона не могла з причин противного вітру доплисти до Очакова, тому намагалася доїхати у лиман річки Телигол. Івашко видав приказ плисти просто до острівця Кінбурну напроти Очаківського заливу.
Тої самої днини двох веслярів упало під нагаями дозорців – один вірменин, а другий албанець зі Скодри. Обох кинуто у спід корабля, де вірменин ще перед вечором помер, а албанця, якому розковано руки, найшли повішеним на гаку. Сейчас запасні викинули трупи у воду. Та у хвилині, коли тіла бевхнули собою у воду, заворушилася хвиля довкруги, звідусіль стали напливати якісь потвори. Їх плавці раз у раз показувалися над водою, а хвилями видко було і широко відчинені, з рядами страшних зубів уоружені горла. Були се акули, які переверталися у воді на спину, щоби досягнути здолу свою добичу. Два тіла розплинулися прямо, наче віск у сковороді. Через хвилю здавалося, що вони ще живі, – се акули рвали зубами їх на члени, руки й ноги металися, наче живі, аж усе щезло, і тільки велика, товста червона пляма остала на поверхні.
 
Юрко затрусився і поблід увесь, дивлячись на се; Степан похмуро відвернувся.
 
– Якщо останем тут ще рік, не мине і нас те саме, – проворчав.
– Бог ласкав! – відповів Юрко. – Хто знає, може, й незадовго покинемо каторгу та знову побачимо наші зорі, води й рідню. Не кидай, брате, надії!
– Бо тобі, може, воля цвіте, мені вже ніколи! У тебе є гріш, свояки, а у мене «шапка-бирка, зверху дірка, соломою крита, вітром підбита». На нас, бідаків, нема Божої ласки у недолі! – Степан махнув рукою.
– Гріх тобі таке казати, Степане! Ось послухай!
І він розказав товаришеві сю частину розмови з Івашком, це сей обіцяв їх обох випустити на свободу. Сей аж остовпів, почувши те все, день ходив, мов запаморочений. Кілька разів обірвав за се батогом або папучом, одначе усе те не робило на ньому вражіння. Коли запала ніч, він вийшов за Юрком на кришу каюти, і там ждали оба дня. Каторжники напереміну спали й гребли веслами усю ніч.
Аж ось на сході зарожевіло небо, свіжий, холодний уже вітер подув сильніше зі сходу – і перед очима товаришів розвернувся вузький довгий півострів Ялі-Комлі, порослий лозиною, піщаний та плоский. Був се просто відсип Дніпра, який саме тут осаджував та згортав пісок і намул. Коли сонце зійшло, оплила галера далеко у море, у сягаючий пригірок, і вплила у залив, у який вливаються Дніпро, Березань, Бог та Інгул.
На кінці півострова лежав маленький острівець Кінбурн, низенька піщана надма серед мало що солоного моря. На острівці аж роїлося від шатер, човнів, людей. На березі Ялі-Комлі видко було також цілі каравани верблюдів, возів, ослів, навантажених чималими в’юками. Мимо вчасної пори човен та пороми возили ненастанно ті в’юки з Ялі-Комлі на Кінбурн, де переладовувано на широкі, плоскодонні байдаки.
Всюди видко було галери, які пильнували роботи та стерегли її від нападу. Навантажені байдаки їхали на веслах угору заливом у дніпровське гирло. На березі стояли рядом гармати на лорах без коліс, видко, приладжені до перевозу у замки. Всюди видніли шатра старшин зі золотими півмісяцями на шпилях. Крики наставників лунали у воздусі та мішалися з криками мев, чайок, пеліканів, диких гусей, журавлів та всілякої другої пташні, яка летіла у вирій, а у перелеті тут усіла для відпочинку та набирання сил.
Аж тепер нагадав собі Юрко, що вже настає осінь, і там, на півночі, жовтий лист устилає землю, а зимові ворони крячуть на оранці. Оттут не було ще її. Коли втих холодний північно-східний вітер, потепліло відразу, і дружини робітників весело хляпалися у воді. Послушна кермі галера полишила направо усю юрбу робітників та кораблів і поплила просто на північ.
Не була се легка плавба, бо маса води, яку приносили ріки України, перепливала заливом на отвертий простір… наче яка велетенська ріка. Напівперек струї прямувала галера до вузького в’їзду в Очаківський лиман. По обох боках здіймалися понурі темно-сірі маси – се прибережні форти, ще дальше за ними на стрімкому узбіччі велетенська маса мурів з півмісяцем на шпилях веж – се Очаківська твердиня. З темних амбразур визирали чорні гирла гармат, а вершками пересувалися тюрбани варт, які безнастанно пильнували тої головної опори султанської власті на Білому Березі.
 
– Ело гашт улє іллаї, – закликав райс, коли портові варти спустили ланцюги, якими був замкнений в’їзд до пристані.
Усі вірні поклякали на своїх коврах і прославили ім’я Аллаха та його пророка, а хвилину опісля галера причалила до набережної. Миттю піднято щогли та вітрила, вивішено прапори, попідношено весла. Мов мертві, повалилися каторжники біля своїх весел на поміст і позасипляли камінним сном. Одначе ніхто зі залоги не вийшов на сушу, тільки кухар з двома кухтиками на купно свіжої поживи та райс з двома яничарами та Юрком, що ніс за своїм паном дорогу, самоцвітами та золотом прикрашену наргілю і невелику шкіряну подушку. Він ішов просто до твердині, якої спустний міст опустився перед ним…
Та все-таки не удалося йому увійти до самого беглербега Румелії Дауда-паші, бо сей ще спав. Ніхто з придворних беглербега не знав Івашка, а його ім’я не було йому звісне. Мимо того, найстарший євнух Дауда не рішився піти будити свойого пана, але тоді Івашко сказав спокійно й рівнодушно:
– Не моїм чібуком поторощать тобі п’ятки каваси, коли не послухаєш: тому й мені нічого спішитися. Шкода було б гарного чібука, – розсміявся, – правда?
– Аллах акбар! – закричали раби беглербега і стали напирати на євнуха, щоби той збудив-таки пашу.
Між тим Івашко сів собі на свою подушку, взяв наргілю, подану йому Юрком, і під час, коли оба яничари станули по боках його, наче вартові з мушкетами, бей окружився клубами пахучого джебеллі.
Але недовго прийшлося йому ждати. Може, за чверть години прибіг той сам євнух і, шатнувши глибокий поклін, заговорив:
– Прости, ефенді, що собачий твій раб не пізнав твойого високого достоїнства. Звольте, газретін, увійти до селямлику беглербега, який дожидає дорогого гостя.
Мовчки пройшов Івашко у супроводі євнуха й Юрка через майдан твердині, де саме відбувалися ранні вправи яничарів. Мимохіть здержався і з дивним блиском очей приглядався довгим лавам рослих мужів, які на даний приказ з математичною точністю виконували військові рухи, їх бутний вигляд та войовнича стать мусіли кождому подобатися, та не видко було уподобання в очах Івашка. Він пересунув рукою по чолі, немов відганяючи якийсь прикрий спомин, чоло насупилося грізно, а кулаки стиснулися.
Зі зачудуванням глядів Юрко на нього, але бей швидко отямився і увійшов поважним кроком через укриту браму на друге подвір’я твердині, яке лежало вище, чим перше. Оттут, у властивому замку, був селямлик Дауда-паші. Румелійський беглербег пробував у Очакові лишень короткий час, тому й не мав зі собою усеї двірні. Євнух, панський повірник Кяс, язіджі, кілька рабів та одна чи дві невільниці – се було все. Тому-то він і не мешкав у палаті, яка стояла посередині вищого замку, лишень у вежевих кімнатах північно-східної башти. Вправді, Алі-паша просив його до конаку у гостину, бо Дауд-паша був висланцем падишаха та стояв вище від нього, але Дауд чомусь не захотів з того користати.
Вузенькими східцями серед темних, понурих мурів вийшов Івашко на третій поверх вежі. Тут не було нікого, лишень при вході стояли вартові арнаути. Тут пустив євнух Івашка передом, а сам станув поруч вартових, щоби не допустити нікого до дверей пана.
На м’якому коврі сидів, спершися на шовкові подушки, споро сороклітній чоловік, видко, вірменської крові, з чорними лискучими очима та чорними бровами. На ньому був багатий турецький каптан та широкі сині шаровари, в руках люлька та чарка з кавою.
– Сагагі газднейніз хаюр плеун, ефенді? – поклонився Івашко поважно, але не невільничо, от як молодший поклоняється старшому.
– Не хабер?
– Сен білірсін, ефендім!
– Приходиш від Галіля-паші?
– Ти сказав, пане!
– Чому не приходиш сам, без рабів?
– Се не раб, а, впрочім, він і так не уміє по-турецьки.
– Чок єї, пек єї! Відправ його.
– Ти знаєш, пане, що його нам буде потреба.
– Так? Ну, сідай та покріпися!
Івашко сів побіч паші, налив собі кави у чарочку та звільна, покурюючи люльку, смоктав її, видко, з розкішшю.
– Приходиш від Галіля-паші? – спитав Дауд.
– Ні, я доперва туди їду, бо прийшов час сповнення його і твоїх мрій з часів Ечміадзіну.
Наколи б їдовита гадюка була вранила пашу, не підскочив би був вище, чим ось тепер. Його очі засвітили, борода затряслася, ніздрі дрожали раз у раз під напором здавленого віддиху.
– Як єй? Що то? Язік! Він зрадив мене, він – Аванес?
– Єввет, ефендім! – усміхнувся Івашко загадково. – Зрадив вас на своє і твоє добро.
Вірменин вхопився за голову.
– Що він знає про мої наміри? – говорив не своїм голосом.
– Нічого, але у дивані «ніщо» не одному скрутило в’язи. Шовковий мотузок також ніщо, а все ж…
Івашко повагом простяг руку до паші. У руці видніла маленька, чудовими браслетами та золотим філіграном викладена проста безцінна ікона… з Ечміадзіну.
Вид тої ікони поділав на пашу, наче олива на розбурхане море. Він вхопив ікону, притис її до лона і уст, сховав її на серце за пазуху, а відтак довгу хвилю сидів недвижно з головою в руках.
– Коли ікона у тебе – значить, ти один з наших. Чому ти, одначе, не говориш мовою вірменів? Не забув її і я, не забув і Аванес чи там Галіль-паша.
– Ні, я не з ваших, але я з України.
– Лях? – кликнув з переляком паша.
– Ні! Не лях, а русин, а ось тепер те саме, що й ми всі, – турок, підданий падишаха, якому най Аллах дає побіди всюди, лишень не там, де нам її не треба.
Паша віддихнув:
– Бісмаллах! А я уже злякався. Сеї ляшні тут між нами, наче вошей у правовірного, наче піску у морі. Кождий торгує душею і продає її за охлап з панського стола, а за гріш – любов, зраджує усіх і завсіди, хоч би й десять разів на добу. Проклята, підла грязюка людського роду!
– Що ж хочеш, пашо! Тому у цілій Порті нема у вищих урядах ні одного ляха. Найпідліший грек не зважиться повірити ляхові хоч би жіночі шаровари… Та ти мені повір, я справді той, що має дати знак до бою.
– Що ж приказує Галіль?
– Не кінчити самому замків на Дніпрі, тільки здати вистачить на оборону Алієві. Сам, забравши усе військо, особливо усіх яничарів, вирушиш до Персії вже тепер, щоби на тебе великий візир не ждав.
– Не розумію! Прецінь, як ми ударимо тепер, то персів розженемо на чотири вітри, і війна скінчиться за кілька місяців.
– Галіль постарається, щоби ви того року не билися, а дали час персам та георгійцям приготовитися.
– Ага!
– Наколи б не удалося, то знаєш, може, зиму у вірменських горах. Твоєю річчю буде звести похід ні на що. На весну він і так розлізеться з голоду, несподіваних морозів та вогкості, про яких ніхто з яничарів не знає і не сподівається. У поході усе залежатиме від проводу. Тому ти найкраще візьмися до якоїсь облоги. У переведенні намірів можеш повірити лише Сідханові, емірові курдів.
– Хто ж ще має брати участь у поході?
– Ділавер-паша з Діярбекіру і Текелі Мухаммед-паша з Вану.
– Текелій? Його можна би мати за деякі уступки.
– Без сумніву, се мадяр, дай йому багатий пашалик, дівчину, вино, то усе вчинить для тебе.
Паша кивнув головою на знак згоди.
– До справи берися по-вірменськи, а не по-турецьки, їдь завтра…
– Ще нині!
– Нині не можеш, бо мусиш того оттут молодця з товаришем відіслати козакам.
Дауд-паша глянув уважно на Юрка, відтак усміхнувся, але заперечив головою.
– Ні, не можна, жалую, але се ні на що не придалося. У степах роїться від татарів, над долішнім Дніпром є тепер до тридцять тисяч робітників, перевізників, моряків та вояків. Козаки пішли уже домів і перед кригою на весну не покажуться. У нас тут ще тепло, але там, на півночі, вже осінь. Тепер ніхто не переб’ється відси на Січ.
– Чуєш, вашмость? – звернувся Івашко до Юрка. – Не маєш чого висідати на берег, не переб’єшся. Козаки вернули домів, аж до весни нема чого їм надіятися. Але я попрошу пашу о листи до Стамбула, і вашмость поїде з нами як висланець Дауда-паші і до польського заступника у Порті. Згода?
Світ померк у очах Юркові, але згодився. На приказ паші принесли слуги стрій генуезького нобіля для Юрка, а язіджі виготовив потрібне письмо до пана Коханського, у якому поручав пана Юрія Угерницького його ласкам. Юрко мав привезти пану Коханському відомість, що замки на Дніпрі вже ставлять та що турки жадатимуть від Польщі покорення козаччини на Україні тоді, коли турки подбають про замкнення Дніпрового переходу у султанські землі. Оба потурнаки повчили Юрка про весь дотеперішній хід подій у дивані, про упадок Насуха, який бажав війни з Польщею, та про нового великого візира Мухаммеда, який пер до війни з персами.
Аж тепер відчинилися очі молодця на значіння Івашка та його плани. Він стремів попросту до розбиття Польщі при помочі Туреччини та до розбиття турецької імперії через збільшення значіння поодиноких її частин. Тому пов’язався з могучими вірменськими потурнаками Галіль-пашею і Дауд-пашею, які мали спонукати Туреччину до війни з Польщею, поваливши візира. Сам Абазе-бей мав стати намісником Ерзеруму, зібрати усі війська зі своєї провінції і під яким-небудь предлогом підняти хоробрих проти султанської власті. З сього могла випасти свобода для вірмен, несторіан і монофізитів у Сирії, независимість України та знищення кримського ханату.
Тому саме постарався Галіль-паша для Івашка про місце райса при флоті Мехмеда Чікалі-баші, який опікувався чужинцями зі західних держав у Стамбулі. Чікалі вислав його до капудан-паші Галіля з просьбою прислати більший флот проти сподіваного весною нападу козаків, а Івашко скористав з того і вступив до Очакова, щоби почати перші кроки по стрімкій стежці, що вела або високо, мало що не на престіл суверенної держави, або ще вище – на гак у Стамбулі.
Юрка просто осліпила велич замірів сеї дивної людини, у якій усе було загадкою, осліпила його тим більше, що він виразно бачив, як румелійський беглербег, найстарший між усіми намісниками в Європі, є, властиво, тільки сумирним знаряддям в руках райса звичайної собі галери…
Ні яничари, ні арнаути не дивувалися зовсім, побачивши зміну в одязі та становищі Юрка. У краях султана такі зміни лучалися часто. Нині робітник, завтра бей, позавтра баша, візир, а там – і шовковий шнурок або шкіряний мішок чи отруя: усе те по заслузі, усе в ім’я державної мудрості прибічної ради падишаха. Язіджі беглербега ніс за ними у шовк завинене письмо і аж на кормі віддав його молодцеві з поклоном та словами покірного прощання.
Дозорці, які ще попередньої днини вважали його тільки напіввільним слугою райса, клонили тепер голову перед висланцем беглербега. Івашко, за яким тої самої днини ранком Юрко ніс наргілю, ішов тепер з Юрком запідруку і гуторив з ним, мов із рівним. Одні яничари дивилися косо на гяура, але ось, заки ще кухар вернув з міста з кошами та мішками, надійшов приказ, щоби усі яничари з агою висіли на берег, їх місце мали зайняти звичайні баші божуки Алія-паші. Ага послухав сейчас і вивів своїх п’ятьдесяток мужів, а тридцятьох пестро одітих та всіляко уоружених піхотинців увійшло на їх місце. Півгодини опісля галера відчалила від берега та розвинула вітрила. Вітер, який стих був дещо над ранком, повіяв знову, і судно стрілою понеслося по плинних валах – до Стамбула.
Скоро та рівно плила галера, гонена струєю та вітром на південний захід. Весла спочивали, а каторжники звільна приходили до себе після дводневної важкої праці. Місце яничарського аги зайняв дюменджі та накликував вірних до молитви розбитим, баранячим голосом, що скрипів, наче правило від керми. Моряки пильнували вітрил, при сильнішому вітрі спускали дещо прив’язі, щоби вихор не пірвав полотна або не поломив щоглів. Коли втихав, прив’язі притягали до боку судна, так що вітрило ставало якраз проти вітру і виповнювалося ціле стисненим повітрям. Стрілою гнала галера, а тишина панувала на помості. Баші божуки їли або спали, дозорці грали в кості у каюті керманича, а інші разом з ключником сиділи у кімнатці під хідником та також не показувалися на помості.
Над кормою, на криші капітанської каюти, біля ліхтарні, там, де звичайно стояв вартовий, сиділи на коврі Івашко і Юрко. Бей поучував, що йому казати та робити у Стамбулі. При сьому оказував стільки проворності, зраджував таке знання обставин, що Юрко не стерпів вкінці і запитав:
– Слухай, Івашку, ви так знаменито визнаєтеся у всіх арканах османської статистики, що мені видається просто непонятним, як се усе можна було пізнати за несповна місяців…
– Я не уперше тут.
– Я чув се, що не уперше, і від пана Бялоскурського, і від вас, та ось, мимо сього, не розумію, як ви могли так собі з нічого стати так важною особою у цісарстві.
– Се довга історія, та хочеш, вашмость, знати, то послухай. Я перед тобою нічого не буду скривати, бо ти, певно, станеш мені союзником, коли почуєш, чого саме я бажаю.
Тут Івашко розсівся вигідніше й начав:
– Літ тому двадцять ось той сам гладенький пан Струсь, теребовельський староста, бажав відкупити від мойого батька його дімок на передмісті, бо хотів поставити собі там палац, а коли не хотів продати, пан Струсь велів його спрати нагаями так, що батько на третій день помер. Магістрат порадив матері продати хату, а коли вона не годилася, викинули гайдуки бідну запрацьовану людину на мороз із хати, бо се було в січні. Коли я брався не пускати панських посіпак у хату, оббили й мене до безтями і викинули з хати на сніг. Ледве суваючись на ногах та руках, добилися до коршми старого Якима, який нас і прогодував.
Аж весною моя мати оставила мене одним-одного на білому світі у п’ятнадцятому році життя. У коршмі старого Якима, який, щоправда, не був ще тоді старим, бували тоді, як і тепер ще не раз, візники, що возили у караванах товар у Аккерман або й у Перекоп. Раз навинулася саме така валка, і я, не бажаючи об’їдати свойого добродія, шагнув з ними у степи. Але ось судьба не дала мені спокійного життя, як не дала й спокійного духа.
 
По дорозі напали нас татари, порізали візників і купців, ще заки злучилися ми з караваною у Каменці. Мене та ще кількох молодших взяли у ясир та продали у Перекопі орудареві турецького вельможі, якого звали усі Чорним писарем, Кара язіджі, який саме підняв був ворохобню у Азії. Йому віддав я кілька важних послуг, і він дарував мені волю.
Саме тоді кипіло в усьому османському цісарстві від ворохобні. Один по другому повставали вони то у Анатолії, то в Сирії, то в Єгипті, то в Архіпелагу, а я познакомився гаразд з внутрішньою безсильністю Туреччини. З рук до рук переходив я, пізнавав звичаї та обичаї, всюди бачив я лишень користолюбивість, жадобу власті, розкоші, кровожадність, жадобу, морди та грабіж у військах падишаха, крайну безсовісність його урядників та сю дивовижну мішанину ісламу та страху, яка держить при купі краї Отаманської Порти.
Та ось попри те усе замітив я одно, а саме, що найпоганішим урядженням турецької держави є яничари, ті діти християн, яким відібрано усе, крім звірячої сили, яку використовують якраз для цілей самих тиранів. У них перша саме зовнішня сила Порти, яка є якраз противенством внутрішньої безсили. Хто знищить яничарів, сей уже тим самим розіб’є і цісарство. У моїй голові ясно зарисувався зовсім простий план: кинути сю одиноку у світі вишколену та стійку воєнну силу на гнилу Польщу, розбити її одним махом та винести усю ясновельможну сволоч на стервище. Відтак позбирати докупи усіх ворохобників та хибити ослаблену війною силу яничарів.
 
Ворохобників було, є і буде завсіди доволі, та вони не вміють збиратися докупи. Один покидає або і зраджує другого за візират, товсте намісництво або хоч би й за прощення гріхів. Послідній мій пан Алія Джамбулат покинув товаришів, коли старий Чікалі дав йому в намісництво Халебу. За те його й замордували зрадою посіпаки Чікалі-паші при найближчій нагоді, а його син ледве утік до Дамаску з частиною війська.
Отут пізнав я Галіля, агу яничарів, вірменина. Будучи тоді скарбником Алія Джамбулата, сина Гуссейна, урятував я його від посіпак Чікалі і порадив йому се, що він і вчинив. Галіль і за те служив у яничарів в Дамаску. Коли Алі зайняв город силою, усіх яничарів вирізали і вивішали Алієві сейбани.
Галіль, як ага, сидів якийсь час у в’язниці, і тут удалось мені добути його довір’я. Він бачив у мені також поневоленого раба султанату і звірився мені, що він не забув, що його колиска стояла в Ечміадзіні та що саме за завзяте прив’язання його рідні до Христової віри видерли його насильно родичам. У нього був ще друг, теперішній Дауд-паша. Оба вони любилися і мріяли про месть.
 
Тоді я показав Галілеві дорогу, яка мала його довести до сповнення мрій, і обіцяв їм помогти. Галіля випустив я крадькома з в’язниці. Він утік і вернув невдовзі з військом візира Мурада, який і вбив Алія, а всіх його полковників покидав у в’язниці, де велів їх присипувати живих землею. Від сього й назвали його «копачем керниць». Був би і я туди пішов, як скарбник ворохобництва, але Галіль випросив мене.
Я лишив йому гроші Джамбулата, які вспів сховати у безпечне місце, і приказав йому помогти Насухові усунути небезпечного для наших планів непідкупного та діяльного Мурада. Мурада отруїли, але Насух – була се надто велика скотина, з яким не можна було говорити інакше, хіба сріблом або… Галіль підкупив візира агу, а сей під’юдив султанку-валіде та муфтія, а що Чікалі помер уже в 1605 році, тому взялися ми до Насуха.
За сей час був я в Польщі, де намагався найти союзників у народі, але найшов лишень потоптаних рабів без сили та волі, не таких, як іванівські хлопи, яких вашмость бачив, або таких, як хлопи Бялоскурського у Коросні, розбишак та п’янюг. Найшов я також різних панів, та усякий з них дбав лишень про свою кишеню.
Такі пани, як Рамбулт, Залушковський, Зборовський, Зглобіцький, – се майже уся Польща. Прочі – се ковтуни, люди без душі та серця!.. Мимо сього, що я більше мав досвіду та знання у статистиці, пани веліли мені бути наставником, райфуром, післанцем, і ані бесіди не було про се, щоби кого до чогось важнішого втягувати.
Тоді найшов я пана Бялоскурського і рішився вернути з ним сюди, знаючи, що він має скарби, про які й сам не знає. Є се коронні дорогоцінності московських князів, про які багато говоримо, та ніхто нічого путнього не знав. Бялоскурський їх украв у Москві, та не міг продати, бо за ним стежили пильно усі старости, а львівські та варшавські золотарі боялися на непевне видавати такі величезні суми. Тому Бялоскурський рішився сам поїхати на Схід і там продати сі клейноди. Поки що сховав їх у своєму замку в Смілянщині, саме там, куди поїхала Беата. Вона, бач, знає, що сі скарби там, одначе не знає, де вони заховані. Але я знаю се, бо я мав за ними їхати на Україну, коли окажеться можливість потреби їх у Стамбулі.
 
Під час мойого побуту в Польщі не засипляли справи мої союзники Галіль та Дауд і підкупством, зрадою, отруєю та ножем, лизунством та доносами проторили собі дорогу до власті. Завдяки козакам, Мухаммед-Гіреєві та нашим заходам Насух упав. Наш добрий друг Мухаммед є візиром, Галіль – капудан-пашею, Дауд – беглербегом Румелії. Але що ж, візир не хоче війни з Польщею, посилає тільки татар, а се мало. Він заглядівся на Схід, бо знає, що там лежить ключ до могутності Османів, а не у Польщі.
Нашою ціллю є, отже, позискати нового муфтія Ессада та кізляр-агу для наших планів. Коли серай буде за нами, візир Мухаммед упаде, Галіль стане візиром, а я – намісником Ерзеруму. Тоді розпічнеться війна з Польщею, а опісля війна між Абазе-пашею і султаном. Що буде, не знаю, одно лише є певне – то се, що ріками потече кров польська й турецька, тисячі яничарів ляжуть головами, а за сей час позбираємо і ми, вийняті з-під усіх прав, останки наших сил до бою з гнетом, підлотою, нахабністю, брехнею та гниллю польської Річи Посполитої. Може, тоді вдова та сирота у безпеці проживуть віки під солом’яною стріхою, а бездомна дитина не занапащуватиме свойого життя та спасення на вислузі поганцям…
Ні одним словом не переривав Юрко Івашкові. Аж тепер поняв він, що значить сильна, незломна воля у світі, як мало є людей, що зуміли б чогось хотіти, і то справді хотіти та кидати усі сили у одному напрямі, не оглядаючись ні на що. Аж тепер пізнав молодець, що може одиниця серед загальної мірноти.
Чим був Івашко? Рабом без роду, маєтку, значіння, кождий з його однодумців міг десятьом таким скрутити в’язи одним движком руки, а все-таки ніхто не завидував йому, ніхто й не думав виломлюватися з-під його впливу. Кождий чув, що повести справи не зуміє ніхто так, як ось сей безрідний раб. І Юрко сказав собі: «Ось і я поможу йому та чинитиму усе, що він мені прикаже, бо за усі ті змагання нагородить мене і совість, і, певно, Бог не забуде про мене на свойому судищі, коли викажуся успіхами і скажу: гляди, Вседержителю, я послухав зрадника-бузувіру, та се було для добра тисячів турецьких, татарських та найбездольніших польських рабів».
 
– Яку ж роботу одержу я у виконанні усіх сих намірів? – спитав.
 
– Ти мусиш дізнатися, чи Польща піддержує Вишневецького й Корецького у Мультанах та скільки у Жолкевського війська. Варто би також знати, чи козаки поможуть Польщі у війні з нами, чи ні?
Розмова тягнулася дальше. Наче двох союзників, розмовляли Івашко та Юрко, якому простою, може, видавалася гадка, що ось тут біля нього один гайдук носить у своїй судьбі судьбу половини світа.
Дальшу розмову перервали кухарі, які просили до обіду. Юрка запросив Івашко до себе та велів забиратися кухтикам геть. Степан мав услугувати при столі. Коли кухтики вийшли, відчинилися двері до другої кімнатки і до Івашка вийшла з каюти Агнешка, думаючи, що він, як завсіди, так і тепер, сам-один.
За сих кілька днів змінилася Агнешка до непізнання. Із дівчини змінилася у жінку, яка під впливом довго ожиданих ласк розпливається у ніжності та у відданні своєму вибраному. Вона підбігла до Івашка та закинула йому руки на шию. Високі груди оперла о його груди і ніжно та палко цілувала його уста. Зі сміхом відсунув її Івашко.
– Раз я казав вацьпанні, щоби при людях не показувалася, а то муть думати, що ти лишень моя невільниця.
– Ах, чи я не невільниця твоєї любові, Яне? – закликала солодким голосом дівчина. – Чи я дбаю про се, що скаже світ? Ти один мені паном і царем, світом і людьми.
– Н…но так, так! Але, бачиш… не при усіх…
– Ах! – крикнула Агнешка, побачивши Юрка, який з усміхом приглядався любовній сцені. – Добрий день вашмості!
Юрко поклонився. У першій хвилі видавалося йому нечуваним, що дочка так ласкаво вітає чоловіка, який вбив її батька. Але нагадав собі трупа пана Залушковського та його жінку, згадав сцену у Короснянському острозі, а отсе на очах бачив, як бруняві руки Івашка обнимали стан панни Бялоскурської і дотикали повної, упругої груди, як своєї безперечної власності, – і поняв усе. Дочка, яка не мала у собі енергії та сили матері, була йому вдячною за се, що він увільнив її від батька, який держав її узаперті і міг віддати якому старцеві або пережитому розпусникові. Ось вона свобідна, пішла за молодим, здоровим чоловіком, а більше, чим змислової розкоші, не бажала її душа.
Нагло Івашко засміявся глухо:
– Бачиш, вашмость? Туреччина обіймає Польщу, а Україна приглядається. Ха-ха-ха!
Юрко здригнувся. У голосі Івашка звучала злоба. Якась страшна, невмолима злоба, злоба, що не завагається перед нічим, для якої навіть найближчі є нічим супроти стремління та раз повзятого наміру. Він відгадав, що Івашко, який розкошується красою ляшки, перезнав її вже наскрізь і гордить нею. Бо й справді. Чи не була Агнешка уосібненням Польщі, її моралі, а її душа чи не була прообразом польської душі, якому вона являється у всьому й усіх поляків? А сей бувший гайдук, геніальний простак, жорстокий, мов тигр, хитрий, мов вуж, а сильний, наче тур, – чи не був се символ Туреччини, яка, наче чорна, важенна хмарюка, висіла над овидом Європи?
 
Посідали до обіду. Степан подав страву на низьких стільчиках, а сам вийшов і станув при дверях, щоби не допустити ніякого мусульманина до каюти, бо ніхто з них ніколи не забув би райсові прилюдного обіду з гяуром та жінкою.
Розмова велася здебільшого між Івашком та його любкою, яка сама годувала його власними руками, цілувала й пестила. Він усе те сприймав з вдоволенням, але вкінці, обмивши руки, закурив люльку і відсунув її від себе.
– Йди геть, доволі вже сього, ось поспитай краще пана Угерницького, а він розкаже тобі про маму Беату, якій спас життя.
– Батько хотів, певно, щоби татари привели її сюди, а тут запроторив би був її разом зі мною у гарем, – сказала на те Агнешка злобно. – Я сама узаперті з мамою… Дякую красненько… Вона б мене загризла, а може, й отруїла з зависті.
Івашко усміхнувся собі у вуса, Юрко спаленів.
– Сі небезпеки уже тепер вацьпанні не грозять! – відповів.
– Не грозять, кажеш, вацьпан? То вашмость хіба не знають Беати. Мені все здається, що крізь вікно каюти між морськими пацятами бачу я її лице, як пливе за нами. Завсіди вдається мені, що чую її голос: «Вацьпанна, йди тут; вацьпанна, роби се й те; а зась вацьпанні до сього» – тобто сняться мені стусани й ляпанці. О вацьпан, не знаєш моєї мами…
– Воно правда, – згодився Юрко, – що вашмость пані були дуже немилим імпедіментом у намірах єймость пані Беати, але, бачите, все-таки… се мати!
– Мати, мати, – розгарячилася Агнешка. – Я уже вашмості розказувала раз, яка се мати, та й сам казаган бачили…
Тут біле лице панни Агнешки зчервоніло, мов грань. Івашко глянув на неї, відтак на зовсім спокійний погляд Юрка і засміявся.
– Не паленій, Агнешко, я не буваю без причини заздрісним, а якщо маю причину, то у мене є знаменитий лік на жіночу невірність – черкеська нагайка.
Слова сі поділали на Агнешку, наче удар батога. Вона Поблідла та кинула на Івашка погляд притоптаної гадюки. А Івашко усміхнувся, як тоді, коли тортурою добував зізнання з жида Абрамка Єленя. Він добре бачив погляд Агнешки, але, видимо, її озлоблення бавило його. Та швидко змінився вираз лиця дівчини. Вона глянула солодко на свойого володаря і ніжно обняла його за шию.
– Не гнівайся, Ясю! Ти знаєш, що я твоя тілом та душею і нікого більше у світі не люблю. А що мені свойого часу єгомость пан Угерницький незвичайно подобався, то се хіба не гріх.
І глянула визиваючо й вабно на молодця.
– Що подобався, се не дивно, – усміхнувся Юрко. – У вашому тодішньому окруженні був би подобався навіть і пан Задрипа, возний теребовельського гроду.
Івашко зареготався.
– Тям се, моя зіронько, – додав їдким тоном, який мимохіть пробивався у веселих на позір словах. – Тям се, що я хочу лишень твоєї любові…
– Ох, ти маєш її усю, неподільно.
– А я вірності припильную сам.
Цікаво було глядіти на ту пару. На перший погляд здавалося б, що палка любов залила у них все проче переможною хвилею живлової сили, здавалося, що між тими двома нема місця на ніякі побічні стремління, наміри або хоч би й думки. Гордість з посідання красавиці – з одної, безмежне віддання – з другої сторони читало б око поверховного видця.
Але Юрко глядів глибше. Він надто добре знав світ, з якого вийшли обі сі личності, і бачив, що тільки хвилею пристрастей злучило сих двох на короткий час. Агнешка взагалі не спосібна була до глибшого почування. Природне у її народі самолюбство лучилося з недостачею внутрішньої сили духа та волі у дивну мішанину. Вона не вміла ні любити, ні ненавидіти – уміла тільки пожадати щохвилини чогось іншого, наче наївна дитина. А він? Він пожадав те саме і ненавидів її, як і усе окруження, з якого вона вийшла, і, видимо, ждав лише нагоди, щоби зробити з нею те, що робив небіжчик пан Ян: замкнути за кратою гарему або позбутися її за які інші користі.
Юрко став розказувати про свою пригоду за Проскуровом. Коли згадав пана Кровінського, Агнешка підскочила.
– Кровінський? Низький, чорний, череватий? – спитала.
– Так! Вацьпані знають його?
– Ще й як! Він часто приїздив до моєї мами, коли не було тата…
– То значить, що Кровінський крутився тоді по околиці? – спитав Івашко. – Ну, то вже, напевно, вони понюхаються. Треба буде уважати, щоби вони удвійку не найшли того, що нам належиться. Але як?
Замовк і задумався. Агнешка, знаючи уже, що її любому небезпечно перешкоджати, вийшла з кімнати, але, виходячи, післала Юркові від уст поцілуя. Юрко вийшов також на поміст. Івашко остав сам.
Чотири дні опісля, вечірньою порою, стежиною, яка вела через Влянги Бостані до дільниці Єні-Капу, ішли, закутавшися у довгі плащі з каптурами, Івашко і другий ще – низький, доволі заживний чоловік, який з трудом тільки поспішав за худорлявим, довгоногим товаришем.
– Бісмаллах! – шепотів щохвилини про себе, переводячи дух.
– Не трать відваги, ефенді! – говорив на се бей. – Ми йдемо важкою дорогою, але вона веде нас до високої цілі. Усякому правовірному більш повинен лежати на серці іслам, чим навіть найближча рідня. Хто слухає Аллаха та його післанця, сей осягнув велику можливість (п’ята сура Корану, вірші 33. 71) без огляду на се, чи се людям подобалось, чи ні.
– Коби тільки ся висока ціль не довела нас зависоко, – замітив нишком товариш бея і показав на ходу великим пальцем поза себе, де на темному тлі неба високо блимала ліхтарня на найвищому шпилі Єдикули, тобто Семивежного замку, де держано політичних проступників.
– Ся небезпека грозить кождому, хто засідає у дивані, а прецінь є люди, які для особистих користей усіми способами стремлять до того, щоби туди дістатися, оскільки вищою є наша ціль. За неї варто й потерпіти.
– Пек єї! Ти високо міриш, а «Аллах не любить пишних» (16, 27). Також муфтій Ессад не любить гяурів, але не любить і потурнаків.
– Не мої се гадки, лише Галіля-паші, а він яничар. Є лише устами та руками його.
– Пек єї! Ти його устами й руками, отже, з’їш і возьми пайку з усього, що осягне він. Але що осягну я?
– Іскандер-паша піде у Мультани як сердар, а Томша багатий пан. Кізляр-ага скріпить вплив, який, певно, утратить, коли Мухаммед-паша остане на візираті, а ти, Гассане, прецінь їх брат.
– Пек єї, чок єї! – закликав грубенький турок радісно. – Я, маленьке деревце «кючік агадж», радо сховаюся у тіні високого дуба, а для мене вистане і ся дрібка тіні. Я для себе не бажаю нічого.
Так гуторячи, оба мандрівники минули дільницю Єні-Капу та вийшли на вулицю Дивану (Диван Йолі), яка вела на площу Айя-Софія та Ат-Мейдан (Іподром). Наліво остали Старий Серай, де мешкала султанка валіде, та великий базар. На північному небосклоні видніло сім мінаретів мошеї султана Солімана та її величава копула – твір найбільшого турецького будівничого Сінана.
Аж ось заясніло перед ними зарево, а по хвилі заблистіла перед ними мошея Айя-Софія, скупана в тисячах світел. Світла її горіли щоночі у піст Рамадану на копулі храму Юстиніана на славу падишаха – каліфа, у пам’ять… Авраама. Ріжнобарвні лампади горіли ясно, а відблиск їх розсвічував усю площу. Ат-Мейдан лежав направо, напроти недавно виставленої мошеї султана Ахмеда.
Тут розійшлися оба мужі. Гассан побіг до свойого брата кізляр-аги в Ескі-Серай, а Івашко звернув направо, на Ат-Мейдан, де жив капудан-паша Галіль. Не стукав до входових дверей, тільки зайшов від заду, де був збірник води, окружений стовпами, і тому звали його збірником «тисяча одного» стовпів. На стукання відчинилося у задніх дверях маленьке віконце, у якому показалася сива борода старця.
– Хто там? – запитав. – Тут живе капудан-паша Галіль. Іди своєю дорогою.
– Відчини, кізляре, відчини!
– Відки приходиш?
– З Ечміадзіну!
Забряжчали ланцюги, якими забезпечено замок при дверях, і Івашко увійшов. Вузенькими, темними східцями побіг угору, доки не найшовся перед оксамитною занавісою, яка прислонювала собою двері. Івашко відкинув її і увійшов у малу, вистелену грубими коврами кімнатку. При маленьких стільчиках сиділо на диванах трьох мужів.
Івашко поклонився низенько і сів напроти сидячих при дверях. Біля усіх не сідав з поважання до господарів і ждав у покорі запитання. Але його чорні очі так і бігали під густими бровами та слідили за кождим рухом присутніх.
Посередині дивану сидів, може, шістдесятьлітній, кріпкий ще тілом муж з сивою бородою, у довженному шарафані та величезному білому тюрбані на голові. Кругле лице, чорні очі з синявими білками, грубий ніс, сильний заріст та повільні-повільні рухи вказували, що се турок з крові й кості. І справді, був се сам муфтій Ессад. По правій стороні сидів високий, худий, перебраний за турка албанець – Мірідіт дефтердар Бакі-паша.
Ліворуч Ессада сиділа невеличка стать з орлиним носом та яструбиним лицем – вірменин Галіль. Він мав на собі дорогоцінний одяг, а в руках довжезний, самоцвітами саджений чібук. Але при тюрбані красувалася перлами та рубінами нашивана піхва на яничарську ложку. Галіль-паша звик був часто говорити:
– Я – яничар, меч і щит падишаха. І хотяй подобалося йому вивищити мене, негідного його слугу, понад заслугу, та я таки ніколи не забуду яничарської казарми біля Ескі-Сераю і завсіди, і завсіди, наче дервіш у монастир, радо верну туди, бо я жовнір, а не крутій.
Ті самі слова повторяв він і перед своїми, та тоді слова «ніколи не забуду» скреготали, наче меч, що виходить з піхви. Ессад, який довгий час з погордою приглядався Івашкові, забрав перший голос:
– То ти є сим райсом флоту Чікалі-паші, що висланий був до капудан-паші з Кафи? – спитав.
– Ти сказав, ефенді.
– А чи знаєш, ти, Абазе-бею, що каже пророк у четвертій сурі свойого божественного Корану? Певно, не знаєш, бо ж ти не уродився у вірі, яку прийняв для приподобання цареві світа падишахові. Аллах каже устами пророка: «Глянь! Ті, що вірять, відтак стануть невірними, опісля знову вірують, а потім збільшують свою невіру, – сим не простить Аллах і не поведе їх дорогою» (136). І так добре ти вчинив, що відчинив очі на світло, яке пливе з Мекки, але зле ти чиниш, що робиш се лише тому, бо бажаєш собі власті. Пророк каже: «Хто стремить до власті, то власть належить завсіди до Аллаха. Тому я не люблю людей, що потурчилися, а в глибині душі остали гяурами» (35.11).
Старого покинув звичайний спокій. Його очі засверкали люто, борода затряслася, а рука, стиснена у кулак, витягнулася в сторону бея.
А бей склонив голову, і ні один м’яз не дрогнув на його лиці.
– Прости, ефенді, мені, що своєю появою не вгодив тобі. Не такий я нещирий, як тобі здається. Не уперше я тут. Коли був уперше, моїм найбільшим опікуном був світлий паша Галіль. Віри тоді я ще не змінив, але пізнав її доволі добре. Аж вернувши домів, пізнав я, відки пливе світло правдивої віри. І аж тоді приїхав я удруге сюди як мослім, якого усе життя посвячене Аллахові та його славі. Тому не відтручуй мене від свойого благородного серця, стороже правої віри, бо я не для власті потурчився, а для слави пророка. За мої услуги не бажаю нічого. Майно Джамбулата, яке міг я задержати собі, будучи його скарбником, віддав я мослімові, який за них поставив дім молитви. Слова Божої книги, які наводиш, знаю добре і тямлю, що у тій самій сурі каже пророк ще й таке: «Хто бере собі радше невірних, чим вірних, як друзів, то, може він глядить у них честі?». Бач, честь належить виключно до Аллаха!
– Аллах! – зачудувався муфтій.
– Так, ефенді, я не кую каверз з невірними, але кують їх другі і звертають меч падишаха проти… пустині замість ужити його проти найбільших ворогів ісламу. Саме тих ворогів я знаю і приходжу тобі їх показати. Я власті не бажаю, бо знаю, що вона належить до Аллаха. Але знаю і те, що «до нього підіймається добре слово та чисте діло, і він вивищує його. Та ті, які задумують лихо, потерплять строгу кару, а їх каверзи погибнуть» (5.35). – – Іншаллах! – закликали усі присутні.
Грізно піднята рука муфтія упала. Він поглянув ласкавішим оком на Івашка, який все ще сидів проти них зі зложеними на грудях руками. Галіль-паша махав руками та давав знаки Бакієві, а сей сказав кілька слів до муфтія.
– Га! – сказав по хвилі Ессад. – Аллах один знає, що «скриваєте се, що обавляєте» (16.18), але тямте усі, що віруєте: «Бійтеся Аллаха та говоріть щирі слова, щоби він помагав вам у ваших ділах та простив вам гріхи!» (33.70).
Івашко склонив голову ще нижче.
– Ефенді! – почав. – Коли я востаннє покидав краї ісламу, світив меч пророка, наче звізда ангела Азраеля над усіми землями. Від мавританських берегів до Хорасану, від Єгипту по Дністер на голос муедзина хилиться голова вірних, мов спіле колосся. Дрожали у своїх ліп’янках царі та королі Заходу, коли роги, сопілки та бубни звіщали прибуття наших послів. Дух Солімана радіє у раю з величних плодів його кривавого посіву…
Присутні слухали з напруженням слів Івашка. Ессад підняв очі горі, наче молився у екстазі, бо його думка блукала по лісі вічних споминів з минулої уже доби, розцвіту могучості Османів. Він бачив сей величавий Байрам сили, блеску, у якому купалася босфорська столиця, а в груди його збиралася хвиля одушевлення та гордість. Він раз у раз гладив свою довгу бороду та поважно кивав головою.
Худощавий Бакі-паша глядів недвижно на Івашка, бажаючи зразу переловити який фальшивий тон у його бесіді, а відтак став захоплений сим мнимим його одушевленням. Навіть його суха душа безумовно вірного та чесного султанського дефтердара позабула на свою природну підозрілість. Баша мовчки потягав дим і мовчав. Але найбільше був зачудований Галіль. З природи верткий та подвижний, сидів, наче окаменілий, і з нечуваним подивом слухав слів бея. Як нескінченно інші звуки добував він тут зі своїх уст!
«Що за ум! Що за хитрість! Що за сприт!» – говорив про себе старий вірменський потурнак і просто виходив зі себе з радості, бачучи у лицях обох других слухачів вже тепер виписаний виразними словами успіх.
А Івашко говорив дальше.
– Але, о язік! По кількох роках вернув я знову у краї падишаха, та що побачив я? Крізь живі мури людей злої волі не пробивається ні один луч світла до очей того, що є наслідником пророка на землі. Місце велетня зайняли люди в роді Насуха, які відвернули всевідучий зір падишаха від спадщини, переказаної йому Соліманом, володіння над усею Європою, – на Схід, де халдеї та шиїти з трудом держаться лишень у своїх убогих а недоступних криївках. На ту нужду повернули вони цвіт сили цісарства, де він і вигибає від морду та голоду, бо ворогів дасть Біг…
А за се ж, підкуплені золотом Заходу, сі зрадники, сі харцизи, що п’ють пророком виклятий шарап, заключають мир – мир у Житваторок. Не знаю я, ваші вельможності, що вчинив би великий Соліман, вставши з гробу та прочитавши грамоту договору, але думаю, що замість мошеї, збудованої на пам’ятку побіди, звелів би Сінанові поставити другу Єдикулу, а замість помножувати полки яничарів – виставив би полк катів-шмагальників і, кленуся головою мойого батька, бракло би шовку у сьому році на тоненькі мотузки…
Мехмед Другий зате, певно, вернув би ся за Босфор, і у Айя-Софії вили би по нинішній день грецькі попи густими голосами, а по вулицях товкли би ся, як колись, приклонники ріжних єресей одну букву свойого ложного закона.
Католики-латиняни обдирали би металеві бляхи з церков, крали золото схизматикам, а з-за Босфору глядів би на се, наче ситий, як святий, султан і казав би до свойого великого серця: «Хвала милостивому та милосердному Аллахові, що побиває невірних. Якщо ті самі невірні мають затемнювати уми моїх наслідників, то краще я їх не знатиму».
– Так, так! Ти правду кажеш, бей! – сказав Бакі. – Насух, Ахмед-паша Єтликчі-заде, а може, і візир Мухаммед, Чікалі та Геліза-ефенді язіджі-заде взяли гріш, а се?… – крикнув, буцімто у ярості, Галіль.
– Сей мир – се похорони величі Османів…
– О ні! – крикнув нагло Ессад, який увесь час сидів, слухаючи виводів Івашка. – Ні! Сі іблісові каверзи – се не смерть, се тільки недуга, а великий пророк вилічить її. Вже ті, що жили перед вами, кували каверзи, та Аллах вхопив їх дім враз із підвалинами, а криша завалилася на них згори, і кара прийшла на них відти, відки її і не надіялися. Ось що каже пророк, і я вірю йому, як і вірю в те, що найдеться вскорі і меч, який розріже той боляк на тілі ісламу.
– О так, так! – закликав Івашко і встав, наче осяяний Божим світлом. – Бачу перед собою мужів, які се зможуть вчинити, коби лише схотіли…
– На Аллаха! – сказав Ессад нишком до Галіля. – Дух Божий вселився, видко, у сього чоловіка. Хай скаже він перший, що думає, а ми розглянемо сказане.
– Бею! – сказав поважно Галіль. – Правду сказав ти, що лилики та кроти, а, радше, гадюки затемнили зір пана панів, великого падишаха. Правда і се, що ми бажали б отворити йому очі на се, що діється. Але правдою є й те, що ласка Аллаха є на тобі у сю хвилину. Тому скористай з неї і скажи, що видумало серце твоє на спасення ісламу.
– Ласка Аллаха! – закликав Івашко, наче оп’янілий сими словами. – О, якби ви обчислили ласки Аллаха, то ви би їх і не долічилися: бач, Аллах справді повен прощення і милосердя!
– Амір! Амір! – докинули присутні.
Настала хвилева мовчанка. Опустивши голову на груди, Івашко примкнув очі, наче збирав гадки чи радився свойого сумління. Усі визирали на його перше слово, наче з його уст мало прийти спасення для усеї захитаної держави Османів. І справді, Ессад вірив у се свято, Бакі-паша ішов сліпо дорогою, яку вказував йому муфтій, а Галіль аж дусився з радості, бачучи, як легко удається Івашкові се, що коштувало би голову навіть великого візира.
– Надто малою є наша сила, – начав Івашко тихим голосом, – щоби могли зірвати заключений мир, бо до сього треба сили і волі падишаха. А обі вони запродані гяурам та їх наймитам… Нам треба повалити перш усього тих зрадників, а потому усю силу кинути на цісарство німецьке. Коли султан стане на чолі півмільйонового війська, хто тоді питатиме про мир у Житваторок? Наше військо збирається у Сирії, але не треба, щоби Мухаммед-паша відніс побіду. Якщо він до весни не візьметься до нападу, то перси зберуть силу, потрібну до відпору, і відіпруть його. Треба його, отже, задержати через зиму у зимовищах. Ти, ефенді, як великий муфтій, можеш се вчинити при помочі звіздаря.
– Машаллах! Що се має до війни за Угорщину? – здивувався Ессад.
– Вельми багато. Ми не можемо здобути західного роєвища народів, бо наслідком зради многих достойників дивану татарський хан став непевним союзником, а безсильний Ляхистан не в силі зборонити козакам виходити на Чорне море. Але ось здобудемо Ляхистан, а тоді певно спинимо козаків у їхніх нападах, забезпечимо собі владу над Мультанами, Волощиною та Угорщиною, а тоді з трьох сторін можемо ударити на світ гяурів – о, коби Аллах вигубив їх накорінок та скинув у джегенну.
– Іншаллах! – закликали усі присутні.
– Ти забуваєш, одначе, сину, – вмішався Ессад, – що проти козаків ставлять два замки на Дніпрі і Алі-пашу з великим флотом та що у Ляхистані сердар Істанісля Зілкуш великим військом прийде в поміч бунтівникам у Мультанах.
– Ефенді! Коли хан у сьому році огнем і мечем перейшов половину Ляхистану і не побачив проти себе й піднесеної шаблі, у Зілкуша було тільки триста вояків, а беї та пашове з криком «Аман! Аман!» усі тікали з душею, наче воробці перед шулікою, або ішли в ясир, як барани. Будь у Джанібека хоч десять тисяч війська, то, певно, муедзини заспівали би молитву з вежі варшавських костьолів.
– Що ти кажеш, бею? Ляхи – могучий народ.
– Ха-ха-ха! Могучий народ, який навіть напівбезоружної орди не в силі здержати! Де дівся розум у вас, дорадники падишаха, що рік-річно купуєте у Кафі та Стамбулі рабів з Ляхистану? Могучий народ, який навіть самоволі козаків спинити не в силі!..
– Ну! Козаків і ми не можемо спинити, – докинув дефтердар Бакі.
– Не можемо, а чому ж се? Бо так само не можемо спинити сих кількох тисяч ускоків зі Сегни. Не вміємо спинити і перелітної птиці. Треба від сторони Польщі ударити на їх степові уходи, обсадити усі замки військом, спалити чайки, зруйнувати Січ. Треба здобути Сегну, а ускоки розлетяться. Треба знищити гнізда птиць, то вони винесуться туди, де не буде нас. Сі замки та флот – се пусте! Побачите, що з весною флот розіб’ють, замки попалять, і знову слізьми і кров’ю обіллються улуси хана або й наші пашалики.
Тут Галіль, видко, не втерпів і замітив:
– Кажеш, бею, що десять тисяч війська вистане на Ляхистан, а на самих козаків треба десять разів більше. – Певно, що так, козаки – се не ляхи, се справжні пеглівани супроти підлої, брехливої, трусливої, але безличної ляцької зграї; я сам не з козаків, але бачив їх і знаю. Все-таки ніж ззаду більш небезпечний, чим спереду. Якщо відітнемо їх від Києва, Черкас, Чигирина, Бару, Умані, Канева та Білої Церкви, то усі вони оставлять землю нам а підуть собі під руського царя. А впрочім, чи знаєте ви, вибранці Аллаха, чому козаки ходять на нас війною?
– Чому, чому? – питали Бакі, Ессад, а навіть Галіль.
– Бо мусять тікати від гнету ляцьких вельмож та їхніх посіпак, які з героями поводяться, як з рабами. Вони мусять грабити, бо Польща силою пре їх до сього, не пускаючи їх у свої волості та не даючи їм поживи та збруї.
– Значить, – думав Ессад, – Польща не може їх знищити, а не хоче живити.
– Так, вона боїться їх і ненавидить, як тільки може ненавидіти, кривдить покривдженого, але вона і потребуе їх як безплатного війська у скрутному положенні. Тому вказаним було би взагалі оставити їх у спокої, пообіцявши безпеку від Польщі й татар або втягнувши їх у війну з ляхами.
– На Аллаха! Се чудова гадка! – закликав Галіль.
– Пек гюзель, чок гюзель! – доказав Бакі, а Ессад кивнув головою.
Івашко замовк. Усі чотири мужі, здавалось, роздумували над словами бея, вкінці відізвався капудан-паша Галіль до Ессада:
– Ти, ефенді, постарайся о се, щоби дервіш Тайс відложив похід Мухаммеда до весни та щоби султанка валіде й кізляр-ага пригадали падишахові про Вишневецького, Корецького та Могилу. Як каже Абазе-бей, десять тисяч війська вистане для Польщі, на чолі їх хай стане Іскандер-паша. Розбивши ворохобників, хай не вертає назад, тільки жде, аж ми порозуміємося з козаками та покінчимо війну з персами. Тоді прийде крайній час на зраджений та брехливий Ляхистан. У посіданні його земель двигнемося за два-три роки на цісарство і покоримо увесь запад.
– Іншаллах! – закликали усі присутні утретє.
Івашко, наче обезсилений, смоктав каву та з замкненими очима сидів, опертий о подушки, зате Ессад, Бажі та Галіль радилися над подробицями. Увесь провід нав’язаної каверзи узяв на себе Галіль, який знав уже, що султанка валіде, кізляр-ага, кадій з Галати, мурин, завзятий ворог чужинців, та Іскандер-паша – любимці султанки – будуть за ним. На сих сходинах рішився зворот османської політики зі Сходу на Захід. Над Ляхистаном стала збиратися чорна туча, вагітна громами та вихрами.
Серед дніпровських плавнів виріс на острові високий, крислатий дуб. Широко розклалося понад землею його розлоге гілля, а під його тінню розвернувся цілий світ ріжного-преріжного життя. Рої комах наколюють листки, виводять гусільночки, кукли та служать поживою сотень пташок, що гніздяться у дуплах та розвалинах галузок. Їх хори пліняють ухо, їх краски – око прохожих, які і не бачать спорів, бійок та колотнеч, що вибухають щохвилини між пестро опіреними любимцями людей.
Грабіж, убійство, зрада бувають між ними мало не щоднини, а часами страшні трагедії розграваються під зеленим склепінням, якщо на вершку дерева загніздиться канюк. Розкішно сидиться у тіні дуба, любо та тихо пливуть у ній думки та мрії утомленої дорогою людини. Тому-то й любовні пари саме тут назначують собі сходини, мандрівник спочиває тут по дорозі, а й інші люди, глянувши туди, кажуть: «Ах, се той дуб на острові, се чудове місце, бував я там не раз!»
Усе на світі переживається, перериваються і форми, у яких виступає державне та духове життя. І коли сі форми заскорузнуть, зігниють, заражуючи усе довкола себе, тоді з-посеред придавленої, на позір бездушної та мертвецьки спокійної товпи встає обновник-реформатор або проповідник нової віри. Високо стане він над товпою і запалить своє світло від небесного, Божого огню. Наче комета, явиться він на небосклоні та осліпить своєю появою усі уми…
Але що ж? Діло велике, спасенне, новий закон, нова віра остануть наче дорогою поволокою, та сам її творець умре. І що ж діється? До поволоки з невільничим почитанням у словах і лакомством у підлих серцях підходять ті, що весь вік жили у тіні великого чоловіка, бо, щоби поняти духа сих фраз, на се треба було його ума. Співаючи гімни, з кадильницями у лівих руках підходять жреці до великого діла архієрея і, добувши правою рукою з-за плечей ніж, крають сей безцінний твір великого творця собі на ганчірки…
 
І ось покривається туманом нове божество – Будда, Ісус, Аллах, а місто них являються легіони богів, святих, факірів, місто святих книг – цілі валяви пояснень, місто віри – забобон… Бо людство подивляє і боготворить ідею, та не розуміє її.
Сіла над Босфором велична столиця Сходу, забезпечена полчищами яничарів, сіпагів, мамелюків, зі золотим мечем-півмісяцем на шпилі. Заснували її великі мужі, наповнені святим одушевленням для віри пророка. Вони ішли у бій пересвідчені, що сповнять Боже післанництво на землі, розбиваючи темне, зледащіле, десятками єресей роздерте східне християнство та пережитки блискучої держави сельджуків. Той, хто в’їхав по тілах вірних і невірних у Айя-Софію, – се була наче рука, що держала кривий меч-півмісяць пророка над зледачілим світом, се був той дуб, що крислатим галуззям сягав неба, а був його новий пророк, що голосив нову правду між розбратаними братами.
І високо виріс падишах! Наче півбог, засів він у золотій хмарі, так, що з-поза нього не видко і меча пророка. Але і його не видко, бо ось поміж нарід а володаря всунувся новий світ – світ жреців, які крають власть султанату, його майно та багатства, його ласку й неласку на ганчірки… Гарем, євнухи, диван, намісники, улеми – усе те розбиває велич султанату на кусочки, з великого льва робить опиря, який ссе кров власних підданих, виморює цілі села й городи, ограблює цілі краї, ослаблює цілу державу і всі навколишні краї. Усі ненавидять його, гидяться ним, а якби не боялися, то роздавили б без жалю й пощади, бо усі ті звірства в ім’я сих перших ширителів ісламу – усі вони стоять у тіні падишаха.
 
На терасі величавого кіоску у Ескі-Сераю, на грубому коврі під синім шовковим наметом на пуховиках сидить жінка. На лиці її, побіч слідів минулої краси, хвилями появляється неначе відблиск гніву та ненависті. На колінах, одітих у широкі шаровари, покоїться голова середнього росту мужа з довгим туловищем, короткими ногами, довгою сивавою бородою та впалими очима…
Видко, одначе, що зів’ялість лиця, і очі, і волосся не є наслідком літ, тільки страшного, гнилого життя у гаремі. Султан Ахмед не вдоволявся одною або кількома жінками, але у тихому гаремі святкував оргії, які підкопали його здоровля та завели на край могили. Воля, сила, діловитість – усе те потонуло у пуховиках одалісок та ічоглянів.
– Ана! Чому ти не пестиш мене? Я утомився, сумний, бідний, а ти сидиш, як мій покірний ходжа, і не говориш ні словечка.
Слова сі виходять, наче з уст розпещеної дитини.
– А чим ти втомився, джан?
– Ах! Сими персами, козаками, ляхами, одні у дивані пруть до війни на Сході, другі хочуть, щоби я йшов на Захід, а мені не хочеться ні сього, ні другого. Я спати хочу!
І султан клонить голову на коліна султанки валіде, яка усміхається згірдно та худощавою рукою гладить волосся сина.
 
– Я казала тобі, сину, – говорила тихим, солодким голосом, – що недобре є віддавати власть одному мужеві та його приверженцям. Тепер усі невдоволені і просять тебе, щоби ти вкоротив власть сього, кого сам вивищив, правда?
Дитина на колінах мами стала кривитися і сопіти, наче її різало у череві.
– Аллах! І ти також те саме кажеш? – застогнав. – Прецінь сей «хтось» є моїм зятем.
– Саме тому! Ти занадто перехилився в сторону великого візира.
– У-у-у-у! – забубонів султан, наче невдоволена дитина. – Мухаммед-паша є мій дамад. Невже ж маю його скинути з візирату, як Насуха?..
– Та ні, але відсунути на якийсь час…
– Йок! Не хочу, він мій зять. Що скаже Фатма…
– Фатма ще дитина.
– Але вона колись виросте, а тоді що вона скаже, коли почує, що я без причини її чоловіка усунув з візирату?
– Дивний ти собі, джан, їй усього п’ять літ.
– То що з сього? Він мій дамад.
Лице валіде виражувало нетерплячку і злість.
– А знаєш ти, джан, казку про лисів та вовка?
Лице султана заясніло.
– Казочку? Ах! Ана, розкажи мені, розкажи!
– Годі тобі, джан, слухати казок. За годину треба буде іти у диван. Музеллі-чауш приїхав з вісткою від Польщі, господаря мультанського з пильними вістями. Але я розкажу тобі, що є у сій казці.
– Розкажи! Розкажи! – репетував султан і знову поклав голову на коліна.
– Одного разу найшли лиси здорового верблюда, – розказувала мати. – На радощах почали вони пирувати. Але вскорі показалося, що сильніший відбирає пайку слабшому, а слабший гине з голоду. І сказали вони: виберім собі султана, який ділив би між нас по рівній-пайці м’ясо і не давав кривдити слабших. Усі згодилися і вибрали султаном вовка. Першої днини ділив вовк усе як слід, і усі лисиці раділи зі справедливості султана. Але вже другої днини подумав він собі: на Аллаха! Ось я верховоджу над дурнями, а сам є хіба найдурніший зі всіх. Хто ж присилує мене ділитися з сею слабиною? І тої самої днини прогнав усі лисиці, які прийшли до поділу. Обманені своїм султаном, думали лисиці зразу, що він, наївшися досхочу, другої днини знову стане ділити м’ясо. Але другої днини було те саме. Тоді звернулися лисиці до льва, який недалеко сидів у своєму леговищі. Сей озлобився і пішов зараз проганяти вовка. Як тільки вовк побачив льва, пустився тікати, тільки се не помогло йому. Лев наздогнав і роздер його на шматки.
 
Ахмед не відповідав, тільки лежав зі замкненими очима; валіде питливо гляділа у його лице, намагаючись відгадати відповідь. Вкінці голова порушилася.
– Твоя казка, ана, гарна. Але вона приходить запізно.
– Запізно? На добро і навернення зі злої дороги ніколи не є пізно!
– Вовк – се Насух, лев – се я, але Мухаммед не є Насухом, се мій зять. Ось що!
– І вовк ділив добичу по правді першої днини. Нинішній Мухаммед є вчорашнім Насухом. Нинішній Насух може бути завтрашнім Мухаммедом. Хто стоїть за Мухаммедом? Чікалі, Граціяні, гяури та деякі непевні потурнаки. Всі правовірні, справжні слуги Аллаха є йому противні.
Ахмед зірвався.
– Справді! Кізляр-ага говорив те саме. Але, бачиш, все-таки Мухаммед – се мій зять. Доки Фатма живе…
– Ти знаєш, джан, що вона слабовита…
– Але жива!…
Вираз скаженої злості згнідив на хвилю правильні черти валіде. Попсовані зуби показалися на хвилю з-поза почорнілих губ. Але солодка ласка вернула сейчас на лице, коли султан запитав:
– Ана! А що ладить мені нарід на Байрам?
– Чудо, не дівчину, п’ятнадцятьлітню черкеску, з чорними мигдалуватими очима, з грудьми, наче пуп’янки рожі, з раменами та ногами, наче зі слонової кості, палку, солодку, наче глоток шекері калгве по важкій утомі, наче шербет і рагат-лукум по подорожі у пустині.
– А… а курочку вона уміє зарізати так, щоби текла кров… багато-багато крові… і то так не відразу – шах! – і кінець… тільки довго, так, щоби кров текла, а курочка тріпалася. Зуміє вона таке? Що?
– О, уміє! Я сама навчила її…
– Ах! – прошепотів султан дрожачим зі змислового подражнення голосом. – Пора йти у диван…
У величному поході ішов султан Ахмед до Нового Сералю, де мало відбуватися засідання дивану. Попереджували його скороходи, одіті у короткі, тісні штанці, куртки без рукавів та помаранчеві тюрбани. За ними – відділ яничарів під проводом аги, а вкінці султан на коні у казково багатій, горностаями підбитій фереджії, величезному тюрбані з безцінною діамантовою запинкою при чорній китиці, окружений духовними та світськими достойниками. Вправді це було великого візира, але по правій руці їхав муфтій, а по лівій – каймакам у меншому тюрбані, на якому блистіли низки жемчугів та самоцвітів.
 
Зсередини тюрбана виглядав вершок червоної шапки. Була се краска, видко, дозволена тільки двірським достойникам, бо мало не всі мали її. Зате фереджії, які усі мали поверх каптанів, пишались у найрізнорідніших красках, бо мода приписувала, що фереджія має бути іншої краски, чим каптан. За достойниками їхала служба у коротших, піднятих каптанах, з блискучими запинками та гудзиками, опоясана пестрими шалями та поясами. Похід замикав відділ бостанджіїв під проводом бостанджі-башія Ібрагіма, того самого, що виконував засуд смерті на Насухові.
Султан їхав повагом, гордо випрямлений на білому арабському коні, і кождий правовірний, бачучи маєстат падишаха, казав до своєї душі:
– Слава Аллахові, що велів мені жити під крилами такого величавого, могучого а так справедливого володаря – о, коби Аллах умножив його багатства і побіди до безконечності
Через першу браму Сераю Баб-і-Гумаюн в’їхала дружина на перше подвір’я, назване подвір’ям яничарів. Тут стояв з рушницями при нозі візир яничарів у білій чалмі, підбитій крицею, та сталевій кольчузі з широкими сцімітарами при боці. Над ним повівав величавий трикутний, кривавої краски прапор з золотим півмісяцем на срібному полі. Яничарська варта і музика остали тут, а султан в’їхав через Орта-Капу у друге, колюмнадою обведене подвір’я, де звичайно бостанджії душили випавших з ласки вельмож, то є тих, яких викинула на мілину непереможна хвиля повного засідок, каверз та злочинів життя Сераю.
Вкінці відчинилися треті, багаті, бронзою та сріблом ковані, Баб-і-Сеадет – «ворота щасливості»; слуги забрали коні панів, і усі увійшли у тронову салю. На високому престолі під зеленим прапором пророка, окружений сілігдарами, засів Ахмед. По правій руці засіли муфтій з улемами, по лівій – каймакам і прибічна рада, а дещо на боці – райс-ефенді Гамза язіджі-заде з писарями. Поміст устелено коврами, стіни – червоним узористим сукном зі золотистими парчевими опонами. Над престолом – намет зі золотими тороками та кутасами з самоцвітів, жемчугів і кришталю.
Коли усі позасідали, остав посередині високий, худощавий муж з визначно східним лицем, видко, вірменин або грек з Анатолії, – Ібрагім-чауш, який саме вертав з Варшави, де жалувався на вічні козацькі напасті та непокої у Мультанах. Ось тепер, віддавши поклін, складав звіт зі свойого післанництва.
– Так-то, – говорив він, а язіджі пильно записував кожде його слово, – так-то ляхове прийняли мене й пошанували мене як слід, король не дав, одначе, вдоволяючої відповіді. Обіцяв вислати комісію на козаків, яка має їх приборкати, але і вирікається їх, кажучи, що се не його піддані. Жалується при сьому на татар, які пустошать землі Ляхистану, і думає, що козацькі напади – се тільки відплата за походи орди. Замків Білої Церкви, Черкас і Канева видати не хоче, бо се споконвіку земля ляхів, а будувати для нас замків на полудні також не хоче, бо і се земля королівська. Якщо ваша щасливість, – тут чауш знову поклонився, – не бажає собі війни з могучим Ляхистаном, то нехай не приказує своїм беглербегам вступати у його границі. Справді, безмежним і крайно безличним є засліплення сього короля і його народу!
 
Султан Ахмед вислухав звіту поважно і на вид рівнодушно. Так само каймакам, райс-ефенді та кількох інших спокійно сиділи далі на своїх подушках. Тільки капудан-паша почав вимахувати руками і говорив щось до Іскандера-паші, намісника єрнявського, який сидів поруч, а муфтій витягнув з-під себе одну ногу, одіту в ясний папуч, і вхопився руками за бороду.
– Ти добре справився з посольством! – сказав по хвилі Ахмед. – За се підношу тебе до чину паші і даю ось сей каптан!
Кивнув рукою – і в сій хвилі вискочило кількох слуг з-поміж сілігдарів. Один станув з потрійним бунчуком за новим пашею, другий накинув на нього величавий, золотом тканий каптан, третій овинув тюрбан низкою жемчугів, а вершок тюрбана – червоною китайкою. Паша підійшов до престолу, упав на лице, а коли султан приязно кивнув головою, зблизився навколішках і поцілував беріжок султанської фереджії. Радісним окликом привітали його члени дивану як нового товариша. Слуга з бунчуком вийшов, а новий паша відійшов на найнижче місце поміж пашами зараз біля райса ефенді.
– Чи всі почули мудрі слова нашого любимого Ібрагіма-паші?
– Чули! – відповіли хором присутні.
– Що ж думають про ту відповідь голови моєї держави?
По хвилевій мовчанці, яка запанувала у зборищі, встав каймакам Ахмед-паша Єтликчі-заде та, переплітаючи свою бесіду густо молитвами за здоровля та добро падишаха, старався виказати, що тепер, під час війни з Персією, годі більших сил уживати на півночі. Тому краще буде удержувати згоду з Ляхистаном, поки не покінчимо з персами. А се буде важко, а виставивши до весни замки на долішньому Дніпрі, замкнемо дорогу і козакам. В той спосіб заховаємо і гідність Оттоманської Порти, і зможем усю силу обернути на Тегеран.
– Пек єї! – кивнув головою султан. – Заховаємо гідність Порти так, як у мирі в Житваторок.
Всі одубіли. По дивані пішов тихий говір і стих. Ахмед-паша поблід і сів. Усі знали, що сей мир заключено під впливом Ахмеда й Насуха і проти волі великого візира Мурада. Муфтій підняв руку горі і додав:
– Пророк каже: «Невірні є найгіршими з усього сотворіння» (5.98). Та, видко, між нами є люди, які їх щадять.
– Так! Ніхто радо не засипує джерела, з якого п’є золоту воду! – сказав півголосом дефтердар Бакі-паша. Приверженці муфтія посміхувались, люто заблестіли очі сторонників візира Мухаммеда й Ахмеда-паші. А султан злобно усміхався:
– Що ж скаже наш досвідний капудан-паша? – спитав.
Галіль-паша встав і віддав султанові належний поклін.
– Бісміллагі ар-рахмані-ер-рагімі! – почав. – Скажу: «О ви, невіруючі, не служу я сьому, кому ви служите, а ви не є слугами того, кому я служу. І я не є слугою того, кому ви служите, а ви не є слугами того, кому я служу. Для вас – ваша віра, а для мене – моя!
Голова Насуха упала через лож, якою кидав у всевідучі очі падишаха і не думав, що він усе знає, хотяй є довготерпеливий і ласкавий. Він і його наслідники не тямили або не тямлять святої сури Корану про невірних.
 
Браття! Гяури внесли між нас роздор, гяури є причиною усього злого у сонячних землях падишаха. І тому ми відвертаємося від них, а кидаємося на персів. Чи здобудемо там багатства? чи плодовиті землі? чи поширимо іслам? Ні одно, ні друге, ні третє. У вірменських горах згине військо падишаха, через пустиню не перейде і сотня яничарів, і усі перси вже є мослімами, які вправді не признають святої Сунни, але все-таки не є гяурами. Чи ж Гассан і Гуссейн не були потомками пророка? На пограниччі вистане Текелі Мухаммед-паша, Ділавер-паша та емір курдів Сідхан, щоби задержати похід шаха на Сирію.
А тут, на півночі, що за сей час діється? Козаки знищили Синоп та побережжя Криму і Анатолії, спустошили Очаківщину і навіть, о язік, околицю Істамбула – на очах його святості падишаха… І що ж на се візир та каймакам? Будують замки. Ти знаєш, пане, що приїхав від румелійського беглербега Дауда-паші з Очакова, який тепер уже також у Халебі, Абазе-бей з вісткою, що будова замків уже кінчиться. Абазе-бей сміється з сих замків і з Алія-паші та його флоту. Одним махом розіб’ють козаки флот, збурять замки, і що тоді буде, коли наше військо буде під Араратом?
Та се ще не все. Польський король пише, що козаки не його піддані, але пише також, що козацький край – се королівська земля. Отже, король або перший раз збрехав, або тепер бреше, або козаки є його піддані і він не хоче їх приборкати, або вони не є його піддані, а в такому случаї їх землі не є королівські, і султанські війська можуть на них робити, що їм прикаже падишах, не питаючи дозволу якогось там крілика з Варшави.
Падишах може, пообіцявши навіть козакам ласку, взяти їх на свою службу. Вони, бач, також є ворогами ляхів. Було би добре пустити гяура на гяура, а коли ослабляться, накрити обох яничарською чалмою. Покоривши ляхів і козаків або хоч би лише ляхів і погодившися з козаками, станемо могучою ногою у Елассоні, Кримі та Угорщині, посадимо беглербегів в Яссах та Германштаті, як маємо намісника в Буді, і вернуть часи Солімана великого у часі великого Ахмеда».
– Іншаллах! – крикнули всі присутні з правдивим або удаваним одушевленням. Султан глядів на подвижного капудан-пашу з подивом, але, видимо, прихильно прийняв його слова.
Втім повстав новоіменований Ібрагім-паша і поклонився. Всі глянули на нього з зачудуванням, що він наважується висказувати свої погляди там, де говорять тільки найповажніші.
Але Музеллі-паша почав сміло:
– Крім післанництва, маю я ще з ласки Аллаха відомості про події, які бачив власними очима у Молдові…
– Вісті подасть нам після приказу Ібрагім-паша, який з ак-керманськими військами помагає Томші, – замітив райс. – Він одержав ферман з приказами.
– Ібрагім-паша – то пияк, що п’є пророком виклятий шарап! – крикнув почервонілий від досади муфтій.
– Се луна голосу Насуха, який купував йому се вино! – сказав Бакі-паша півголосом, так що усі чули кожде слово.
– Хай Аллах помилує бідних вірителів його і Ахмеда-паші! – докинув голосно Галіль.
Султан стягнув брови грізно, а його очі блукали від веселого та злобного лиця капудан-паші та розгніваного муфтія до блідого, мов смерть, каймакама.
– Як-то, не вар, не йок?
– Ти знаєш, пане, – відповів Галіль, – що поміж добре випханим мішком каймакама а руками вірителів є ще висока, груба і стрімка стіна…
– Око Мухаммеда Другого пробило навіть стіни Істамбула! – сказав султан, а злобний усміх появився знову на його лиці. – А ти, другий Ібрагіме-пашо, – додав, – розкажи, що знаєш.
Вірменин поклонився.
– Бачу, – почав, – що дехто бажав би укрити гадюку у кошикові цвітів, але не я. Їдучи з далекого Ляхистану до високої Баб-і-Сеадет, бачив я сумні останки військ Ібрагіма-паші і господаря Томші. Корецький і Вишневецький розбили їх зовсім і посадили на престолі Олександра, сина сумної пам’яті Яремії Могили, який коби вічно горів у Джегенні!
– Відки ж взяли вони стільки війська? – спитав султан.– Чи помагає їм, може, король?
– Ні! Ваша щасливість знає, що їм помагають козаки. Небагато їх, всього до двох-трьох тисяч, але се козаки – не ляхи ані не волохи…
Ібрагім-паша замовк нагло, а за ним замовкли і всі прочі. Горде, поважне лице Ахмеда поблідло, під очима появилися темні підкови, очі замкнулися.
– Галіль-паша! – застогнав лишень.
Покликаний підбіг чим боржій до падишаха.
– Тобі усе,– заговорив султан уриваним і хрипливим голосом, – Іскандер-паша з Єрняв на місце Ібрагіма… десять тисяч війська… волохи, семигородці, мультанці, Томша… хан. Алі-паша на морі, а ти… підкупства… Ахмеда довги… шануй візира-зятя… Х-р-р-р! – Глухим харчінням закінчив султан своє рішення…
Між Орта-Капу і Баб-і-Сеадет станули бостанджі у двох рядах. Яничарська музика станула за Баб-і-Гумаюн напроти Царбхане, де вибивано монету зі золота, забраного у скарбниці Насуха.
Вона грала кому радісно, кому сумно. Бо Аллах писав у книзі призначення, що тої самої днини Іскандер рушить на північ з ферманом, написаним райсом-ефенді Гамзою, Галіль дасть місце каймакама Софієклі-паші, а Ахмедові-паші каже заплатити усі довги та віддати усе, що колись він та його приятелі украли зі скарбу падишаха, – а вкінці, що Абазе-бей одержить, як чауш Ібрагім, бунчук беглербега.
Німий вітрець колихав стрункі вершки кипарисів та розсипав по стежках пожовкле листя яворів. У непевному місячному світлі біліли стіни кіосків та бесідок, наче привиди. Хвилями сильнішав подув і тоді, наче жаль за повнею літньої краси, пропливав поряд Ескі-Сераю. Якісь цвіти підіймали ще головки понад грядками, але се були цвіти без красок та пахощів – наче будуччина людини, яка не любила. Одна лише воня уносилася у повітрі – се удушлива, терпка воня в’ялого листя. Було холодно і тихо. Над Айя-Софією горіла у ріжнобарвних світлах копула, але ані людські, ні звірячі голоси не долітали на горбок, де були палати султанки Валіде. Тільки здовж муру, який окружав її огороди та будинки, перекликувалися бостанджії, а їх голоси поривані звучали тільки хвилями, наче голоси хижих птиць.
Повечерявши, як пристало під час Рамадану, полягали спати усі, світла погасли, чували лише всевидющий Аллах на небі та тричі укаменований шайтан – між людьми. Він-то у тиху ніч заводить свої герці у душах людей та спонукує їх до вчинків, які бояться денного світла. Ось він прийшов до Сераю і перш усього збудив султанку. Та вона не плеснула в долоні, не прикликала невільниці, не приказала принести шербетів, кави або наргіле. Вона взяла тільки чорну фереджію і вийшла.
Відтак шайтан підійшов до малого павільйону, що крився у глибині кущів, та глянув крізь віконце. На темних пуховиках у блідому сяєві місяця виступали повні, упругі члени тіла молодої жінки у судорогах розкоші. Чути було її приспішений віддих та уривані, беззв’язні слова, які вимовляють уста дівчини у хвилині забуття-безтями. При ній спочивав стрункий муж з чорними вусами та малою борідкою. Як він сюди дістався, не знати. Але Аллах є всевидючий і премудрий.
– Ах, уже пізно, я мушу йти! – зітхнула дівчина. – Невдовзі побіліє на сході небо, а тоді горе тобі, соколе мій, щастя моє, єдиний мій! Фатма також, певно, збудилася і плаче, а мене нема.
– А вона пила сей напиток, який я тобі вчера передав?
– Випила усе, бо був солодкий, наче мід, а Фатма любить солодощі. Та й візир Мухаммед-паша приказав не жалувати їй солодощів, бо від того прибуває тіло.
Сильні руки мужа обняли тіло дівчини.
– Коли випила, то не збудиться! – сказав шепотом. – Тому натішмося ще собою, моя роже, єдина моя пташко, мій соловейку, хай напою уста мої солодощею твоїх уст, а ніздря – пахощами твойого тіла. Хвала Аллахові, що сотворив такий жемчуг між дочками Єви на втіху чоловікові.
– Ах, Мураде! – говорила дівчина уривано. – Коли ти перед учера напав мене у корчах, думала я, що який марід насилує мене або бажає пірвати у царство духів. Я боялася, але не боронилася, бо, бачиш, я вже від десять літ у гаремі, я навчена усіх любовних ласк, яких може забажати від мене падишах, а ще не впав на мене ні один луч з його очей. Тому я зненавиділа його та вдоволювала себе всіляко, але усе тільки побільшувало моє бажання щастя, ах, того щастя, яке даєш мені ти, Мураде.
Тобі висказую увесь палкий мій жар,
Вислухай ласкаво тугою розпалюючого серця,
Як довго грати може ся многа рука горя
Та усі муки любові?
Як дивно се ти, бажання моєї душі, –
То море, то жар шаліють мені у серці.
Тому закликаю тебе на Аллаха та його пророка: візьми мене відси! Візьми мене як свою жінку, невільницю чи що друге, мені все одно. Я не видержу свого життя у духоті султанського гарему. Ті рої розпущених жінок, сотворених та вихованих до любові, а живучих без неї, – се пекло. Вони вдовольняють себе взаїмно, ріжними способами, та мені ті способи противні. Я, бач, від дитини тут не виросла, мене взяли на дванадцятому році життя з Георгії, розрізали шкіряний мішок на грудях і привели тут, де учили любовних штук, а любові не дали…
– Ах! Тому-то твоя любов така солодка, гурі моя! – закликав Мурад. – Значить, я вкрав її падишахові. О, справді, щасливий є той, що сидить за Баб-і-Сеадет на високому престолі.
Дівчина засміялася.
– Ха-ха-ха! Султан не потребує дівчат. Йому до вподоби щонайбільше малі дівчатка, голі, мов моє коліно, худі, мов тички, а дурні, мов цицькове теля, або старі, піднищені, що люблять різати кури та крілики. Недавно почав собі спроваджувати ічоглянів, а хто раз з ними пічне, сьому жінки байдуже! О, возьми мене з собою, у мене є багато самоцвітів та жемчугів, якими грається жінка Мухаммеда-дамада та розкидає не раз по піску. Я ще багато-багато штук знаю, при яких солодка неміч, що огортає твоє тіло, здається бути супочинком між колінами райських дівчат пророка.
– Ти є моя, Енісо! – сказав муж, встаючи. – Ти слухаєш мене і любиш, тому візьму тебе зі собою, бо і я чую до тебе тугу і бажання. Тому зладь усе на вечір, а вечором приходи сюди…
– А Фатма?
– Ось тобі ще одна флящина з ліком на спання. Але на Аллаха! Уже сіріє день. Прощай, світло очей моїх! Прощай, бюль-бюль, аж до вечора.
Повня була б подібна до тебе, та у ній є тінь,
І сонце було б подібне до тебе, та воно затемнилося.
Глянь, я чудуюся – та чи не багата любов у чудеса?
З усіми журбами, тугами, непевністю глянеш?
Чи не дивно, що до любки дорога коротка,
Та безконечно довга при повороті від неї?
Ще один поцілуй – і чорнявий муж вийшов. При дверях підняв зі землі темну чадру, яку носили жінки, і пішов стежками до стіни, що окружувала Ескі-Серай. Там по мотузі, що звисав з вершка стіни між корчі, виліз нагору і оглянувся. Ніде ні живої душі. Один скок – і Мурад пішов спокійно у сторону Суліманії, якої сім мінаретів та велетенська копула чорніли на тлі сіріючого уже неба. Обійшов Ескі-Серай та звернувся скорим кроком наліво до пристані. Його кроки глухо лунали по вулицях та будили бездомних псів, які вилігувалися по рогах вулиць. Біля мошеї Баязіда вийшов з-за угла низький, грубий чоловік і, не вітаючися, пішов рука в руку з самітним пішоходом. По хвилині були уже в пристані дільниці Єні-Капу. Тут ждав на обох човен, який повіз їх до галери, що стояла недалеко.
– Удалося? – спитав сей, що укривався біля мошеї.
– Так! Одержиш усе, що тобі обіцяли. Галіль-паша уже нині є на ділі великим візиром, вислугує скоро на Ахмеда-пашу. Іскандер веде військо по Ібрагімові, а муфтій і кізляр-ага є тепер провідниками дивану.
– Хай Аллах благословить стежки твої вдень і вночі, молодий бею! – сказав товариш Мурада, коли сей спинався по східцях на галеру.
Мурад і Абазе-бей були одною і тою самою особою.
Між тим бігла Еніса до палати, де спала маленька Фатма, п’ятилітня жінка п’ятдесятьлітнього візира Мухаммеда-паші, дочка султана Ахмеда і прегарної та покійної уже Гюзелі з далекого, у земному раї положеного Дамаску. Вона померла, бо її до сирійської жари привикле око не могло знести білизни снігу, що присилував кілька або й кільканадцять разів до року розкішні сади Сераю. Вона чахла, наче пальма у теплівні, висохла, посіріла і заснула, забута Ахмедом, товаришками, євнухами. Її донечку бачив султан раз чи два рази і велів виховувати, а коли треба було нагородити старого Мухаммеда, віддали її за нього, хоча вона ще й говорити не вміла. Доросте, то увійде в гарем старця, як його перша жінка Фатма-ханум.
Але як невислідимі є стежки Аллаха, так великою є хитрість шайтана. Приглянувшися воркуванню закоханої пари, полетів тричі укаменований ібліс до палати султанки, де на м’якій подушці спала Фатма. І тут, глянувши, засміявся люто, страшно і відлетів, радий з побіди.
На подушці лежала Фатма, маленьке, худеньке дівчатко, але не чути було його віддиху у запашній духоті кімнатки. Ясний блеск лампади падав на бліде, жовтаве личко, викривлене у передсмертних судорогах, на витріщені, недвижні очі, ті страшні, неначе у зачудуванні застиглі очі група, та на широко відкритий ротик. Зеленява піна покривала борідку та біленьке шовкове покривальце, роздерте у кількох місцях при судорогах потемнілих худих рученят. Мов злочинець на паль, гляділа Еніса на сей страшний вид. Обома руками вхопилася за серце, а проймаючий крик вирвався з її грудей.
– Що се? Відки се? Чи я сплю? Аллах! Се, певно, порошок Мурада, або – ні, се неможливе! Се чари, чари!.. Але що сказати султанці, євнухам? Чи повірить кізляр-ага її оправданню?
У сій хвилі нагадала собі одну нову одаліску, яка не хотіла послухати приказу тодішньої улюбленої падишаха. Обурена фаворитка обвинила її о те саме, чого сама від неї бажала, а кізляр-ага велів принести великий шкіряний мішок і…
– Ах! – крикнула нагло дівчина і відвернулася від страшної картини, яку мала перед очима. Вона бажала утікти, укритися, щезнути.
Але в сій хвилині застигла на місці.
У довгій чорній фереджії, наче дух з того світа, у дверях кімнати станула султанка валіде.
– Бачу, здійснилися мої обави та сумніви, підла суко, що кусаєш руку, яка тебе живить! – сичала, наче гадюка, стара відьма, піднявши угору свою кістляву руку. – Ти убила її! Гей! Євнухи!
Еніса впала на коліна.
– Пані, – белькотала, – великодушна султанко, вислухай мене!
– Мовчи! – крикнула оскаженіла валіде.
І нагло пукло щось у серці дівчини, без чуття упала вона на землю.
Чотирьох євнухів увійшло мовчки.
– Султан утратив свою любиму донечку і плакатиме гірко за своєю малою пташкою. О язік!
Євнухи відповіли окликом розпуки.
– А ось убійця! Де кізляр-ага?
– Я тут, могуча володарко! – відповів голос з-поза неї, і муж, вельми подібний до Гассана та Іскандера-паші, виступив наперед.
– Ся рабиня, – говорила султанка, – мала пильнувати дочки падишаха; позаяк, одначе, праця навкучилась їй, отруїла дитину. Ви всі свідками злочину.
– Чи сейчас… теє? – спитав кізляр-ага з диявольським усміхом на грубих синявих устах.
Валіде кивнула головою. Ага махнув рукою, і, як звірі, кинулися чотири євнухи на лежачу дівчину та в млі ока зав’язали її у великий шкіряний міх. Відти поволікли мішок по стежці до брами, де на них ждало кілька бостанджіїв.
Злобно усміхаючися, гляділа валіде за відходячими та з видимим вдоволенням слухала стонів, які стали добуватися з мішка.
– Іди і запали дві чаши зі смолою на криші мойого кіоску, – сказала по хвилі до кізляр-аги, – і йди спати.
На сході рожевіло небо. З-під потрійних візантійських ще стін города стали висуватися рої тіней – се робітники, водоноси, злодії, жебраки, які йшли на свій щоденний заробок у город. На Пері і Галаті перед домами генуезьких, вірменських, грецьких та жидівських купців та баришівників стали маяти смолоскипи, гуркотіти вози та ревіти осли і верблюди, з пристані виплила ціла низка рибацьких човнів – город будився.
Дрожачи від раннього холоду, стояв на помості своєї галери райс Абазе-бей і вдивлявся у високі мінарети Соліманії, що чимраз виразніше рисувалася на північному овиді. Новий несупокій малювався в його підсинілих очах. Нагло здригнув усім тілом і простяг руки наперед себе. На горбку, гам, де стояв кіоск султанки Валіде, виразно заблищали два червоні світла – се горіла смола у мідяних чашах на знак, що Абазе-бей став пашею та намісником Ерзеруму. Великий візир Мухаммед-паша не був уже зятем султана Ахмеда…
А на тихі глибокі хвилі Золотого Рога виплила лодка на чотирьох веслах. Коли приплила на місце, де було більше чим двадцять сажнів глибини, весла піднялися угору, а з човна скинено у воду великий шкіряний мішок, до якого прив’язано величезну каменюку. З легким хлюпотом потонув мішок у глибині, а євнухи, наче боячися сього місця, завернули і стрілою поплили назад.
Коли сховалися під прибережними човнами, галерами та галеонами генуезців, упали перші золотисті лучі сонця на те місце, де застиг щойно розбурений жар чуття одної з тисячів нещасних жертв гаремів.
Недалеко Галатської вежі у кімнаті великого, просторого та пустого дому сиділо у грудні 1616 р. трьох мужів при великому, заложеному паперами столі. Жовті листки пергаміну з привішеними печатками валялись на долівці, а лиця усіх трьох мали вираз напруження, викликаний цікавістю людини, коли вона пізнає другу. Соболева шапка з чорною китицею, багата шуба та високі, смушком підбиті чоботи вказували, що один з панів приїхав щойно з далекої дороги. І справді. На просторому подвір’ї конюхи опровожали стомлені коні, челядь виладовувала вози з припасами, коврами, шатрами та подарунками для турецьких достойників, чистила збрую.
Се була дружина пана Тарговського, секретаря Польського короля, який саме приїхав до відпоручника Польщі у Порті пана Коханського. Сам пан Коханський сидів по другій стороні стола та звертався саме зі запитанням до третього товариша, яким був відпоручник Дауда-паші з Очакова – Юрко Угерницький.
– То кажеш, вашмость пан, що Аслан-керман і Тягинка вже відбудовані? – питав пан Коханський, низький, грубий шляхтич з великим сигнетом на пальці, довгою, сивавою уже бородою та червоним носом.
– Так, – відповів Юрко, відкидаючи назад себе вильоти кунтуша вишневої краски, у який одягли його заговірники.
– Ніц то! – сапнув Коханський. – Все-таки «турок» жаданих субсидій від його милості круля та їхмость панів гетьманів не одержав! А чванилися! Завсіди кажу, що остаточно супроти воєнної готовості Річи Посполитої бісурманин «дуди в мєх».
– Ба! – завважав насмішливо пан Тарговський, високий, блідий муж з великими очима та іспанською борідкою. – Був би одержав, якби у нас такі субсидії були до роздачі. Голий latronem не боїться.
 
– Як-то голий, що-то голий? Хто голий? Коли-сь, вашмость, голий, то не думай, що на тобі стоїть і ціла найясніша Річ Посполита, – закукурічився пан Коханський.
Але пан Тарговський не відповідав на зачіпку, тільки розчитувався у письмі Дауда-паші. Прочитавши, поклав на стіл і звернув зір на Юрка.
– То, вашмость, знаєш пашу?
– Знаю.
– Відки ж така аміціція між вами?
– У Дауда є в Теребовельщині свояки, до яких він признається, а я з ними приїхав.
– Пощо?
Юрко почервонів, мов грань.
– Що се? Допити? – спитав. – Чи я видаюся вам бути не тим, за кого подаюся?
– То ні, але вашмость супонуєш певно, що ти перший тут? Не один тут уже був. Нашої «браці» чимало всюди! І чимало вісток приносять.
Тарговський злісно усміхнувся.
– Чого ж, вашмость, сподіваєшся за свої вісті? – спитав.
Юрко зірвався.
– Пане Тарговський! Не мішайте мене зі своєю «брацєю», бо я русин, а не поляк. За мої вісті не хочу нічого, противно, у мене є ще інші відомості, якими був би з вами юділився, але коли так, то відходжу. Стелюся до стіп!
І, вхопивши шапку, звернувся до дверей. Але тут найшов перед собою грубе черево пана Коханського, який мимоволі нагадав Юркові пана Пєньонжка зі Сянока і сим розоружив його гнів.
 
– Pax, pax! – гудів грубий шляхтич. – Вашмость, пане секретар, трохи у гарячій воді купався, а се тут, у турцех, non licet! Ось поговорім, порадимся. Ви не знаєте ще, що післанці круля єгомості не раз годинами вичікують у селямлику простого паші або каймакама, а обличчя султана навіть не оглядають.
Усміх появився на устах молодця.
– Не гнівайся, вашмость, – докинув і пан Тарговський, простягаючи руку до молодця. – Вже в Едірне мене зачіпали «наші», що бажали продати мені «язика». Що бісурмани завзяті на нас і шукають собі тільки оказії, про се знаємо уже від півтора року через єгомостя пана Отвіновського, але що там тепер agitatur – не знає ніхто. Сідай, вацьпан, і розкажи, урази не ховай, а ми вдячні будемо і крульові єгомості про вашмость пана згадати не забудемо.
Угерницький сів та прийняв з руд пахолка кухоль грітого вина з корінням. Пан Коханський приссався також до кухля, пан Тарговський порядкував.
– Недобрий з тебе чоловік, мості пане секретар! – сказав пан Коханський. – Добра крапелька ніколи не зашкодить, особливо у таких трудних імпрезах!
 
– О, справді, що трудні се імпрези та велике завзяття бісурман на нас, – відповів поважно пан Тарговський.
 
– Звісно, ми є, прецінь, заборолом християнства, – сапнув пан Коханський і випняв черево, обвинене пестрим слуцьким поясом.
– Так, певно! – докинув з досадою Юрко. – Ми заборолом християнства за козацькими плечами, а за всяку ціну бажаємо згоди з бісурманом…
Пан Тарговський глянув на Юрка бистро. «Відки вітер віє!» – подумав, але заразом щезли останки сумнівів, які міг мати щодо Юрка. Круль та пан Жолкевський, які в’язалися з турками проти козаків, не думали, щоби козаки мали також бавитися у «статистів» і торгувати совістю та вірою, як вони. Доки ворожнеча козаків до бісурманів була більша від ненависті до поляків, досі не було їх чого боятися.
– Рацію маєте, вашмость, – сказав секретар короля, – тільки, бачиш, козаки – се також королівське військо.
– Ну, коли так, то чому обмежуєте його numerum та не позволяєте мешкати на волості?
– Ба, се інша справа: що козак, то не шляхтич, а коли усі підуть у козаки, то хто буде хлопом? Вашмость як шляхтич напевно се вирозумієш. Козаків треба, concedo, але їх треба до війни, а не до самоволі. Хай козаки опонуються hostibus у війні, але bello perfecto хай вертають, відки прийшли. Се порядок споконвіку у Річі Посполитій признаний. І шляхтич іде на війну, а по війні сіє гречку. Quam at rex, то не мав би сього чинити лик або хам. Скажи, вашмость?
Юркові потемніло а очах.
– Так, рація! – відповів з усміхом, стискаючи кулаки. – Тільки, бачите, шляхтич вертає до свободи, а хлоп та лик – до панщини на нужди.
– Пфуй, мості панове! – загудів пан Коханський. – Найшли собі матерію: хамську шкіру. Ось краще розкажіть нам, що бачили у Криму!
Попили вина. Юрко став розказувати усе, чого його навчили Галіль та Івашко про готовість хана та очаківські приготовання, про флот Алія-паші та похід Іскандера-паші на польських ворохобників у Мультанах.
– Бідний пан Корецький! – зітхнув пан Коханський. – На дворі його батька був я колись пахолком. Багато тоді від нього «пляг на кобєрцу» та червінців назбирав. І він-то мене, за товариша у Мультани та Стамбул посилаючи, на посла найяснішої Річи Посполитої випрошував.
 
– Хіба пан гетьман не піде своїм в сукурс ? – спитав Юрко. – Прецінь він недалеко, бо на Поділлі стоїть з військом.
 
Пан Тарговський встав і, скриплячи чоботами, став бігати по кімнаті. Вкінці махнув рукою і сів.
– Сукурс? – засміявся. – Який сукурс, яке військо? Сімсот вояків? Якраз тільки, щоби ескортувати до дивану посла з вірнопідданчим поклоном ленника, ось як волоський або мультанський чи семигородський князь.
– Все-таки у гетьмана можуть бути козаки.
– Ні, козаків нема! Вони, бач, показують уже, що вони тільки тоді, коли їм подобається, слухають гетьманських ординансів. Одначе хоч би й були, то годі було би помагати Вишневецькому і Корецькому, бо, видко, турки обернули свою увагу та велику свою силу на нас, а се небезпечно. Ще поки був Насух, Ахмед-паша, Гамза-ефенді… але тепер? Галіль, Ессад, Іскандер – се погано! Ні золотом, ні дівчиною, ні вином та дарунками… погано.
– Так, так, гине цнота у Високій Порті! – зітхнув пан Коханський. – До султана одна дорога через валіде, а пруга – через Галіля. До валіде та Галіля – через Ессада, а до Ессада хіба через Аллаха та його пророка. Пфуй!
– То значить, що Корецький та Вишневецький не удержаться? – питав Юрко наче з жалем.
– Ні! Ба, ще гірше, чим ні, – відповів Тарговський. – Гетьман буде мусів вислати певних людей у військо, щоби воно покинуло панів, і обіцювати їм платню, якої, певно, їм не заплатили.
– Може, заплатить Могила! – замітив Коханський.
– Ха-ха-ха! Вацьпан з місяця злетів на наш «паділ», коли не знаєш, як-то воно буде. Могила віддасть усе панам, а пани позволять воякам грабити, а гроша не дадуть з рук. Гріш вартніший, чим Могила. Військо розлізеться, а як прийде ворог, то найде тисячу-дві козаків – і тільки усього.
– Шкода! – не витерпів Юрко.
– Чи одного шкода? Мир мусить бути задержаний, бо недостатні vires, щоби починати страшну війну. А війна з турецькою потенцією вельми важка та periculosus. Турки, бач, не воюють так, як Цезар: veni, vidi, vici! Тільки поволі посилають пашу за пашею з баші божуками, сейбанами, спагами, і коли сили, а що найважніше, терпець ворога вичерпується, тоді приходить візир або й сам падишах з яничарами – і кінець! Гей, здається мені, що вже бачу голову магната на Баб-і-Гумаюн. Коби лише і наш великий гетьман не пішов тою самою дорогою… Не завсіди удається здурити пашів челяддю, пахолками та шляхоцькою збираниною, яку показують йому з-за Дніпра, як воробцеві страхопуда.
– Так, так, – замітив Юрко. – Пісок у очі добре сипати другим, але якщо вітер відвернеться…
– Слухай-но, вацьпан! – звернувся нагло Тарговський до Юрка. – Чи Дауд-паша має вплив на Галіля?
– О, і великий!
– Так ти Даудові виреплікуй, що гетьман тому не пішов проти Джанібека, бо держав сили проти турецьких військ над Дністром та проти султанських ворохобників. Тому caveatis, щоби їх Іскандер-паша не вернув без голови до Стамбула, та хай не надіються найти Ляхистан непідготованим. Розумієш мене, вашмость, ходить о здурення ворога, а до сього бісурманина – се ж заслуга перед Богом та маткою його пречистою. Поможи нам, а ручу тобі за Чигиринське староство.
– Чому саме Чигиринське? – вмішався пан Коханський.
 
– Бо я, будучи секретарем круля єгомості, знаю, що якийсь Угерницький дістав у нагороду за воєнні заслуги Тясминські уходи. Маючи в родині Чигиринське староство, вашмостьове до десятьох літ покумаєтеся з Калиновським або Конецпольським.
Юрко усміхнувся.
– Коли мій батько воював, – відповів, – обіцювали йому староство, а по війні дали пустиню. Цікавий я, що дали би мені за мої брехні?
– Се зовсім друга річ; тамта воєнна заслуга, яку віддасть хто-небудь – німець, мадяр, чех, але се треба справжньої amo patriae і статистики, а до сеї не кождий надається.
– Все одно! – махнув рукою Юрко. – Дауд-паша має вплив на Галіля, але я на Дауда не маю! Ось що. Все-таки попробую повідомити йому дещо з сього, що тепер почув, а він певно «в мислі» інтенцію вельможних панів інформувати не залишить капудан-пашу.
– Певний можеш бути, вашмость, королівської протекції. Memento: готовість наша велика! Caveat est!
Юрко кивнув головою і попив з кухля.
– А що казати про козаків? – спитав.
– Звісно, що! їх знищиться…
– Но так, – вмішався пан Коханський, – але великий візир і диван бажають знати, що се за люди – козаки та чиї се землі, де вони сидять.
Пан Тарговський задумався.
По хвилі став говорити.
– Козаки – не наші люди, се сволоч, заволоки з цілого світа – з Московщини, Криму, Мультан. Ми за них не відповідаємо, але їх землі – се наші землі, і про се знає кождий, тому зась військам султана до них.
– Добре, але чому козакам вільно там сидіти? – питав Коханський.
– Бо вони пильнують наших границь від татар – така є королівська воля.
– Значить, вони є королівським військом?
– Звісно, що так!
– Як же ж се погодити з експлікацією і екскузацією короля?
Пан Тарговський скривився.
– Немудрий ти, вацьпан: у сьому саме штука, щоби вони повірили у ті суперечності. Дотепер се удавалося, турки вірили у нашу силу, добру волю та у наші толкування. У сьому штука, щоби і тепер повірили.
– Хай помиляється, – проворчав пан Коханський. – Діру у совісті треба чимось залатати. Дотепер латали ми ріжними речами.
– Ну то тепер треба полатати страхом.
– Перед сімсотьма вояками, – закпив Юрко.
– Mundus vult decipi, – усміхнувся Тарговський.
– Ergo decipiatur, – докінчив пан Коханський і сапнув з вдоволенням.
В сій хвилині увійшов у кімнату ротмістр ескорти, яка привела була пана Тарговського. Побачивши його, Юрко зірвався, наче опарений, – пізнав пана Зборовського, що подер був королівський лист пана Бялоскурського у Сяноці. Але стражник Зборовський не пізнав Юрка, але бачив і тямив його лице, тому радісно звітався.
– А! Гора з горою не зійдеться, а шляхтич завсіди найде другого, де і не надіявся. Кілько земель, гір, рік…
– То вашмость пан ротмістр знають пана Угерницького? – зацікавився пан Тарговський.
– Ще би! Багато значних переваг разом ми довершили! Ось ми разом з паном Бялоскурським… ага! А де пан Ян? У мене було би до нього діло.
– Бялоскурський? – запитав живо пан Коханський – Ми так і думали, що він тут десь вирине. Що з ним діється?
– Помер, а радше, загинув, – була відповідь.
Наче хто знічев’я батогом швяхнув пана Коханського, так живо зірвався з лавки. Пан Зборовський почервонів, а очі його засвітилися.
– Коли, де, як? – почулися питання.
– Минувшої осені у Кафі вбив його якийсь приватний ворог, а відтак прийшов каді і забрав усе майно на основі султанського приказу про приятелів Насуха.
– Рани боске, рани боске! – закричав нагло пан Тарговський, неначе нагадав собі щось. – То той сам Бялоскурський, що то в Москві?..
Блідий, мов смерть, пан Коханський кивнув головою наче над власною домовиною.
– Пропало, пропало! – бубонів. – Треба списати акт зейстя, щоби відтак не думав хто, що ми поділилися скарбом, за яким і король, і сойм, і московські посли попитують. Турецькі власті потвердять сей акт.
Настала мовчанка, Пан Тарговський сидів при столі та тер чоло руками, пан Коханський стояв з заломаними руками, наче над могилою первенця, тільки пан Зборовський усміхався хитро.
– Не слідно по вас, ясновельможні, звичайної у так високо поставлених персон експерієнції, – сказав по хвилі. – Я знав свєнтей памєнці єгомостя пана Бялоскурського дуже добре, ми були з собою на «ти» і мало було у нас «арканів», які б не знали оба. Коли по поході на Москву рознеслася вістка про вкрадені клейноди, спитав я Янка, чи се правда. Він засміявся і сказав, що ні. Якби було справді ні, то він був би закляв, а не сміявся. Значить, він сі клейноди має або мав і продати не міг, бо донині у Стамбулі не був, а нікому не був би хіба їх повірив. Вони ще десь є і хтось їх колись найде. Не треба, одначе, щоби їх найшли турецькі власті, бо вони також зуміють їх украсти незгірше нас… так, незгірше нас, бо хіба ніхто з панів не думав би віддати їх бородатим кацапам для того, що крульові єгомості забаглося їхнього престола. Для того перешукаймо гаразд дім пана Бялоскурського у Кафі, перекопаймо огород, але без відома султанських чаушів та кавасів.
– Хто ж буде, властиво, глядіти тих скарбів? Може, вацьпан? – питав їдко Тарговський.
– Може, і я, може, вашмость пан, або пан Коханський, пбо і пан Угерницький, який також знає способи небіжчика Яна.
Юрко обурився і зрадів рівночасно, бачучи долю Польщі у таких руках.
– Встид і сором вам, панове, говорити про чужі гроші, коли наша спільна отчизна в небезпеці! – крикнув, коли по бесіді пана Зборовського усі три стали радитися над столом. Ні один з панів і не глянув на нього.
Аж коли став збиратися до відходу, підійшов до нього пан Тарговський і просив ще раз о поміч у благородному ділі сипання піску в очі бісурманам та о заховання тайни скарбів московських царів. За се обіцював Юркові знову протекцію короля й гетьмана, то є найясніших та найнепопулярніших одиниць у Річі Посполитій.
У дільниці Єні-Капу, поміж вірменським патріархатом та церквою і вежею Белізара, поміж сотками інших домів, будованих по найбільшій часті з дерева, стояв тут, хотяй невеликий, мурований будинок з великим огородом. Огород окружала висока, груба стіна, вершок якої їжився рядом довгих, гострих залізних кільців. Сам огород здичів був зовсім. Видко, нечасто жили тут дбайливі люди. Зате розрісся на славу. Величаві явори, кипариси та розлогі буки стояли по окраїнах упродовж стін, а посередині вибуяли лаврові та оріхові кущі, що приглушували собою прочу рістню.
Тільки перед самим домом стояло чотири крислаті каштани, а під ними збудовано колись бесідку. Сумні порохняві її останки грозили ще й тепер заваленням усякому, хто забажав би, може, тут спочити. Дім той подарував Галіль-паша Івашкові, бо конечним було, щоби намісник Ерзеруму мав у Стамбулі власний дім.
Ще не наспіли ніякі звісні післанці з Арменії, а вже Абазе-паша обняв рішучою рукою керму справ свойого пашалику. Був у вірменського патріарха, говорив з вірменськими купцями Ерзеруму, Халебу, Трапезунду, Синопу та Смирни, і сейчас опинилася у його руках величезна сума готового гроша у турецьких та перських монетах. Рівночасно у таборі в Халебі явилися перед Дамад Мухаммедом-пашею добровольці з Арменії, які бажали взяти участь у поході на Персію.
Одначе вслід за сим відкликано похід, бо дервіш Галіб вичитав у звіздах, що не годиться починати походу перед мартом. Добровольці відійшли, але по дорозі стрітили курдів еміра Сідхана, який забажав використати зиму та вірменським жнивом заповнити курдистанські саклі. Прийшло до боротьби, у якій курдів розбито. Будучи під приказами візира, не могли вони жалуватися, а пашалик Івашка уйшов на сей рік нападу курдів і позискав військову залогу, щось вроді сейбанів.
Зарадивши те, Івашко прилюдно викинув з хати вірмен і греків, які прийшли жалуватися на кривди від мусульманів, пожежі, морди, насильства. Він сказав їм, що невірні є гірш звірів і не мають права до життя, хіба що одержать його з ласки «віруючих». Тому усякому вказана дорога до переходу на іслам. І дивно, вірменські та грецькі міліонери не пішли на скаргу ані до візира, ані навіть до Ахмеда-паші, ані до Граціянія, тільки покірно згодилися на се і зложили ще раз чолобитну новому паші.
У тому самому місяці вбито на паль в Ерзерумі п’ятдесят розбишаків, одітих у вірменські шапки та каптани. Та лише дехто з покликаних знав, що се були дев’ятнадцять курдів, один потурнак-грек, один жид, двох поляків, двадцять п’ятьох яничарів, які пустилися на розбої з зимівлі у Ван, і двох заптіїв Івашкового попередника. Між вбитими на паль була половина злочинців, перед якими дрожала уся немусульманська людність Арменії та Курдистану.
Попередники Івашка замість їх нищити ділилися з ними добичею так, як польські старости з пограничних замків відбирали козакам-уходникам частину добичі, здобутої на татарах. По такій масовій казни віддихнули усі спокійні люди на східних окраїнах султанських земель, а останки розбишацьких ватаг, яких сотні укривалися під кришами намісників у тіні падишаха, покинули мерщій Арменію. До Стамбула прийшов звіт про казнення вірменських ворохобників та успокоєння пограниччя, тому муфтій, кізляр-ага та їх приверженці на всі лади славили нового пашу. Дехто говорив навіть, що було би добре довірити такому діловитому чоловікові провід у перській війні, але се говорили тільки люди, які стояли поза тісним кружком нової двірської партії. Провід остав при візирі.
Через усю осінь та початок зими піші та кінні післанці бігали з Ат-Мейдану до Єні-Капу, з Єні-Капу до Ескі-Сераю. Найшвидші галери їздили у Синоп та Трапезунд, аж одною з них від’їхав Івашко.
Дім у Єні-Капу опустів. Остав тільки нечисленний гарем, у якому верховодила Агнешка, та старий євнух, що привіз Галю у Кафу. Він мав приказ не перепинювати зносин «ханум» з Юрком, бо вони, мовляв, брат і сестра. Ось тут дізнався Юрко про цілу подорож Галі з Іванівки у Крим, але так уже навчився панувати над собою, що ні словом не зрадився, що Галя є його суджена. Несотворені речі розказував євнух про доброту та красу дівчини і жалував за нею.
– При ній був би я мав щодня плов, кускус, каву і солодощі у яка велика паша, вона ханум, а я кізляр-ага, її ту вона пішов, а я тут, о язік.
– Чи тобі тут так зле? – запитував Юрко.
– Зле? Йок! Не зле, добре!
– Так чого ж хочеш?
– Ну, вона була пек гюзель і така… така якась… мов гурія у раю… мов ангел… що то душу вийме тобі з грудей, і гладить рука гладенька, мов крілик або киця…
Ох, що у Галі душа м’яка та сильна, наче шовк, тканий золотом чесноти та сріблом чуття, про се знав Юрко найкраще. Він опер голову на руку та казав раз у раз.
– Шкода, шкода.
– Єввет, ефендім! Шкода! Вона там змарніє, жінка козак, шляхтич, хлоп – пфуй! Вона тут ханум велика паша, а я кізляр-ага! Гей, пропало!
– А чи моя кіз кардаш не є гюзель? – питав Юрко, який також дещо по-турецьки підівчився у Стамбулі.
– Пек гюзель, чок гюзель, але нема того, що там, ти знаєш, ефендім: крілик-киця.
І старий євнух засміявся сумно.
Так-то, коли надворі шалів вітер, а зимний дощ зі снігом смагав безлисті каштани перед домом, сидів Юрко перед залізним кошем, повним вугілля, курив люльку, балакав з євнухом або мріяв сам про Галю. Вражіння новості, яке зразу відривало його ум від жури та грижі уступало звільна, а місце цікавості та спокою зайняв тихий смуток – туга. І він сам не знав би сказати, що йому долягає.
Вправді не міг був уосени вертати на Україну, але знав зовсім певно, що верне з весною як не кораблем, то з паном Тарновським і Зборовським. Вони, бач, не раз з ним сходилися у домі біля Галатської вежі, пили вино, курили люльки та балакали про війну у Мультанах та воєнні приготування Туреччини.
Юрко бачив, як Івашків посів приносить плоди. Іскандер-паша розгромив поляків та Могилу, посадив Томшу знову на престолі у Яссах, Корецький сидів у Єдикулі, а його молода жінка пропала безслідно. Вишневецький помер, війська султана ждали тільки першої трави, щоби рушити на Дністер. Панове Коханський і Тарговський виреклися в імені короля пана Корецького, а коли він сам просив їх о викуплення з неволі, заявили прилюдно, що він є зрадник і не може глядіти помочі у Річи Посполитої.
Мимо сего, пробували усіх способів, просьб, підкупства, намов, погроз – усе безуспішно. Усе розбивалося о опір партії муфтія Ессада та султанки Валіде, яка не давала себе ніякими скарбами купити. Ба, Галіль-паша заявив їй навіть через Юрка, що скаже їх під ескортою відставити до Хотина, якщо не покоряться султанській волі.
Тоді оба посли рішилися на крайність: освободити Корецького силою. Пан стражник Зборовський мав тим зайнятися, а Юрко мав бранця переховати у Івашковому домі. На жаль, пан стражник одержав на ту ціль двадцять тисяч дукатів, а слідуючої днини бачив його Юрко, перебраного за грека, на кормі генуезької галери, що плила до Афін. Пан Тарговський і Коханський найшли тільки лист, у якому пан стражник ротмістр Зборовський заявив, що не може, як вірний підданий Річи Посполитої, до так нечуваного crimen admittare manu. Тому виїжджає, щоби здати у Варшаві звіт з підпільної діяльності польського посольства гетьманові і канцлерові.
Сього звіту вправді посли не боялися, але все-таки двадцять тисяч дукатів і справа Корецького пропала. Так само не удалося найти слідів полоненої пані Корецької, і польські посли втратили вкінці усю надію, а тільки пильно помічали усі признаки тучі, яка збиралася над Річчю Посполитою.
Серед таких проб та старань минула зима, і настала коротка, бурхлива весна. Дощі та вітри вчинили немислимим вихід з хати, і більше, чим коли-небудь, сидів Юрко дома, ждучи вістки від Івашка.
Аж ось одної днини станув перед ним у довжезних шароварах та кольчузі, ковпаку та чоботах сивавий уже, але жвавий ще чоловік, і Юрко одним скоком найшовся при ньому.
– Степане, то ти? Відки тебе Бог веде?
– З Ерзеруму, з листом до тебе.
– Давай!
Далі післанець Абазе-паші зняв ковпак й з-за плюшівки добув суверток паперу, заліплений воском. Мигом розломив Юрко печатку.
«Вельмиповажаний вашмость пане Угерницький! – писав Івашко. – Військо Магомеда-дамада вигинуло від пізніх морозів, вогкості та голоду. У мойому пашалику лад і готовість до виступу майже уже цілковита. Звісти про се Галіля. Від минувшої осені козаки не покидають очаківських степів, але нападу на Кафу не було. Кіркор вернув у падолисті до Теребовлі, Іван Попель є у Діброві під Чигирином разом зі сестрою, де ждуть на тебе. Тому ладься до виїзду на май, бо я мушу бачитися з вашим гетьманом ще перед походом на Польщу. Оставай у здоровлі. Івашко».
Юрко аж сплеснув у долоні. Радість огорнула його, мов полум’я. Обняв та обцілував Степана, наче рідного, велів принести їду та напитки і не впускати нікого. Але заки далі сів до їди, перш усього скинув зі себе ковпак, фереджію та каптан і плюнув з досадою вбік.
– Тьфу на Аллаха та його пророка, на всіх халіфів та падишахів. Мушу перш усього виплюнути усю погань, якою каляв рот через два місяці. Тьфу, тьфу! Ох, аж легше стало православному християнинові!
– Ну, розкажи тепер про Івашка та його дорогу, – просив Юрко, коли Степан наївся досхочу.
Степан потягнув здорово грецького вина зі збанка, посмакував і начав:
– Цікавий то собі чоловік, сей наш паша. Нібито не християнин, а на ділі чортзна-що у ньому сидить. Виє до Аллаха п’ять разів у днину, постить, а вечером їсть свинину та п’є вино. Але також і наших свят не святкує, не говіє, не молиться. Раз тільки сказав до мене, коли бачив танцюючих дервішів: «Бачиш, що з людьми зробить божевілля, зване вірою? Тільки вони мудріші за нас, бо у нас не ноги, а душа іде у переверти». І засміявся, а я не знав, що відповісти, але скажу тобі, Юрку: він не вірує у ніщо.
– Ах, прецінь сам казав, що вірить у душу.
– Я казав йому якраз те саме, а він на те: «Душа є у всьому – се правда: у ростині, звірові, у людині, у цілому світі є душа, але де є те, до чого моляться люди?» Одначе покиньмо те. Приїхавши до Трапезунду, покликав усіх вірмен і наложив на них діш парассу у нечуваній висоті, але вони сейчас зложили гроші без спротиву. Дивне, правда? Відтак відправив велику молитву у мошеї та босо відправив прощу до гробу якогось там марабута. Страшно з того тішилися турки. Але в кілька днів по приїзді почали щезати заптії та каваси паші. Почалося слідство і відкрито заговір поміж арнаутами і якимись опришками; арнаутів вирізали наші сейбани, а опришки утікли. Ті опришки – се були перебрані вірмени. І так у цілому пашалику нема майже ні одного мусульманського вояка, а паша сипле грішми поміж турків та яничарські загони у замку, молиться, а сам розсилає післанців на усі боки, дає провідників та поживу для армії і будує мошеї. Коли прийшла весна, вислав у Кафу з Трапезунду кілька галіон з вином, але у бочках був порох та кремені до рушниць. Тепер ладиться у дорогу, але я не знаю, куди. Може, ти знаєш, то скажи!
– Я думаю, – відповів Юрко (у голові його аж хлипала радість), – думаю, що повезе нас на Україну.
– Ах, Боже! – крикнув не своїм голосом Степан. – То він справді думає нас пустити на волю?
– Так, у мене з ним є умова.
Степан встав від стола і пішов, не прощаючись, у кімнатку, яку призначили для нього. Але не спав. Довго чув Юрко ще стук поклонів, які бідний каторжник бив з вдяки та радості.
І Юрко не спав. Він передумував усі подробиці, подані йому Степаном, та старався розв’язати загадку: яким світом відішле його паша на Україну тепер, коли татарва рушає з Перекопу, а флот Алія-паші пильнує Дніпровського лиману? На залізному коші багаття вкрилося золою, і тільки лампада розсвічувала дещо темряву. У мальоване вікно раз у раз вдаряв дощ, а вітер шумів та свистів у тиші каштанів. У кімнаті було тепло, тихо, привітно, і Юрко з душею, повною тихої радості, збирався до молитви та сну.
Нагло легкий шорох заставив молодця відвернутися. Перед ним, одіта у довгу, темну, рисячим футром підшиту фереджію, стояла Агнешка. Один рух – і з плечей та повних рамен дівчини опало покривало, і вона станула перед молодцем у тому самому одязі, у якому звела була з ума Івашка у Кафі. Від її появи повіяло амброю, змішаною з запахом молодого, сном розігрітого тіла дівчини. Ті пахощі наповнили вмить собою усю маленьку кімнатку, і Юрко зірвався і подався взад.
– Що-то?.. – белькотав… – Вацьпанна тут… о сій порі?
– Так… тут… о сій порі, а коли відси вийду, се від тебе залежить, бо я приношу тобі свою любов…
І рухом розпещеної кітки умостилася якраз у тому місці, з якого перед хвилиною встав Юрко, а відтак розсміялася тихим серебристим сміхом, тим сміхом, що зводить з ума усякого, хто не має на голові снігу з сімдесяти зим.
Кров ударила молодцеві до голови. Ось удруге кличе його ся красавиця, та не так, як першим разом, там, далеко, у Коросні. Се не була дівчина, яка з бажанням та жахом ждала любові. Се була дозріла жінка, яка свідомо тягне його у свої оп’янюючі обійми, жінка, яка не скривала під скромним одягом своєї блискучої краси, а розвертала її, як пропасть, що тягне до себе недосвідну людину, як жона Потіфара невинного Йосифа. Страшна се була спокуса, та ледве чи хто й опер би ся їй…
– Ходи! – прозвучав знову серед сміху голос дівчини. – ходи, не бійся… – І дрожачою рукою стала розв’язувати пояс, який вільно обтягав її божеські бедра.
Але ось сей рух без стиду чи сміх у такій хвилі вернули молодцеві утрачену тямку.
– Агнешка! – застогнав. – Не муч мене! Ти не знаєш, може, що у мене є суджена, яку я люблю більш усього життя. Се та сама дівчина, задля якої я вбив твойого батька.
– Ха-ха-ха! – сміялася Агнешка. – А мені яке діло до неї? Я хочу тебе, тебе! Я хочу з тобою геть відси їхати з сього пекла для жінок, а за те жертвую тобі себе саму, бо більше нічого не маю. Усе узяв Івашко. Я підслухала тебе і Зборовського і знаю, що ти міг би їхати з послами у Польщу…
У млі ока змірив Юрко усю безодню, у яку щойно не покотився, і очунявся зовсім. Минула хвиля слабості.
– Добре! – сказав. – Я поговорю з пашею…
– Ах! – крикнула Агнешка і поблідла уся. – Він споре мене нагайкою.
– Ні, не споре! Йому ні на що не придасться жінка, яка його не любить…
– Ах, я люблю його, він такий гарний, такий сильний, але він не дбає про мене!..
– То се така любов вацьпанни, що валяється по чужих спальнях без пояса?
Мов опарена, зірвалася Агнешка з подушки.
– А що ж то вацьпан – євнух чи проповідник? – спитала насмішливо.
– Ні! Коли б тебе любив, то доказав би, що ні одно, ні друге, але у мене є, крім крові та пристрастей, ще й честь.
– Ах, вацьпан, удаєш, бо боїшся Івашка, ха-ха-ха!
– Що його не боюся, се хіба знаєш найкраще сама, але я не хотів би його скривдити, хотяй би навіть і не любив своєї Галі, бо він вчинив мені добро.
– А, то ви сей Юрко, про якого Галя говорила…
– То вона про мене говорила?
– Але ж говорила, говорила, якраз таке саме, як ви. Але що ж се пошкодить Івашкові, тобі або їй, що ми будемо любитися або поїдемо разом домів? Прецінь на мені вже, хвала Богу, знаку від сього не буде.
Юрко схилився і підняв зі землі фереджію Агнешки.
– Ось одягнися, вацьпанно, прилично і слухай, – сказав рішучим голосом. – Мені від твоєї краси чорно у очах робиться, у мене нема у тілі квасного молока, тільки кров, а я не бажав би, щоби вона взяла верх наді мною. – Тут заждав Юрко, аж Агнешка одягнеться у фереджію, а відтак продовжав:
– Я поговорю з Івашком, а якщо він згодиться, то попрошу пана Тарговського, який вертає до Польщі, а він візьме тебе.
– А який сей Тарговський? Молодий, гарний?
– Молодий і гарний!
– Ах, так? Не говоріть Івашкові нічого, та й я мовчатиму. Добраніч, «цнотливий Юзефе»!
І, злобно усміхаючись, вибігла.
Довго сидів Юрко, наче довбнею по голові ударений. Відчинив вікно та пустив у кімнату свіжого, холодного повітря і уклався спати.
Слідуючої днини Агнешка щезла з дому паші у дільниці Єні-Капу без сліду, а в день опісля пропав і євнух з обави перед карою.
Густі хмари гнали по небосклоні. Хвилями указувався клаптик синього неба і щезав у повіні мрячних бовдурів, мов привид доброї долі. Від часу до часу, наче блеск гарматного вистрілу, падав луч сонця на розбурхані, олов’яної краски хвилі. Тоді у віддалі у тумані указувався жовтавий високий беріг, пустий, безлюдний, сумний. А море скаженіло, бушувало, кипіло. Полуднево-східний вітер шмагав поверхнею моря всупереч струї, а з сього родилися короткі, круті, зовсім покриті піною вали, які, здавалося, були не з води, а з олова – так важким та прикрим був їх удар об судно.
Наче оріховою лушпиною, кидали хвилі галерою. Оба вітрила розпущено, весла спочивали, а каторжники корчилися під острим подувом. На кладці не було нікого, тільки біля вітрильних прив’язей стояли моряки. На містку перед каютою не було також нікого, зате у кормовій кімнаті біля правила керми стояло аж чотирьох людей. Супротивність вітру та струї викликувала малі бистротечні вири, які і крутили би судном, наче фуркальцем, наколи б не керма, але при держанні її лучалося, що правило відкидало керманичів то в один бік, то у другий, мов м’ячі. Судно скрипіло, крізь кормовий отвір заливала вода хвилями поміст кімнати, керманичі сопіли і пітніли. Білі солоні бризки раз у раз заливали їм очі, а з посинілих уст раз у раз вилітали Аллах, його пророк або цілі низки прокльонів та побожних окликів.
Важко працювали моряки, качаніли від холоду веслярі, вода раз у раз заливала палубу і кладку, з чердака стікала вода, полотняні покривала на гармати опливали боною, і ні одного турка не видко було наверху. Тільки біля передньої щогли стояли Івашко і Юрко. І, певно, у сю хвилю однаке почування витало у їх душах – туга за тим далеким, захмареним узберіжжям.
– Пусто сьогодні на морі! – перервав мовчанку Юрко.
Івашко кивнув головою та загорнувся тільки дужче у свій довгий плащ з верблюжої вовни.
 
– Погано і галерам, і чолокам, – відповів. – Бодай-то їхати галеоною! З поворотом поїду уже з яким генуезцем.
 
Настала мовчанка, і знову оба вдивлялися з-під каптурів у далекий беріг України. З пірваних хмар став покапувати дощ, але видуте вітрило ослонювало обох стоячих під щоглою. Галера порола носом розбурхану хвилю – то з’їздила з валу удолину, то врізувалася у бік слідуючої хвилі, то поринала задом у глибину, ніс високо торчав у повітрі, а вода з чердака спливала між каторжників. А не мали вони і тої потіхи, що Юрко, бо між ними не було українців, а далекий захмарений беріг був для них тільки одним проклятим краєм неволі більше.
– А чи вашмость пан зладили усе до дороги? – спитав нагло Івашко.
– Я? – спитав, наче спросоння, збуджений молодець. – Хіба я уже поїду домів?
І його очі блиснули блаженством, мов сей луч сонця, що час від часу розсвічував темряву.
– Так! Поїдеш, вацьпан, а я остану…
Юрко уважно поглядів на товариша.
– Від тебе зависить, чи останеш, чи ні, але що скаже твоя совість, коли оставиш недовершеною свою задачу?
– Ах, у мене нема сумнівів, брате, є тільки біль! Ще коби-то замість Агнешки був хто другий, то була би розрада, а так-то й волю, що утікла.
– То ти не шукав її?
– Навіщо? Я й тепер знаю, де вона. Я міг би обставити дім на Пері заптіями і дати пану Корецькому у Єдикулі товаришів. Тарговський держить її у себе, але вже зачуваю, що і писарі польського посольства до неї заходять. Я думав, що її краса має душу, а тут між тим найшов же першої днини у неї тільки те, що є у всіх дочок гаремів, наче вона не жила у шляхоцькому домі ляха, а у якомусь турецькому заперті. Самиця, та й годі! Я рад, що позбувся її. Але се дивне, – додав по хвилині, – що вона до вацьпана присікалася у Стамбулі.
– Бувало і таке, – відповів Юрко, – та се буде, може, й причина, чому вона втікла до Тарговського.
 
– Ага! Я, бач, дивувався, що вона не лишилася при тобі, і позволив їй до тебе ходити, бо думав, що… то й заспокоїться. Але, бачу, краще повірити несторіанському мужеві, чим повнокровній жінці. Недармо кажуть турки, що легше упильнуєш мішок з блохами, чим непутящу жінку… Та й каже арабський поет:
Жінки – се чортом сотворені на нашу погубу.
До Бога тікаємо перед путами диявола.
Вони є початком усіх людських лих
У справах світських і у справах віри.
– Ба, не всі такі…
Івашко засміявся.
– У Польщі? Горе народові, що з таких жінок родиться!
– Яке дерево, такий клин! – докинув Юрко. – Се правда. Не дивно, що у Польщі не найшов я ні одного справжнього мужа, ні одної чесної жінки, ні одної людини зі серцем – чуттям.
– Тому я й волію жити в Туреччині, чим у Польщі, а вертати туди бажав би я хіба як мандрівник, який їде у святу землю поглянути на місця, де небесний огонь потопив Содом і Гоморру.
З усіх слів Івашка звучало таке завзяття, така злість і ненависть, цо Юрко аж здригнувся. Але тепер уже не дивувався. Не був то уже той сам молодець, що, п’яний з розпуки та жадоби месті, розторощив злодія о бронзовий ліхтар. Його око глянуло у глибину життя народів, у причини і понуки, які викликували записувані з історії події. У його умі рисувалися зовсім ясно страшні ворожі сили, між якими виростала нова воля його народу. І ясно, виразно бачив він, як благородними є основи сього нового світа. Непорочна, свята велич народного стремління – се, наче Божа воля, яка з нічого творить світ, вливає у серця мужів, які володіють сим світом, велич і розум, та не засорюють джерела річок народної будуччини підлотою…
Під вечір, як далеко оком сягнути, пожовкло море від намулу великих рік України, які весняні свої води вливають у Чорне море. Вода, яка заливала хвилями поміст, була майже солодка. Дощ устав, бо вітер перемінився і подув просто з полудня. Паша приказав звинути вітрила, а веслярі прийнялися за весло. Вчинили се тим радше, що рух розгрівав заков’язлі члени тіла. Кромі сього, Івашко мав те дивацтво, що своїх веслярів кормив доволі добре і дбав про чистоту між ними. Взимі давано їм навіть овечі шкіри на хребет, так що його чотири галери, які звичайно стояли у Трапезунді, визначалися між усіми справністю в рухах та скорістю ходу. Тому-то й тепер помчалася галера по розбурханих хвилях, мов дельфін. Морські ластівки та чайки зі скиглінням літали понад водою, а високо горі попід хмарами летіли з криком та курликанням журавлі з вирію.
 
Тихо, без вечірньої зорі запало сонце за хмарний овид, а коли на землю й море налягла ніч, галера колихалася при набережній очаківської пристані.
 
Абазе-паша заїхав у конак Алія-паші, якого флот стояв у очаківській пристані, чатуючи на козаків. Сторожі у Аслан-кермані та Тягинці, як також безліч сторожових човнів, мали дати йому знати про наступ козацьких чайок. Татари, які пізньою осінню ходили у Молдову, вибиралися весною на Польщу, і у степах аж роїлося від чамбулів та чат. Відділи баші божуків та сіпагів і навіть кілька сотень яничарів були у замку, а капиджії день у день стріляли для вправи зі замкових гармат та робили собі знаки у поземеллі довкола замку. Мегендиси оглядали земляні роботи, рови, окопи, редути, уставляли тяжкі топи – словом, турки ладилися не на жарт вкоротити «своєволю козаків» і через те підготовляли «забрання Ляхистану».
У городі Очакові кипів мимо вчасної пори року чималий рух. На базарі продавано поживу, напитки, одіж, збрую, порох, олово і навіть предмети розкоші: коври, пахощі або дорогоцінності. На майдані біля замку продавали татари невільників з Молдови та Волощини. Вони продавали дуже дешево, бо запотребування не було велике задля тодішнього пребагатого жнива на Україні. Але і з сього скористали, як всюди, так і тут, генуезці і скуповували усіх рабів, яких тільки захопили, а транспорти посилали на Перу і Галату до Стамбула, бо знали, що султанський флот потребуватиме вскорі великого числа веслярів-каторжників.
Зате тодішніх рабів, накуплених у Кафі, задержали купці таки там, у Кафі, у своїх домах, бо знали, що дрантивий товар з Мультан не найде покупу у порівнянні зі здоровим, спокійним, сильним та роботящим рабом з України. Перегодувати через рік сих двадцять – до тридцять тисяч бранців не робило трудності генуезько-кафинським дукачам, а зате які бариші добудуть вони по заключенні миру з Польщею, якщо король заплатить татарам щорічний «упоминок», себто гарач. Дивувало се, щоправда, усіх, що вірменські купці у сьому році не купували рабів, ані не виправлялися з товарами у Польщу, – але пояснювали собі се тим, що грозила війна.
Усі ті подробиці оповідав Івашкові та Юркові слідуючої днини язіджі Дауда-паші, який остав у Очакові через зиму. Івашко усміхався злобно і тільки раз перервав оповідачеві, звертаючись до товариша зі словами:
– Чуєш, вашмость. Торішній ясир остав у Кафі; не сумніваюся, що прокляті гяури, яких нехай Аллах нагодує чортячими головами у Джегенні, знову зароблять великі суми гроша на правовірних.
Юрко бажав саме щось відповісти, коли у кімнату увійшов Мустафа. Язіджі віддалився, а татарин сів на подушці, вказаній йому пашею, і ждав запитання.
– Не хабер? – спитав паша.
– Ти знаєш, пане! – була відповідь.
– Найшлася ханум Корецького?
– Ти сказав, пане! Найшлася, пане… тільки… тьфу – о Аллах, бережи нас перед тричі укаменованим шейтаном! – вона вагітна.
– Вагітна? З ким, з чоловіком?
– Йок… то єсть… тьфу!.. Та знаєш, пане!
Івашко зареготався.
– Чуєш, вашмость, що сталося. Дочка мультанської долини, жінка польського магната вагітна з татарським конюхом. Ха-ха-ха! У Стамбулі понадриваються сміхуни.
Юрко поблід.
– Гріх тобі, пашо, сміятися з сього! Хіба ти не бачиш цілої огиди безмір того нещастя? – спитав дрожачим з обурення голосом.
Паша злобно глянув на молодця.
– Таке нещастя стріне кождого, хто довірить себе опіці ляха. Пірватися з мотикою на сонце, накоїти злочинів, від яких волосся дибом піднімається, а відтак падькати: ах, що за звірство, що за нещастя, що за кривда! – ось що уміють ляхи. Тільки, бач, світ – се не Польща. У світі підлота завсіди підлотою, злочин злочином, чи його поповнить лях, чи перс, я або ти. Тому коли з підлоти, нахабності, злочинів прийде кара, то не нам жаліти покараних.
– Ах! Се передвидів уже Сагайдачний, – відповів Юрко. – Він навіть передсказував Корецькому, що його жде, якщо не послухає гетьманської ради.
Івашко знову усміхнувся.
– Видко, отаман добре знав, що його не послухають, коли тільки жмінку козаків післав Могилі. Не бійтеся, вашмость, добре він знає тих, з ким грає у м’яча, і відіб’є кождий мет з місця.
Відтак звернувся до Мустафи.
– Візьмеш її і передаш агентові Граціянія, а він заплатить тобі двадцять тисяч дукатів.
– Чи маю їх принести сюди?
– Ні, лишиш їх собі у нагороду за усе, що зробив для мене, і на будуче.
Мустафа упав Івашкові до ніг.
– О могучий пашо! Хай усі блага неба…
– Встань! – крикнув гостро паша. – Даю тобі, бо знаю, що ти бідний, а можеш мені придатися. Ось передовсім одвезеш того оттут молодця, висланця могучого капудан-паші Галіля та особистого приятеля румелійського беглербега до козацьких чат. Знаєш, де вони?
– Ти знаєш, пане, що я знаю усе, про що ти хочеш знати, – була покірна відповідь.
– Пек єї! Що каже хан на козацьку готовість?
– Джанібек-Герай відкликується до волі всемогучого та всемилостивого Аллаха, який при помочі самих гяурів вигубив невірних у кримських городах. Ба, й забагато рабів є у Кафі, тому впала ціна на свіжих невільників, а через постій війська і флоту вельми подорожіла пожива від Перекопу аж по Феодосію. Страшне буде літо, якщо не змилується Аллах. Хай буде його свята воля, Джанібек не стане напівперек дороги кісмету, якщо він має постигнути турецькі городи.
– Пек єї! Ти мудро говориш, Мустафо. Джанібек повинен би зробити тебе мурзою…
 
Очі Мустафи засвітились якимсь фальшивим блеском ні то радості, ні то злоби.
 
– Аллах, пророк і хан – се три степені служби, яку несу їм удень і вночі! – відповів, прикладаючи руку до чола і грудей.
– Так, ти розумний і зручний чоловік. Проведи човен поза Аслан-керман а одержиш нагороду.
Коли Мустафа вийшов, чорні брови Івашка стягнулися на хвилю:
– Так, ти розумний і зручний чоловік, одначе ти знаєш забагато…
Тої самої днини перед вечором Мустафа приніс до конаку два великі мішки цехінів, які одержав від орударя Граціянія як одкуп за жінку Корецького. Перед домом, куди завели Корецьку заптії, зчинилося збіговисько. Вуличні хлопці, чури, конюхи, татарчуки кричали, свистіли, ревіли та реготалися не своїми голосами, виспівуючи наскорі зложену пісеньку, яка не благословила Іссу бей Маріям, що дав їй по різних панських присмачках татарську юшку, хоч не пахучу та не дуже чисту, але зате здорову…
Бліда, мов смерть, поступала Корецька за кавасом беглербега, а, увійшовши у сіни дому, упала без чуття на долівку. Італійський наймит, татарський посіпака та український потурнак висвободили з соромної неволі дочку мультанських господарів, горду Могилянку, яку занапастив лях. Замість престола та княжої ложниці – вонючий барліг татарина, замість величі – неволя та насмішка озвірілої товпи поган.
Мустафа не займався бранкою та її почуваннями. Він спішив зложити гроші до переховання у Абазе-паші та сповнити його приказ. Чому він саме до нього їх заніс, не знати. Здається, тому, бо знав, що Івашко його не обкраде. А може, бажав усипити тільки прозорливість паші, щоби відтак зрадити його… Не знати!
Івашко велів гроші поставити у скриню, а сам пішов прощатися з Юрком. Прощання було дивне. Юрко бажав, було, висказати паші подяку, та зворушення не дало йому промовити ні слова. Мовчав і Івашко, тільки глибокий смуток малювався на лиці сього дивного чоловіка. Ті оба мужі, так різні від себе – вірою, поглядами, стремліннями, – полюбили себе взаїмно.
– Не забудь Сагайдачного і Смілянського замку! – проговорив укінці Івашко з трудом.
– А ти не забудь обох опирів, що п’ють кров твойого і мойого народу…
І нагло оба кинулися собі в обійми. А злучила їх спільність ненависті та спільність любові – найсильніші понуки людських діл та почуваннів.
По якомусь часові сімох їздців виїхало з конаку доріжкою, що вела у пристань. Були се Юрко, Мустафа, Степан та чотирьох тугих мужів, видко, вірмен або курдів. Вони їхали чвалом, не зупиняючися навіть біля варт, які мали, видко, приказ пропустити їх без перешкоди. У пристані сіли на велику чайку, у якій лежало доволі об’ємисте човенце та сиділо сорок веслярів. Посередині була щогла з великим трикутним вітрилом. Попутний вітер пігнав чайку горі лиманом у сторону устя ріки. Яничарський червоний прапор повівав з вершка щогли, а біля нього висіла велика червона ліхтарня.
Коли запала ніч, запалено ліхтарню, а то на те, щоби сторожові човни не займали подорожніх. І справді, їдучи, зустрічали вони галери, вітрильні чайки, сторожові човни, на берегах раз у раз показувалися огні варт, та ніхто не спинював їдучих. На чердаці уклався Мустафа спати, а Юрко та Степан сиділи біля керманича. Вони не спали. Якась гарячка огорнула обох, по лиці Степана спливали сльози одна по другій, наче у важкому горі, Юрко аж дрожав з нетерплячки.
Жовта вода несла зі собою ще криги леду, які таяли від теплішої морської хвилі та холодом обдавали тіло. Щохвилі пропливали попри чайку пні дерев, гиляки або цілі плаваючі острівці, зложені з гілля, порохна, намулу, в’ялого листя та моху. Вартові довгими держаками віддрулювали сі перепони, і чайка плила дальше. Крім вартових, спали усі у ювні, загорнувшися у кожухи. Пізно вніч шум води, лопотання вітрила та одноманітний свист вітру приспали і Юрка, тільки Степан не спав…
Аж засіріло на сході небо, і пітьма ночі стала звільна відпливати на захід. Вітер утихав звільна, і чайка чимраз повільніше плила наперед. Перед нею з-посеред розбурханих вод підіймалися перші острови Дніпра. Тоді вартові розбудили Мустафу. Сей протягнувся, зівнув, відтак укляк на чердаці з лицем, оберненим ід сходові, та відправив приписаний намаз. Опісля добув із-за пазухи свиставку і свиснув тричі.
На сей знак зірвалося усе, що жило, і кинулося до весел. Стрілою понеслася чайка по запінених хвилях назустріч островам, а Мустафа взяв з руки правило керми і правив чайкою, ждучи на сніданок, який ладили його товариші, привезені від Абазе-паші. Вони поклали на лавку грубий шмат дернини, а на ньому розвели огонь. При тій ватрі пекли товсту баранину на вербових прутиках, а коли м’ясо пришкварилося, збудили Юрка. Усілися на кормі снідати, і аж тоді розглянувся молодець довкола. А вид був справді величавий.
По синьому зводі неба переганяв вітер цілі стада хмар, а їх тіні пересувалися по поверхні землі, мов похмурість по лиці людини. Як оком сягнути, покривала усе вода – але не синя вода моря, що, розбурхана піною, обдає плавця та ворочає судном, наче лушпиною, на всі боки, ні – усі ті води кинула у одному напрямі якась велетенська сила, і вони стремлять у один бік, наче пручи приступом по приказу полководця. Зі страшенною вагою пруть вони вперід ненастанно, безпереривно, уносять зі собою усе, що спинює їх у дорозі. Ті води – се море, яке велетень переливає відразу з одного місця у друге.
Ні одного, ні другого берега не було видко – вони губилися у ранніх опарах, які приймалися з водяних мас. Коли судно підходило до правого берега, почувався клекіт води та гук обвалів. То шуміли води по струях, то валилися у русло підмиті стрімкі береги. Тут і там з-під води, наче рамена мерців, простягалися чорні, перегнилі гиляки осокорів та верб і навіть дубів, які весняні води звалили у ріку на Козацькому острові, або на Тавані, і принесли сюди.Здовж того берега ішла головна течія ріки, і годі було чайці, що плила горі водою, держатися тої сторони. Вона відпливала на схід до лівого берега. Та тут губився моряк зовсім…
На милю-дві ішли тут бунчами ріки плавні – ся безліч рукавів, річок, протоків, затонів. Тут не шуміла вода, тут співали лишень комиші, троща та очерет журливу думу про козацькі походи, бо тут, у тому хаосі острівців, лісів, лугів, піскових лав та річищ, виростала та розживалася козацька сила. Міліони птиць підлітали угору хмарою при появі судна та опускалися знову на воду. Гуси, качки, бекаси, слукви, пірникози, гупала, чайки, хохітви, бузьки, чаплі, журавлі, пелікани та безліч других крилатих мешканців плавні наповняли криками повітря, а з боліт і ліса обзивалося хрюкання кабанців та глухий рев тура.
Чайка в’їхала між острови, і вид відразу змінився. Замість отвертого моря бачило око уперше щось подібне до ріки. Дубовий ліс вкривав острови, але окраїни їх стояли глибоко під водою. Раз у раз зачіпали весла об вершки дерев, одначе не були се дніпровські гнилі, а живі верби, вільхи або зарості, що у звичайний час віночком окружували діброву острова. Так-то плила чайка горі річкою аж до Талинки, де станула коло полудня.
Тут задержалася, і Мустафа висів під час, коли товариші обідали. За годину вернув татарин з містечка, яке лежало на березі ріки між балкою річки Талинки а руслом Дніпра, і привів зі собою других сорок гребців. Дотеперішні висіли і пішли у городок, а чайка поплила далі. На березі не видко було ні пастухів, ні купців, ні хліборобів. Крутилися тільки турецькі баші божуки та сіпаги очаківського беглербега – видко, спокійна людність покинула городок на воєнний час.
На укріпленнях видко було чимало гармат, які вимірено на ріку, куди мусіли би перепливати козацькі човни. Між лівим а правим берегом ненастанно їздили сюди й туди вартові човни, а на більш отвертих місцях, горбках, пригірках стояли фігури, тобто маленькі помости з дашками на кількох височенних стовпах. Під дашком стояв вартівник, розглядаючися на всі боки. Довга драбина лучила помостик зі землею.
Під вечір чайка плила здовж лівого берега острова Тавань, на якого горішньому кінці стояв замок Аслан-керман. Побачивши стіни та земляні вали кріпості, закликали усі подорожні: «Ель гамду іл-л-іллях!», а веслярі підняли весла. Вони обтирали піт з чола, бо праця то була чимала – плисти проти течії. Тому живо заговорили між собою по-турецьки та серед сміху й дотепів спускали на воду човенце. У нього сіли Мустафа, Юрко, Степан і чотирьох слуг Івашка. Чайка завернула вліво, до замкової пристані, а човен поїхав вправо, до лівого берега ріки горі водою. Коли чайка найшлася у значнішому віддаленні, запитав Мустафа слуг руською мовою.
– Розуміє з вас хто по-руськи?
Гребці переглянулися поміж собою і живо забалакали якимсь зовсім незрозумілим язиком.
Тоді Мустафа повторив питання по-турецьки.
– Йок, ефендім! – відповів найстарший з них, високий муж з орлиним носом та чорними очима хижої птиці. – Ми курди з Діярбекіру.
– Пек єї! Дуже добре! – замітив Мустафа. – Паша – се обережний чоловік, не любить, щоби йому хто заглядав під кубок з кістками.
Слова ті звертав Мустафа до Юрка, пристроївши лице приязним усміхом.
– Як-то? Під який кубок? – питав Юрко.
Мустафа засміявся голосно.
– Ти знаєш, ефенді, що грач-костира перемішує кістки, а відтак викидає на стіл, але не відкриває кубка, доки противник не покладе своєї ставки на стіл. Тому, бачиш, на галерах Абазе-паші, ні між його двірнею нема ні одного русина, ні ляха.
Юрко задрожав. Мав би, може, сей брудний, дрантивий татарин відгадати гру Івашка?!
– Абазе-паша, – відповів на вид спокійно, – сам походить з руської землі, тому русинів не любить. Се не дивно. Наколи б ти, Мустафо, прийняв нашу віру, то також не бажав би стрітити другого такого самого перевертня.
Мустафа обкинув Юрка хитрим, фальшивим поглядом.
– Йок, – сказав, – се не те. Ось видите, що вас він не боявся, а при сьому він не позбувся руських рабів, продаючи їх, тільки пустив їх потайки на волю… ефенді! Старий Мустафа добрі ще має очі і бачить много більше, чим хто думає…
Юрко зблід. Рука його мимоволі сягнула за пояс за кинджалом, але Мустафа зі своїм найсолодшим усміхом поклав руку йому на плече.
– Не бійся, ефенді, не хапайся за ніж, Мустафа не зрадить паші, бо Мустафа татарин, а не турок… Його величність хан – коби Аллах обсипав його усіми благами Едему – також не забув заходів візира Насуха скинути його, і престіл в Бахчисараю горить зараз під ним. Тому він бажав би його укріпити під собою. Усе те нитки основи, які держу в руках. По них міг би дійти до тканини, та волів би, щоби паша сам показав мені її, кажучи: «Ось, Мустафо, мій верстат, чи бажаєш стати одним з ткачів?»
Очі Мустафи блистіли у темряві вечора. Він пильно вдивлявся в Юрка, наче бажав вглядіти в його очах розв’язку тайн. Сей погляд притягав до себе зір молодця, мов очі гадюки, і Юрко чув, як слабне його відпорність.
– Вибачай, Мустафо!
– Ефенді! – крикнув нагло на нього провідник човна, який сидів попереду. – Ходи сюди, тут щось пливе на нас, чи не човен?
Юрко вигнався прожогом туди сам, бо Мустафа не міг покинути керми, і став вдивлятися у темряву ночі. З-за пірваних хмар виглянув на хвилину місяць, а у його світлі побачив молодець величезну колоду, яка несеться течією просто на човен.
– Позір , Мустафо! – гукнув. – Бухта вліво! Ще трохи, так!
Величезний дуб, вирваний з корінням, проплив попри човен, зачепляючи галуззям об весла. Небезпека минула, та в тій хвилині почув Юрко побіч себе шепіт провідника.
– Не бійся, ефенді, ми не мурзи, тільки вірмени. Абазе-паша знає, що Мустафі не побачити уже Аслан-города…
Молодець оторопів.
Коли тигр у плодовитій землі Мазандерану збирається напасти на оселю, то крутиться довго довкола неї, досліджує усі стежини, переходи, корчі та криївки і ніколи не дасть людям захопити себе небачно. Кождий його рух напору обчислений, кождий крок обдуманий, а кождий скок смертельний! Таким видався Юркові Івашко серед своєї високої гри. Справді, усі митарства, каверзи, заходи та міркування польських статистів, усі головачі дивану не зуміли відперти удару, який задумав їм нанести сей тигр Мазандерану. Справді, безпечно було усякому у його тіні, а горе ворогові.
Зовсім успокоєний вернув на керму, де Мустафа балакав зі Степаном про Україну.
– Вибачай, Мустафо, – сказав йому, – але ти думаєш, може, що я маю яку участь у планах Абазе-паші. Ти милишся. Паша є моїм другом з давніх літ, але тепер поміж нами нема спільності. Я християнин, а він бузувіра, мені з ним лучиться годі.
– Хай буде і так! – відповів Мустафа, який, певно, подумав, що небезпечно було би наставати дальше. Він і так осягнув свою ціль, пізнавши по збентеженні молодця, що не помилився у своїх підозріннях. А чи самого підозріння не було доволі, щоби перевішати половину дивану та з десятьох беглербегів? Чи за підозріння не платить не раз Алі-паша більше, чим за доведені факти? Доведена річ є звісна. Кождий знає, що з неї може бути. Але хто обчислить наслідки підозріння?
Між тим чайка плила здовж лівого берега Дніпра. Величезний комиш стояв тут стіною, а нічний легіт шумів серед сухої торішньої трощі. З-поміж неї виростали бивно молоді гони. У світлі місяця блистів ярко молодий шувар та світилися сочні листки іреня, наче посріблені. Вода плила спокійно і не була глибока. Вона переливалася тихо поміж островами водяних ростин, а місячне сяйво покривало блеском брудну краску води.
Юрко вдивився у сю картину, наче у півсні. Ось се знову його рідна земля довкола нього. Висісти на берег та полинути ген далеко у Діброву до Галі… Нічого вже не спинить його. Турецькі загони, замки, татарські чамбули остали за ним. Перед ним Дніпро, степи, воля. А там далеко, над синім Тясмином, ждуть на нього сині оченята його вірної дівчини – уся безкрай несказанного щастя, спокою, земного раю! Аж там ждало його життя у цілій повні. Там козацький лад без панів та рабів, безпека, мир, (там жадано сили усього народу, жадано самостійності. Ось з ними, козаками, піде і народ по славних слідах князів, про яких розказував йому і Галі о. Андрей у далекій Іванівці…
Нагло почувся за човном плюск весел та шум води. Рівночасно просто нелюдський крик вирвався з грудей Степана.
– Наші, наші! – лебедів. – Братіки, други… скільки літ… сліз, крові, сердешні мої, ми тут… тут… – і хлипання замкнуло йому уста.
З-поміж очерету висунувся на чисту воду човен, у якому сиділо кількох мужів. На головах видніли високі смушеві шапки зі заломаними вершками. Лучі місяця грали на блискучих дулах самопалів.
– Стій! Стій! – гукали голоси. Весла піднялися горі.
– Піддавайся! Клади збрую!
– Підходіть безпечно! – вигукнув Юрко. – Ми свої!
– Який біс тобі свій? Хто ви?
– Невольники, які втікли з ясиру!
– Брешеш, сякий-такий сину, ану перехрестися.
– Во ім’я Отця і Сина і Святого Духа! Слава тобі Господи, що сподобив нас почути хрещену мову! – крикнув Степан.
Човни пристали до себе, і Юрко зі Степаном перескочили у козацьку чайку. Степан тягнув ще зі собою доволі великий мішок, але Юрко не бачив того. За ним стояв Мустафа та вихваляв Аллаха і його пророка за поміч у виконанні приказу паші.
Одначе, коли тільки козаки замітили, що у човні є турки, сейчас придержали його гаками.
– Що се за люди? – питали Юрка і Степана.
– Се добрі люди, які нам помогли. Бувай здоров, Мустафо, – відповів молодець, – і не заглядай Абазе-паші під кубок, щоби не побачив замість виграної кістки – Азраїла!
– Аллах, Аллах, Аллах! – закликав наполоханий татарин, але в тій хвилі на знак отамана, що сидів при кермі козацького човна, козаки підняли клюки, і течія понесла турецьке судно долі водою. Юрко кляк посередині човна і став молитися. Степан плакав, сидячи на лавці, козаки мовчали, бо шанували зворушення утікачів. Судно пірнуло знову в очерет, тільки на дзьобі стояв вартовий, поглядаючи понад очерети на ріку.
Юрко встав.
– Добрий вечір, Юрку! Не пізнаєш нас, старих своїх друзів? – почувся нагло голос отамана.
Молодець здригнувся і подався у сторону керми. Отут на лавочці, курячи коротку носогрійку, з рукою на правилі сидів Олекса Коршун. Довго не випускали себе оба з обіймів. Відтак став Олекса розказувати усе, що знав про Івана і Галю. Вони осіли в Діброві у Тясминському уході та за частину Юркових грошей розводили господарку між тамошніми слобідками. Прочі гроші віддав Кіркор вірменським орударям, щоби винайшли і викупили Юрка з неволі, але невелика була на се надія…
Оповідання Олекси перервав якийсь далекий крик, наче крик убиваної людини. Юрко затрясся.
– Що се таке? – спитав Олекса.
– Ах, сей крик – се послідний відгомін турецького світа, що доходить до моїх ушей, – відповів Юрко і розказав укоротці усе, що пережив у Туреччині.
– Сей крик, що ми чули, – се крик Мустафи, якого Івашко велів убити своїм посіпакам! – закінчив оповідання.
Довго розказував Юрко, а Олекса слухав уважно.
– Гаразд! – відповів. – Гетьманові виплатилася зелена шапка та пернач. Таких вістей, певно, і він не сподівався. Поїдемо до нього, через день переспишся у чайці, а хіба я уже зовсім не знаю нашого Петруся, як не накаже нам вечором походу.
На даний знак човен помаявся вузькою протокою поміж очеретом, відтак переїхав чимале озерце, окружене лозиною та шуваром, і в’їхав у устя невеликої річки. Аж вкінці зашуміли осокори, і на малому півострівці побачив Юрко відблиск огню.
– Ось там гетьман! – сказав Олекса.
З шуршанням виїхав човен на пісок. Олекса, Юрко та Степан зі своїм мішком висіли на беріг.
При березі півострівця стояло кілька човнів. Дещо далі від берега горів огонь, а довкола нього лежало й сиділо кільканадцять старших козаків. Стільки ж само молодших крутилося біля човнів та виносило відси поживу, кожухи, збрую та порох, щоби не замокли від річної вогкості. Підійшовши ближче, побачив вкінці Юрко Конашевича.
Гетьман лежав, сперши голову на руку, біля огню. Яркий блеск освічував лице, якого черти так глибоко врилися у пам’яті молодця. Були се черти льва, який важить свої сили до нападу на ворога. Було се лице князя, який думає про добро повіреного йому народу. Якась важка думка вижолобила на чолі гетьмана глибоку борозду, а очі прикувало до себе полум’я огню. Товариші гетьмана мовчали, видко, не бажали переривати його думок. Вони знали, що думок гетьмана не обійме ніхто другий і ніхто не зможе розв’язати вузла труднощів, якого не розв’яже він сам. Самітно, бач, живе у світі сей, кому повірена судьба міліонів.
Довго стояв Олекса з Юрком перед Сагайдачним, а він все-таки не бачив їх. Його мізкування ослонювали увесь зовнішній світ, наче серпанком планів, здогадів, побоюваннів, надій, і важким, бо майже неможливим видавалося найти вихід з тих сумнівів. Ось тут стояв він з добором козацького лицарства, готовий до нападу на Крим, Очаків, Синоп, Кафу або й Стамбул, а там, на заході, ненависні ляхи усіма силами намагаються показати туркам якесь військо хоч про око, щоби уникнути війни з османами. У них нема ні сили, ні відваги, ні хоробрості, є тільки безличність, до майстерства доведена брехливість і незрівнянна умілість підлещуватися кому треба. Будь у них козаки, Іскандер-паша рачки поліз би до Стамбула лизатися. А так там показують більше війська, чим є на ділі, а тут тисячі ховаються у очереті, щоби ніхто не знав, скільки їх.
 
Дивно! Що ж вийде з сього походу на Чорне море? Без сумніву, війна турецько-польська. А що буде, як король забажає козацької помочі? Звісно, що! Козаки підуть і турків посічуть на капусту. Та тоді у першій мірі благородне польське лицарство скористає з хвилевої переваги і захоче знову тисячі козаків перемінити у рабів, а прочих у вартових пахолків по пограничних панських маєтках. Заждуть, як між козацтвом постане незгода, а тоді ударять… як над Солоницею…
І ціла, з трудом, мозолем, зі сліз та крові, з жури та праці, силою та хитрощами двигнена будівля будучої України розвалиться, наче непокрита дерниною землянка у весняну зливу. Ось тому не треба, щоби козаки ішли у поміч «баборізові». Ба, але війна з турками – се не комісія. Тут мусить він, гетьман, послухати приказу… Та нагло якась гадка завітала у голову гетьмана, борозда на чолі щезла, а очі піднялися і глянули на обох стоячих перед ним мужів.
– Се ти, Олексо? – спитав. – А се пан Угерницький, правда? Чи не з Криму їдеш? Вітай, вітай! Милості просимо сідати і розказувати, що там у Криму діється.
 
Гетьман простягнув руку до Юрка, який похилився, наче бажав поцілувати руку гетьмана. Та сей не допустив:
– Лиши, сину, я не піп, ані батько.
– Батько, гетьмане, нам усім, а мені ще й рідним доводишся, бо завдяки твоїм дарам відзискав я те, за чим їздив у татарські улуси.
– А чув я, чув про пригоди панни Попелівної та твої, але, бач, чув я і таке, що ти попався у неволю. Яким же світом ти тепер тут?
Юрко поглянув на кількох мужів, які сиділи неподалік і прислухувалися розмові, та почервонів, не знаючи, що відповісти. Вкінці здобувся на відвагу.
– У мене тайне посольство до вашої ясновельможності, пане гетьмане, а я научився у Туреччині не вірити більше, чим одному язикові.
– Оставте, панове, нас самих! – звернувся гетьман до окруження.
– А що се за «секрети» привіз сей ляшок, що козацьких ушей боїться? – спитав злісно немолодий уже козак, з малими світячими очима, червоним носом та згірдно стисненими вузькими губами.
 
Сагайдачний глядів хвилю на нього, а рука його звільна підійнялася, указуючи пальцем у ліс.
 
– Відійди, Богдане, і не забувай, що ми у поході! – вказав спокійно, але у очах його було видко щось страшне, бо Богдан Барабаш зблід і відступився. В сій хвилі прискорили до нього писар Пашковський та осаул Мамаєвич, вхопили його попід руки і відвели набік.
– Ось бачиш, хлопче, які тут у нас є ріжні люди, – усміхнувся гетьман згірдно, – і з ним ще треба возитися… Хотяй, – тут гетьман засміявся, – часами і такі люди придаються. А тепер сядь і розкажи усе, що знаєш.
Юрко усів біля огню і розвинув перед Конашевичем весь план Абазе-паші повалити Польщу турками, а турків – ворохобнею вірмен, татарів, волохів. Сагайдачний слухав уважно і усміхався. Коли Юрко скінчив, відповів:
– Перш усього тішить мене, що ти навчився забувати уже про своє горе там, де йде річ про спасення України, – се гарно. Відтак мушу признати, що Абазе-паша – се великий чоловік, який, певно, не згине на гаку у Стамбулі, ані не зігниє у Єдикулі, і знаю, що він осягне свою ціль. Та, бач, одно тут є важне, про що і він, і ти позабули. На розбиття Польщі не треба зовсім війська, вистануть гроші і татари. У війні з Польщею не ослабиться Туреччина, хіба що ми будемо у польському таборі – а тоді Польща розіб’є війська падишаха, а сама не впаде. Навпаки, вона зажде на яку усобицю-незгоду між нами і покладе на нас свою руку грабіжника, палія, злодія, убійника.
– Незгода? Ясновельможний, а хто ж стане проти тебе на Україні?
– Хто? Тисячі! Усі ті, що відвикли від праці та живуть тільки грабіжництвом у королівських війнах, на татарському пограниччі або як надвірні козаки польських панів. Хто звиш десяти літ тікав від панів та схід і ні разу не сіяв, не орав, не жав, той і опісля не буде працювати. А я вимагаю від моїх земляків не тільки хоробрості, а й праці. Та се ще не все. Уся чернь пре до війни з Польщею, яка, мовляв, є зовсім безсильна. Гей, пер би і я до неї і перший клав би головою за волю України, та ба, не штука розбити старий лад, але збудувати новий – на чому? на кому? На ляцьких панах, уніатських біскупах та попах, на козацькій голоті з московської війни? Тому я йду на згоду і злагоду з королем, доки наш православний, козацький лад не стане на Україні твердою ногою. Аж тоді вибухне війна, а тодішній гетьман України буде першим руським князем від трьохсот літ… Але на се можемо сподіватися за двадцять-тридцять літ, коли і нинішнього населення України зродиться свіже покоління свобідних, не поневолених на кождому кроці горожан. Усі поважні, образовані люди у краю, духовні, шляхта, козаки – усе є за мною, уся чернь стає часами і проти мене, а саме, коли ворога нема близько. Розумієш нас?
 
– Розумію, гетьмане, але як так, то ти не поможеш Івашкові у нічому!
 
– Напроти, поможу і більше осягну, чим він. До війни не прийде, доки не загоряться передмістя Стамбула. Усі боротьби над Дністром – се нічо. Одні бояться других та намагаються себе взаїмно обдурити. Волохи, молдавани, семигородці непевні. Турки неохотно б’ються на півночі, поляки бояться і трусять, татари раді би тільки грабити, а не воювати. Де ніхто не хоче битися, там війни не буде. Я викличу війну, якої треба паші…
– А що буде, як турків поб’ють козаки? Прецінь і вони на сю війну підуть.
Сагайдачний усміхнувся.
– Саме і я думав перед хвилиною про се. Видко, у тебе, хлопче, голова не від паради. Ну і я видумав, що треба. Передай паші від мене вістку, що у першому поході ляхів на турків козаків не буде. Аж коли щонайкраще ляцьке військо розлізеться або вигине, а султан двигне яничарів та усю свою силу на Польщу, тоді стану я з усім козацтвом і ручу, що Туреччина не оглядала ще такого погрому, як зазнає. От тоді може паша почати і свою роботу на Сході.
Се сказавши, покликав гетьман старшину.
– Пане Барабаш, – сказав, коли підійшли покликані, – ви противні були походові на Крим, але послухали приказу і пішли. Та ось мені треба тепер на Україні певного чоловіка, який зумів би держати поспільство у ладі, пильнувати границь від чамбулів і польських комісій та опікуватися київськими братствами. Вертайте у Білу Церкву та давайте порядок усьому, доки я не верну з походу.
Блискавкою перебігли очі Богдана від гетьмана до Юрка. У них ясніла радість. Зате Пашковський почервонів з досади і з нетерплячки гриз губи аж до крові.
А Барабаш поклонився.
– Усе, що ваша ясновельможність мені поручила, виповню щиро, без спротиву! – заявив голосно.
Се сказавши, відійшов та з замітним поспіхом став ладити усе до дороги. Та ледве відвернувся, писар кинув шапкою об землю і дрожачим від обурення голосом сказав:
– Чи ти, Петре, сказився? Він підійме проти нас усю безробітну та безземельну Україну. Коли вернемо, так хіба відразу класти булаву прийдеться.
Сагайдачний засміявся.
– Ну так і що ж? Уступав я не раз, уступлю і тепер. Прийде генеральна рада за новий рік, положу булаву і відпічну з рік на хуторі. За сей час такого накоять Барабаші та Бородавки, що мене волами знову потягнуть рятувати козацтво. І я порятую його тоді, як рятую усі стани на Україні.
Юрко зрозумів нагло усе. Сагайдачний бажав використані ненависть української черні до ляхів і тому пускав Барабаша між народ на час своєї неприсутності. Козацька чернь віддасть полковникові у руки власть на Україні вже тепер, а між тим Сагайдачний вжене Польщу в війну з турками. Взимі булаву дістане Барабаш або Бородавка і не дасть помочі полякам у війні. Турки поб’ють ляхів, але Польщі не розіб’ють – по битві прийде знову пора на Сагайдачного. Чи боронити народ від польської пімсти, чи вести переговори о козацьку поміч не зуміє хто-будь. Нищити – це штука, начати опір зуміє кождий, та штука се чимала – відбудовувати знищене, та не кождий зуміє довести боротьбу до успішного кінця.
 
– Дивно воно мені не раз, ясновельможний, що ти, замість дбати тільки про козаків, на всі боки кидаєшся, а через те всілякі «бородавки» тобі на носі ростуть.
Слова сі висказав високий, доволі грубий козак у синій киреї, з важким чеканом в руці та шаблюкою, що сягала йому аж до ліктя. Був се військовий осаул Мамаєвич, звісний зі своїх одчайдушних походів козак, близький товариш гетьмана.
– Дурний ти, Мамая! Нібито сонце сходить з-за козацького черева і заходить за оселедцем, чи як? Чи, може, ти бажав би, щоби я козаками так держав хамів і ликів у страху, як Річ Посполита? Не діждеш того, синку, хоч би ще раз так обдувся від людської кривди. Козаки – се не Україна, а Україна – не козаки, що ти – то не черево, що черево – то не ти. Не ти для черева, тільки воно для тебе…
– А хто його знає, як воно там у нього, – почувся нагло голос за гетьманом.
Всі зареготалися. Молодий, вичепурений козак у кармазиновому жупані встав саме з кожуха, на якому спав,, протягаючися, підхопив послідні слова гетьмана.
– Дорошенко! – крикнув Юрко.
– А диви, братіку, і ти тут! Яким світом?
Обнялися і віталися, а між тим гетьман давав пояснення Мамаєвичеві та Пашковському. Пашковський кивав головою, затирав руки та сміявся. Мамаєвич крутив вуса та випинав раз у раз черево. Олекса штовхнув у бік Юрка і сказав шепотом:
– Видко, стара січова лисиця знову придумала якусь нову штуку. Ось диви, Юрку, як усміхається! Цікаво було б знати, на кому від того стерпне шкура?
– Що ж ти, пане Юрку, робитимеш? Поїдеш далі на Україну чи, може, останеш з нами? – спитав Дорошенко.
– Я – з вами? Хіба ж ти не знаєш, що я з неволі, що мої дома вже й панахиду по мені прочитали! Мені домів пора!
Дорошенко покивав головою.
– Та воно правда, тільки, бачиш, усе добірніше лицарство тут, торічний ясир ще у Кафі, флот Алія-паші в Очакові, а у нас кожда шабля на чету…
Кров ударила Юркові до голови. Як-то? По стількох невзгодинах, трудах, небезпеках, коли удалося йому чудом уйти смерті у бісурманській пащі, він мав би лізти знову туди, у другу неволю або смерть? А Галя, родичі, майно?..
Юрко понурив голову і задумався. І ось перед очима станув йому потурнак Івашко, який міг би у розкошах гарему пережити усе життя щасливо й безжурно. Що йому Україна? Він її прецінь не побачить уже, а хотяй би і побачив, то хіба як ворог. Хотяй би і люди простили йому відступництво, то не простить Бог…
А може, і Бог простить тому, хто і власного спасення не пожалів для рідної землі? Треба би запитатися отця Андрея!.. Так, але хто простить шляхтичеві Угерницькому, православному русинові, який покинув козаків, щоби спішити до дівчини? Ох, се був би сором! Не перед людьми, бо люди не подивуються невільникові, який тужить до свободи, але перед собою! Бо ж він, може, один ще, кромі Конашевича, знає, яке значіння має похід на Крим у сю хвилю…
Серед тих думок почув на плечі руку, а коли оглянувся, побачив отамана.
– Нам час у дорогу, пане Угерницький, поїдете з Барабашем та кількома козаками до Білої Церкви. Ти знаєш, що супроти вісток, які одержали ми від тебе, годі довше відтягатися.
Гетьман усміхнувся, наче сказати хотів: «Не тягну тебе зі собою, ось ти сам…»
Молодець покраснів, мов грань.
– Ваша ясновельможність, позвольте, що і я остану з вами…
Лице гетьмана заясніло.
– Я тебе не тягну, перед тобою рідня, дівчина, обов’язки, за тобою неволя, ти свобідний, хлопче, йди, куди хоч, а я тобі твоєї доброї волі не забуду.
– Мені не о твою ласку йде, ясновельможний, а о святу справу народу… я мушу йти, хоч би мало й пукнути серце з туги…
– Так, хлопче, твоя правда, се свята справа, справа будуччини усього народу, а не тільки грабіжницького козацького хліба. Рідним сином станеш мені віднині, бо ти зумів поняти сю святість, яка й мила Богові або й пуще Бога… Я, щоправда, сподівався від тебе такого рішення, тому й приказав Степанові Корчинському їхати у Чигирин до твоїх.
– Ах, добрий батьку!.. – дякував Юрко.
– Не дякуй, подякуєш нашій неньці Україні оце там. – І рукою показав на полуднє.
– А чи маю я сей мішок взяти зі собою? – почувся нагло голос Степана з-поміж козаків, що ладилися разом з Барабашем їхати домів.
– Який мішок? – спитав Юрко, зачудований.
– Та від Івашка. Він казав, що се ваші гроші. Десять тисяч червоних.
Сагайдачний і Юрко переглянулися і вмить оцінили сей дар, вартість того, хто його давав, як і того, хто, беручи, не знав про нього.
– Бери зі собою! – відгукнув Юрко Степанові. – Поздорови усіх, а гроші віддай Іванові Попелеві та його сестрі у Діброві. З Богом!
– Оставайте у здоровлі, пане, хай Свята Пречиста приведе вас домів та своїм Покровом вас осінить.
Юрко не чув уже сих слів, бо, закривши лице руками, побіг геть у ліс…
Коли утихомирилася кров у висках, вернув Юрко до огню. Та тут найшов чималі зміни. Барабаша зі Степаном уже не було, зате під деревом крутилося до сотки оружних мужів у найрізнорідніших одягах. Турецькі каптани, польські кунтуші, козацькі киреї, кобеняки, московські шуби мішалися зі собою. Хто що мав теплішого, те й накинув був на себе. Зате на усіх були високі козацькі смушеві шапки, а по збруї видко було, що се не прості козаки, а сотники або й полковники. Між усіми визначався велетенським ростом осаул Мамаєвич та лицарським виглядом Олекса Коршун. Серед сеї товпи стояв Конашевич і видавав прикази спокійним голосом господаря, що розділює роботу між наймитів.
– Ти, Бородавка, як і Барабаш, не бажав того походу, тому останеш і досвіта спалиш Тавань і нападеш на Тягинку. Коли ми около полудня перепливемо долі водою, відступиш і під вечір вирушиш під Очаків. Постараєшся знищити усе, що дасться, і робити стільки гамору, начеб вас було не тисяча-дві, а десять. Візьми зі собою своїх і Барабашевих людей і очистиш увесь правий беріг ріки від чат, чамбулів та прочої дряні. Поняв?
– Поняв! Зоставайте і вертайте у здоровлі, ясновельможний гетьмане, і ви, панове товариство! З Богом!
Рудий та непривітний отаман відійшов зі своїми сотниками, а по хвилі почувся у морі очеретів свист очеретяних свиставок. За якийсь час з очеретів, наче качки на воду, виплило до двадцять чайок і поплило на той бік ріки.
– Мамаєвич підпливе зі своїми полками під Аслан-керман, а коли Тавань загориться, попливе за нами. Олекса Коршун зі своїми піде передом просто себе і нищитиме усі човни, які найде по дорозі. Я держатиму своїх позаду і ударю на флот, коли тільки появиться. Тоді Мамаєвич мені поможе, а Коршун стане на боці і вже буде знати, де і коли йому вмішатися.
План був ясний і простий. Турки, видко, не сподівалися, що козаки уже тут, і думали, що вони їхатимуть разом, як флот падишаха. Тому розставили множество варт, які мали звістити Алієві-паші про наближення ворога. Через те більшість менших чайок та байдаків, як ось сей, що ним їхав Юрко з Очакова, була між островами, а галера стояла аж при устю Бога біля урочища Ста Могил. Шість великих галеон було ще в очаківському порті, а прочі човни їздили здовж лівого берега ріки від Кінбурну аж до перших островів. Ось який був розклад турецьких сил, коли Юрко виїздив з Очакова. Через дальші два дні не могло багато змінитися, бо турки не сподівалися рівночасного нападу від суші і від ріки.
Видавши прикази, Конашевич умовився ще щодо знаків, якими мали порозуміватися поодинокі частини війська в разі невдачі, і півострівець опустів. Конашевич з Дорошенком, Юрком та Пашковським всіли у човен і поплили за другими лабіринтом озерищ, протоків та затоків лугового берега. Незнаючий десять раз збився б був з дороги, але козаки знали увесь шлях, наче стежку з хати та у клуню. Вкоротці виїхали знову на отверту воду. Були се Кінські Води, де стояли чайки. Уперше побачив тоді Юрко козацьку чайку.
Трапом судна був довгий та широкий, з одного пня білої тополі, верби або трепети довбаний човен. Його стіни підвищено та розширено на сажень довжини кокорами, тобто ребрами, які обшивано з внутра і зовні непорушними обсипанками. Споїни та щілини позаливано смолою, а боки чайки обшито довкола туго пов’язаними оберемками сухого очерету. Наслідком сього навіть повна води чайка не тонула у морі: козаки вискакували з човна у воду та, придержуючись одною рукою за край, другою вичерпували воду.
Перед і зад чайки був критий помостом. На чердаці стояла невелика гармата, а під помостом лежали порох та кулі у шкірою оббитих, непромокаючих скринях. Під кормовим помостом стояла величезна бочка киселю, лежали кухарі та сало у мішках; тут був також квадрант у осібній криночці біля правила керми.
Досвідні мореплавці бували керманичами та пушкарями, а поміж прочими козаками, які гребли веслами, було також завсіди кількох, що ніколи не покидали чайки. Вони мали затикати діри від куль моченими у смолі кілками, вичерпувати воду, а на случай наглої потреби могли навіть уставити на чердаці з кількох жердок рід щогли, щоби користуватися вітром. Усе було просте, звичайне, але незвичайно доцільне, бо козаки ніколи не перебували на морі довше, чим три-чотири дні підряд. Та, проте, коли прийшлося їхати, то ніяка буря не здержувала козаків від походу. І під час хуртовини давала чайка запоруку безпеки, і то о много більшу, чим висока, хитка галера.
Та ледве Юрко мав час оглянути чайку гетьмана, коли десь далеко над рікою блиснуло раз, другий, третій, десятий, а в хвилю по тому загули у віддалі гармати.
– Бородавка наступає на Аслан! – крикнув писар.
Проймаючий трикратний свист залящав в ухах Юрка. Оглянувся і побачив гетьмана, як дув з усеї сили у металеву свиставку. З ріжних точок берега відчалило двадцять чайок і поплило на річку. Юрко бачив їх виразно у світлі місяця. Вони плили швидко, вдаряючи мірово веслами у воду, без окликів та гамору. І дивно. Олекса Коршун сказав був Юркові, що усіх чайок було вісімдесят, але око бачило тільки дві або три. Усі прочі поховалися так справно, що незнаючий пройшов би поруч шеститисячного війська і не перечуваючи, що воно ось-ось.
Вслід за Мамаєвичем вирушив Олекса, але його чайки плили не всі разом, а поодиноко або по дві, що двісті-триста сажнів. Вони мали рівночасно у ріжних місцях виплисти на ріку напроти Тавані та накинутися на турецькі сторожові судна.
Чайки Олекси поплили Кінськими Водами і щезли вкоротці з виду. Рівночасно від сторони ріки почалася знов стрілянина. Гуки були, одначе, острі і короткі, видко, стріляли з малих гармат.
– Се наші гармати! – сказав писар Пашковський.
Сагайдачний кивнув головою і пильно надслухував далі. Далека канонада утихла нагло, а зате у нічне небо вистрілили дві ракети. Ярке світло облило ріку, і, видко, турки замітили сейчас Мамаєвича, бо нагло загуділи гармати знову, та сим разом голосніше – видко, стріляно у сей бік… Козацькі гармати відповідали зрідка.
На сході почало сіріти.
Тоді Конашевич зняв шапку і поклонився до схід сонця. За ним послідували усі, що були при ньому, а відтак повлізали у човни. О яких п’ятдесят сажнів від півострівця стояла гетьманська чайка у висіченій серед очерету пристані. Була вона схована, що з ріки не видко було її зовсім. Мала вона на кормі жердку, на якій вивішувано прапор. Ось у сьому була і уся ріжниця між нею а прочими чайками.
– Ану, панове товариство, кому в дорогу, тому час! – гукнув гетьман, а козаки скинули шапки.
– Господи Боже, поможи! – крикнули в один голос.
Ще один свист зі свиставки гетьмана – і човен опинився у чайці, а чайка двигнулася вперед. Двісті кроків дальше розступилася стіна очерету, і показався чердак другої чайки. Вона поплила слідком за гетьманською. За хвилину появилася третя, десята, двадцята. Ні слова не говорив ніхто; кромі тихого мірового шуму води під веслами, не чуть було ніякого гамору. Усе відбувалося вправно, без заколоту та непевності. Видко, учасники виправи не уперше їхали сею дорогою.
Між тим стрілянина на річці ставала чимраз гарячішою, а на сході стало небо рожевіти. Видко було уже цілу ширину Кінських Вод та дві стіни очеретів по обоїх їх берегах. Козаки без напруги гребли веслами, але не співали, як се було їхнім звичаєм.
Втім від сторони Дніпра почулися стріли з самопалів. Мимоволі звернув Юрко туди голову і побачив на західному овиді зарево.
– Що се? – спитав писаря, який сидів поруч нього та мовчки покурював люльку.
– Хіба не чув? – спитав у відповіді Пашковський. – Се город Тавань. Бородавка підпалив Тавань, а опісля підступив під Тягинку.
– Ануко, братчики, живіше! – гукнув гетьман. – Раз, два! Раз, два!
Козаки налягли на весла до такту, і, наче справжні чайки, помчалися судна уперед. Червона куля сонця вийшла на небо та зрожевила річні опари. У очереті стали обзиватися птичі голоси, а з Дніпра долітали раз у раз мушкетові стріли. Гармати замовкли: видко, Мамаєвич плив уже паралельно з отаманом за розсипаними чайками Коршуна. Так воно було і справді.
Козакам удалося, як ніколи, вивести в поле бісурман, які зовсім не могли у положенні визнатися. Ледве човен Мустафи переїхав попри Тавань, зміряючи до Тягинки, коли на турецькі й татарські сторожі на правому березі напали козаки. Рівночасно з-під правого берега посипалися гарматні кулі на Аслан-керман. Ударено на тривогу, замок задимився і розсипався градом куль, які падали у річку і на беріг, по окопах забігали яничари, баші божуки. У степу татари бігли до коней, та козаки, під’їхавши непомітно, упередили їх.
Скількісь коней, що належали до сіпагів, та табун татарських бахматів дісталися в руки напасників, які сейчас змінилися з моряків у комонників. Почалася біготня по березі. Козаки ганялися за татарськими кінними чатами, рубали впень піхотинців, а між тим частина ждала таки у човнах на прихід Мамаєвича.
Аж ось приїхало двадцять чайок і направило біг свій просто у замкову пристань. Здавалося, що козаки підуть від ріки приступом на укріплення. Тому усі гармати звернено на сей бік, бо турки думали, бач, що йде саме головна сила ворога. Усі дула, усі очі й уся увага звернулися у сей бік. З сього скористали чайки Бородавки і проплили повз правого берега ріки. Вони гнали з бігом води просто до долішнього кінця острова, де стояв городок Тавань. Та тут у пристані господарював уже Коршун.
Усі турецькі моряки, між ними і сих п’ятдесятьох, що возили Юрка, погинули у своїх човнах та у пристані. Три чайки причалило тут, і за півгодини увесь городок був уже на ногах. Спокійної людності і так майже не було, та зате була чимала залога. Юрбою побігли турки у пристань, та в половині дороги спинилися. За їх плечима горіло уже кількадесят хат та чути було виття та крики убиваних і оклики тріумфу переможців. Заки офіцери могли завести який-такий лад і поперти на ворога, вже ворог сидів у чайках і здалека долітали тільки зі сторожевих човнів якісь крики. Се коршунівці знищували після приказу гетьмана усе, що плавало по воді. Тавань горіла, але коли турки від пристані вернули до городка, ворога не було вже і тут.
– О Аллах! Стережи нас від тричі укаменованих шайтаном! – сказали тоді і післали у замок питати за приказами. Але у замку знали тільки те саме, що і у городі. Козаки, мовляв, переплили далі, а було їх сорок тисяч. З-перед самої пристані завернули і поплили долі водою. У виду сього турки рішилися ждати приказу з Тягинки, а поки що полягали, де хто міг, щоби діждатися дня.
Одначе і день приніс тільки гук гарматних вистрілів від сторони Тягинки, а на річці не видко було ні одного судна. Звільна стихала і стрілянина, а під вечір побачили турки двадцять чайок, які поволі та з трудом на кількох веслах пробиралися здовж лівого берега ріки горі рікою. Вони плили поза обсягом стрілів, а в турків не було човнів, щоби гнатися за ними.
– Аллах! – дивувалися вони. – Чи се ті самі, що були тут уночі? Аллах акбар дав, видко, синам пророка побіду над гяурами. Ель гаду іл-л-іллях!
Та самі вони не вірили у се, бо за чайками не було погоні, а погоня мусіла б бути, якби побіда була на стороні їх. Щойно вечором над’їхало двох татар з Тягинки берегом та переправилося за хвостами коней на Тавань. Вони донесли, що козаки – о, коби Аллах прокляв їх накорінок до десятого покоління! – знищили усі сторожові човни, вибили усі варти і чати на березі та поплили дальше, а їх було сорок чайок…
По спаленні Тавані та знищенні усіх вартових човнів між островами козаки щезли, наче у воду провалилися. Через слідуючі три дні не видко було ні одної чайки на лимані. Аж тоді побачив Алі-паша, як великими були розміри погрому. Кілька табунів коней, більша половина городка Тавані, безліч човнів та байдаків і, що більше, до двох тисяч турків були вислідом козацької побіди.
Та найгірше було те, що ось показалося, що оба городки – Аслан-керман і Тягинка, будовані з таким поспіхом та з так великим накладом сил і гроша, не вспіли потопити навіть одної козацької чайки. Сором і жаль! Без сумніву, козаки могли були здобути собі сі кріпості, користаючи з замішання. Що вони їх не здобували, то, видко, мали інші цілі на оці. Які? Хіба Аллах знає се у своїй всевідучості!
Алі-паша казився у безсильній злобі, велів задушити команданта Аслан-городка, та його голова, вбита на спис при брамі очаківського конаку, не успокоїла збентежених вояків та купців. Їм усім здавалося, що ось-ось загоряться хати, а на стінах города загуде страшне «ріж, бий!» скажених гяурів. Тоді Алі-паша велів оддубасити по п’ятах кількох купців, які ширили тривожні вісті, і аж се успокоїло дещо уми.
– Видко, великою є сила падишахових військ, коли паша має час на такі «лакерди», – сказали собі правовірні. – І коби Аллах наділив його побідою у сьому і марою розкоші раю у тому житті. Аллах керім!
Аж ось четвертої днини забрали козаки з-під самого Очакова отару овець, а татарських конюхів вибили. Уночі бачили зі стін города луну найближчих улусів єдисанської (очаківської) орди, яка кочувала у очаківських степах. Алі-паша сейчас догадався, що козаки думають знову користати зі замішання і пересмикнутися на Чорне море. Тому видав приказ галеонам злучитися з галерами і очікувати козаків при устю Бога.
Біля урочища Ста Могил стояло дванадцять звичайних галер і чотири галеаси о трьох щоглах в дев’ятьма гарматами на чердаці, між якими була одна 36-фунтова і дві 24-фунтові. Вони мали п’ятсот мужа залоги, бо до кождого весла треба було по вісім каторжників.
Зібравши увесь флот, Алі-паша розвинув свій байдак на одній галері, яка, одначе, мала держатися поза бойовою лінією. У першому ряді мало станути десять галер, усі галеаси – поперемінно по дві галери і по одній галеасі. В той спосіб сто шість гармат та тисяча самопалів яничар мали прийняти козацький наступ ударом олова. Розбивши в той спосіб нечайним ударом ворога, мала ся перша лінія розділитися надвоє і пропустити наперед другу, зложену з шістьох галеас та двох галер. Вона стала творити осередок, а обі половини першої лінії – два крила.
Користаючи з західного вітру, думав паша пігнатися за розбитими чайками, окрилити з трьох боків і витовкти до останньої. Поза обома лініями плило ще двадцять великих плоскодонних байдаків в двома тисячами піших баші божуків та яничарів. Вони мали під час ручного бою помагати більшим суднам стрільбою, поповнювати убитих вояків та переловлювати усі чайки, які б зуміли прорватися.
Такий-то погубний план видумав очаківський беглер-бег, якому капудан-паша Галіль віддав провід над флотом. Він знав, що боротьба з козаками мусить покінчитися цілковитим пораженням, а будучий великий візир не міг розпочинати своєї діяльності утратою флоту. Він знав, що хотяй би навіть удалося погромити на сей раз козаків, то за місяць-два друге або третє козацьке військо розіб’є султанський флот або кудись боками переїде у Чорне море і понесе краї ісламу огонь і меч мимо галеас, галеон та гармат Дніпровському лимані.
Ледве зібралося військо біля урочища Ста Могил, коли сторожові судна, які безнастанно об’їздили увесь лиман, донесли, що до двадцять чайок показалося між першими островами. Сильний західний вітер, який дув постійно від двох днів, спонукав Алія-пашу видати нові прикази.
Рівно зі сходом сонця п’ятої днини по спаленні Тавані турецький флот покинула лиман Бога і поплила лиманом Дніпра в сторону островів. Направо лежав пустий, лозою порослий острів Тендрів, наліво остали за ним лимани Бога та Інгулу, повні очеретів та незамешканих островів. Була, може, десята година перед полуднем, коли на овиді зачервоніло на воді кільканадцять темних точок. Були се чайки…
– Аллах акбар! – закричали, наче з одної груди, усі поклонники пророка, а важко зітхали нещасні раби-каторжники, приковані до весел. – О, коли б Бог зіслав побіду нашим! – говорили до себе у безпросвітній розпуці. – Тоді для нас прийде година визволу – все одно куди: чи на волю, чи у пащу акулам на потіху. Коби тільки не тут!..
Флот впорядкувався у три лінії і рушив на ворога.
Чайки, які побачили турки близь островів, не належали до головного відділу Сагайдачного. Були се чайки Мамаєвича, якому приділив гетьман ще п’ять чайок Коршуна. Так-то осаул мав тисяч п’ять козаків на двадцять п’ятьох чайках, з яких половина показалася туркам, а друга ховалася ще між островами.
Вже від двох днів приготовлялися козаки до битви. Вони могли уже давно пробоєм перейти у море, але сим разом бажав гетьман знищити султанський флот. Також самим козакам надоїли уже напади на неприготованих вояків падишаха у казармах серед мирних городів Анатолії. Остобісіло також тікати перед галерами та галеонами турецьких адміралів, начеб вони були не з тої самої глини, що ті тисячі помордованих бісурман у городах та улусах. Тому з одушевленням прийняли рішення гетьмана.
Мамаєвич і Коршун відбули з Конашевичем на раду, а четвертої ночі по спаленні Тавані Коршун з несповна тисячкою козаків від’їхав на п’ятнадцяти човнах здовж правого берега ріки долі водою. Виправа відбулася перед сходом місяця. Темно було, хоч око виколи! Здалека видко було ліхтарні вартових човнів, тому й легко було їх оминути. Але ніхто й не думав, щоби козаки плили повз берегів, бо здовж правого стояло сухопутне військо, а здовж лівого, на Кінбурнській косі, стояли ногайці Джамбойлуцької орди.
Між тим чайки доплили до місця, де лиман Бога лучиться з Дніпровським, якраз напроти урочища Ста Могил, біля якого стояли Алієві галери. У сьому часі було там чимало низьких багнистих острівців, порослих шуваром, ситником та височенними очеретами, яких ніхто не пильнував, бо півмилі вище острівці були дещо сухіші і там стояли уже турецькі чати і навіть був чималий окіп з чотирма гарматами та сотнею яничарів. Серед тих багнистих купин щезли чайки Коршуна і заховалися так, що і свідомий місцевості не догадався б був, де вони саме ділися. Рівночасно Сагайдачний перепровадив гної чайки під ослоною прибережних острівців до Тендрова біля Кінбурнської коси.
У лозині козаки притаїлися та ждали ранку. Юрко не відступав від гетьмана та слідив за рухами війська з зацікавленням, бо йому видавалося просто немислимим іти приступом на воєнні кораблі у вербових чайках. Може бути, що у іншому окруженні його була б зняла тривога, але тут усі були певні успіху, неначеб гадки про погром не могло бути зовсім.
П’ятої днини сидів Юрко поруч гетьмана у лозах Тендрова та глядів на лиман, якого поверхню видував західний вітер у коротку пінисту хвилю. По ній плив турецький флот у трьох відділах, які почали уставлятися у три ряди, якраз ускісно між Кінбурном і устям Богу. Гарний се був вид. І галери, і галеони плили під вітрилами, які сильний вітер видував, наче кулі. Стрункі кадовби галер пороли хвилю справно і рівно, а галеони, похилившись дещо наліво, показували свої наїжені гарматами боки та обвішані вітрилами щогли.
Безліч прапорів та хоруговок повівало зі щоглів. Був там і півмісяць падишаха, і сигналові хоруговки ріжних красок, і хрест – герб Генуезької республіки, який покривав знаком страстей Спасителя торговлю християнськими невольниками та службу у поганців… Рівночасно замітив Юрко, як з-поміж островів Дніпрового гирла виринало чимраз більше чайок і на усіх веслах плило проти ворога. Здавалося, що се якісь божевільні, що посвятили себе на смерть, ідуть глядіти її з рук турків.
Наближення чайок привітала залога кораблів окликом радості. Відтак переди суден зацвіли білим димом, і гук гармат потряс повітрям. Вслід за тим, мов скажені, загрохотіли самопали. Ряд чайок змішався, розірвався надвоє, а опісля, щосил у раменах гребців, побігли чайки назад без ладу й складу, кожда про себе.
– Ель гамду іл-на! Аллах акбар! – заревли в один голос турки. І їх ряд розірвався та видовжився у дві поперечні лінії, рівнобіжні до берегів ріки під час, коли друга черга кораблів зайняла місце першої і довженний півмісяць суден поплив за утікачами, несений вітром та гонений веслами. Байдаки з військом остали позаду та й не дуже-то спішилися, бо бачили, що галери й галеони дадуть собі раду й без них.
«Погром! – майнуло у голові Юрка. – Чого ж ми тут ждемо?»
І з розпукою поглянув по лицях присутніх, які, одначе, спокійно і навіть весело слідкували за боротьбою.
Праве крило турецького флоту пропливало саме мимо Тендрова, віддалене, може, на яких двісті сажнів, коли нагло потрійний свист свиставки прошиб повітря, і вмить змінилася тишина у пекло. Скорше, чим молодець визнався у гаморі та метушні, пірвали його товариші, а в хвилину опісля двадцять чайок плило стрілою у бік правого крила турецького флоту. Рівночасно утікачі завернули в утечі і поділилися. З на позір безладної товпи відділилося десять чайок і поплили назустріч галерам правого крила, а прочі напали на ліве. На чолі того другого відділу стояв сам Мамаєвич. Але Юрко не бачив тої другої битви. Він вірив тільки, що сильний вітер поніс важкі галеони вперед на схід, а галери і галеаси остали позаду, коли піднято угору весла.
Передні дві чи три галери дали ще по одній сальві з гармат, уставлених на чердаці, і дві чайки почали тонути. Але вмить позатикано кілками ріжної величини діри, вичерпано воду – і небезпека минула. Прочі судна не мали часу звернутися дзьобом до ворога. І вітер, і струя, і довгота кораблів спинювала їх, а, заки стягнено вітрила, чайки були уже під боком.
Ніхто не був би впізнав Сагайдачного під сю хвилю. Його шапка з кармазиновим верхом відсунулася назад голови, лице почервоніло, мов жар, очі світилися якимсь страшним огнем, а рука держала криву козацьку шаблюку з вістрям блискучим, наче меч ангела Азраїла,
– Ануко, панове товариство, сіканцями по чердаках, а потому шаблі наголо!
Гукнули козацькі гармати та самопали, направлені на чердаки та керми, де збиралися у битві вояки. Зойки, крики «Аллах!», густа стрілянина відповіли на ту козацьку сальву, але, заки можна було придумати дещо на оборону, вже гетьман, вказуючи шаблюкою на попутаний та погнутий і пірваний ряд суден, крикнув громовим голосом раз по раз:
– Ріж, бий невіру бісурмана!
– Ріж, бий! – ревли козаки, і заки Юрко міг отямитися, стукнули чайки об боки галер, а козаки, мов коти, у млі ока найшлися посеред каторжників, на містку, на чердаці. Тільки на корму тяжче було вилізти, бо було високо, але там і так мало було війська. Головна сила була напереді, і тут загорілася найзавзятіша боротьба.
Одначе й самі турки у голову не клали, щоби можна було оборонятися від скажених гяурів. По кілька чайок приссалося до поодиноких галер, тому з хвилю, коли козаки мали вдарити на ворога шаблями, пістолями, чеканами, топорами та ножами, рішуча перевага була по їх стороні. Усі яничари та баші божуки, які були на містку, дозорці, моряки погинули зразу, просто пошматовані шаблями. Зате чердаки змінилися на хвилю у кріпості, з яких турки боронилися і хоробро умирали, як пристало на найліпшу піхоту в Європі.
Та гетьман перший скочив східцями угору, а його шабля блискавкою впала на сарацинський панцир аги. Не видержали гартовані звена удару шаблюки, і кров бризнула з розваленого карку яничара. Другим вискочив на чердак Юрко, і, хотяй куля зі самопалу перервала рукав кунтуша та обагрила його кров’ю, молодець вистрілив з пістоля у величезного ростом яничара, який збирався саме прикладом розторощити голову гетьмана.
Але, заки Юрко зміг підняти руку до нового удару, вже козаки, мов пчоли за маткою, сипнулися на поміч, бризнула кров, а там і вода, у яку кидано опірних турків. За два «Отченаші» галера була в руках козаків. Оставала ще корма з райсом та кільканадцятьма вояками, але вони не остоялися. Правда, що кількох козаків злетіло зі східців з розбитими черепами або покалічені шаблями та кулями, але остаточно упали і ті останні оборонці судна. Їх кинено у воду. Аж тоді розглянувся гетьман у положенні. На усіх галерах кипіла завзятуща битва і всюди видко було перевагу козаків. На одній тільки галеасі остоялися оборонці і навіть самі напали на козаків, які вдерлися на поміст.
– Набий гармати! – гукнув гетьман. Але Юрко догадався ще передше, що не завадить мати під рукою набитих гармат, і велів козакам-пушкарям усі п’ять набити сіканим оловом. А гетьман командував далі:
– Лівим веслом загортай! Раз, два! Раз, два! Досить!
Каторжники, почувши команду, яку розуміли, послухали радо і скоро, понявши сейчас, о що ходить. Дула гармат на чердаці найшлися якраз проти чердака галеаси…
– Пали! – крикнув гетьман.
П’ять спижевих куль загуділо разом, і дощ сіканого олова грянув на палубу галеаси. Дике виття побитих відповіло на гук, а коли вітер розвіяв клуби диму, побачив гетьман на чердаці галеаси козацькі бирки.
По здобутті галеаси усі турки покидали зброю, кричали: Аман! Аман!, і козаки пов’язали їв вмить. Відтак у кождій галері остало по десять козаків, які завернули судна і поплили долі водою назустріч турецьким байдакам, які добре бачили погром здалека і пустилися навтікача до очаківської пристані.
Між тим гетьман зібрав свої чайки і знову поплив напівперек лиману, щоби поглянути, що сталося з Мамаєвичем. Галеони були далеко, уже не коло самих островів. Алі-паша велів звинути вітрила, але проти вітру не міг плисти вітрильними кораблями. Тому велів полишити їх на волю хвилям, які мусіли занести їх зі струєю назад на давнє місце. Ліве крило мусіло саме радити собі з Мамаєвичем. Але ось, здавалося, що воно вспіє, поборовши ворога, злучитися з осередком, тобто з галеонами, а тоді горе Сагайдачному!
Перша сальва турецьких гармат розбила майже на тріски три чайки. По двадцять козаків утонуло у вирах, викликаних потопляючими суднами. Прочих повтягано на другі чайки. Але ось загуділа друга сальва, та тим разом турки стріляли сіканцями, які рознесли між козацтво рани і смерть. Козаки, що уступали зразу після приказу, мусіли тепер уже справді думати про утечу. Та куди було тікати? Між островами а ними стояли галеони Алія-паші.
– Що ж, панове молодці, – сказав тоді осаул спроквола, обв’язавши ганчіркою скалічену голову, – як умирати, так умирати, не осоромім же козацької слави!
– Шаблі наголо, вперед, раз, два!
Весла ударили об воду, чайки поплили назустріч ворогові на вірну загибіль.
Одначе ворог чомусь-то не стріляв, тільки намагався звернути половину своїх суден до заходу. Усього тільки три галери ждали наступу Мамаєвича. Аж підпливши ближче, замітив осаул через відступи поміж турецькими суднами кільканадцять довгих, добре, ах, як добре звісних собі суден.
– Се Коршун! – крикнув зично, вмить відзискавши усю бадьорість. – З нами Бог!
– З нами Бог! – загули козаки, і заскрипіли весла. Зі здвоєним завзяттям гнали козаки на ворогів, які, збентежені нечайним нападом відзаду, забули, що ціла сила галери у нападі, а не в обороні.
Одначе Коршун не велів козакам притьмом іти приступом на високі турецькі судна, наїжені гарматами. Як Сагайдачний, так і він припоручив своїм оминати скоріш рухами дзьоби галер та уникати огню з чердаків. Його чайки не мали так легкої задачі перед собою, як гетьманові, які попробували попричіплятися до боків галер, щоби здобути їх.
Тут галери наїздили на чайки, гра була нерівна. Почалася плаванина, наче наперегони. Скорі, але менш поворотливі, галери ганялися за в’юнкими та подвижними чайками, наче ведмідь за мухами. Але козаки добре знали сей танець і називали його по-свойому «свинським гопаком». Бо саме так собаки чіпляються кабана за боки та уха, а уникають кливаків та рила і танцюють так довкола ворога, доки його не замучать або доки не прийде ловець і не заколе кабана списом.
Так-то і тут гуляли чайки довкола галеас та галер, і з чималим успіхом. Двадцятьчотирифунтові картавни гуділи страшенно, дощ куль сік воду у лимані, але не шкодив нікому. Більше шкодили яничарки-самопали. Козацькі гармати обзивалися рідше, але цільніше, і вкоротці почала тонути одна галера, а одна галеаса похилилася набік. Видко, невеличкі козацькі кулі провертіли у кораблях орди діри під водою. Останні судна кинулися рятувати погибаючих, та у сю мить скінчився «свинський гопак», і з криком «Ріж, бий!» пристало двадцять чайок до боків галер. Почалася різня…
Усі сі події на лівому турецькому боці розгравалися у такому віддаленні від Алія-паші, що він не знав нічого про них. Зате добре бачив усе Сагайдачний, і, коли його чайки підплили до місця бою, було вже, властиво, по усьому. Ледве козаки успіли розкувати каторжників, як галеаса і галера почали поринати у воду.
Настрімголов розскочилися човни на всі боки, щоби їх не втягнув вир, відтак Коршун поплив за прочими здобутими галерами разом зі своєю добичею, а гетьман і Мамаєвич понеслися на усіх веслах зустрічати Алія-пашу.
Невдовзі наблизилося шість величезних суден з довгими дзьобами, високими кормами та пукастими боками. Гетьман знав, що брати приступом такі судна нелегко, бо ширина їх боків є о много більша, чим ширина палуби, а й гармати уставлені по боках. Тому вивісив на жердці білу хоругов і поїхав передом як післанець.
– Гей ви там, у галеоні! – гукнув на його приказ Пашковський.
На кораблях панував між тим чималий рух. Набивано гармати, кликано вояків, стягано вітрила, усюди слідно було замішання і переполох. Обі галери, які були у другій лінії турецького флоту, завернули і поїхали ід правому березі ріки.
Але гетьман не велів за ними гонити, хотяй і бачив на щоглі одної з них байдак Алія-паші:
– Чого ви хочете? – спитав райс найбільшої галеони, видко, найстарший з-поміж капітанів. Він говорив сею дивною мішаниною європейських мов, якою говорять моряки в усіх пристанях Сходу. З сього пізнав Пашковський, що має до діла з генуезцем.
– Ви генуезець? – спитав тою самою мовою, бо навчився її був у Стамбулі.
– Si, signore!
– Покличте сюди капудан-пашу!
– Його нема!
– А де ж він?
– У Очакові.
– Брешеш, собача віро, він там! – писар показав на червоний байрак, що щезав у віддалі.
– Коли знаєш, де капудан-паша, то чого питаєш про нього?
– Бо мушу бачити його заступника.
– Се я.
– Ну, гаразд! Петро Конашевич-Сагайдачний, гетьман Війська його королівської милості Запорозького, взиває вас до піддачі. Зложіть збрую і відведемо вас усіх на Кінбурнську косу. Вітру не маєте, а у нас десять галер, шістдесят чайок та три галеаси, усі, слава Богу, цілі і здорові. Роздумайте гаразд і відповіжте.
– До коли?
– Як-то до коли? Сейчас!
– Се неможливе! Я мушу поговорити з другими райсами.
– Пощо? Ти капудан-паша, вони тебе мусять слухати.
– Ну так, але моя голова впаде за їхні.
– Ну, то ми тебе одного відвеземо у Кафу.
– Madonna! У Кафу! То ви їдете туди?
– Si, signore! – відповів злобно Пашковський.
Генуезець вхопився за голову. Він один знав тепер, що жде генуезьку копальню золота у краях ісламу.
– Згода! – крикнув з розпукою у голосі і з розмахом кинув свою шапку з меделянської сталі у воду.
Видав приказ, і на даний знак щезли прапори зі щоглів кораблів, а на палубах уставилися моряки й вояки без збруї.
Звільна серед окликів підпливали чайки до морських великанів.
Битва була скінчена.
У глибокому мовчанні збиралися чайки довкола галеон. Дивно виглядали сі неподвижні великани посеред вертких, в’юнких чайок, а ще більше похнюплені лиця яничарів та моряків у порівнянні до веселих, бадьорих, жвавих козаків. Одначе й козаки мовчали. Утих і вітер, який від двох днів постійно віяв з заходу. Здавалося, що весь світ жде на якесь слово, якийсь знак, який відчинив би усі уста, промовив до усіх сердець та виразив усе те, що крилося у душах. І слово те найшлося.
На кормі найбільшої галери, відки розмовляв синьйор Франческо Пізані з Пашковським, появився рослий, стрункий муж у довгій, темній козацькій киреї та високій шапці: гетьман Конашевич.
Орлиним зором обкинув козацтво, у понурому мовчанні стоячих бранців, розбурхане море та пірвані хмари, крізь які раз у раз проглядало голубе небо, і зняв шапку. Наче вихор повіяв понад козаками, в одну мить усі поскидали шапки, і скрізь одна при другій показалися підголені голови з довгими чубами, чола, поорані кулями та шаблями, Обгорілі шиї, довгі, звисаючі вуса, виразисті, наче з каменя писані, черти і добрячі, щирі, діточі очі, сі очі спокійних людей, що їх голубина душа нічого не знає про криваве ремесло, якому мусять віддаватися руки. Бо ся душа оставала чистою серед геройських воєнних походів, серед убійства і огню.
Гірка судьба обездоленого народу дала їм до рук меч на оборону свободи і віри міліонів, та не могла опоганити їх самих здичінням. Тому не тріумф, не радість з нанесеної смерті та ран роз’яснили ті очі блеском одушевлення. Вдяка, Глибока, щира вдяка Божому провидінню наповняла їх ріізьми зворушення та захвату, бо отеє отворилася їм дорога ген у Кафу, у сю потвору, яка поглинала рік-річно тисячі невинних жертв самого цвіту нещасного народу.
 
Тисячі пропащих мужів, жінок, дітей, які томляться в убійчій, а, що гірше, часто і соромній неволі, – вернуть отеє знову «у світ веселий, у мир хрещений». Так, бо ніхто не спасе тепер бісурманських та генуезьких баришівників перед гнівом львиці, яка йде визволяти свої молоді… І чи ж се не причина до радості, о Боже?.. До радості, яка запирає віддих у грудях, здавлює на устах кожде слово, кромі слова найвищої вдяки, а очі наповняє слізьми?
Могутній, зичний голос залунав з корми:
– Панове товариство! Перш усього подякуймо і честь віддаймо Богу у тройці святій єдиному та матінці його святій, що покровом своїм ослонила мало не всіх нас перед силою та злобою поганців. Обітуймо не чаші, не ікони, а викуп для тих, що томляться у далеких… землях, куди не доведеться нам ніколи самим бувати… – Тут гетьман підняв руки горі. – Горі іміїм серця!
І тихо, нечутно, наче гомін прибою, затягнуло козацтво непевним від зворушення голосом пісню, сю пісню пісень, яку співає душа у хвилі найвищого щастя:
«Тебе, Бога, хвалим!..»
Голоси кріпшали, пісня розвивалася – пішла, наче стяг у вітрі буйному, аж ударила об небо, наче гомін прибою о скелі Чатир-дагу.
З похиленою головою слухав гетьман сю пісню і знав, що Бог на небі чує її. І тому не обтирав сліз радості, які спливали з його темних очей на козацькі вуса…
 
Прогомоніла пісня, і гетьман підняв голову. Беззвучно, з напруженою увагою ждали козаки дальших слів вождя.
 
– Удруге, – сказав гетьман, – пом’янім душі братів наших, яких не сподобив Господь святкувати сеї побіди, бо їх життя було окупом за неї та за долю тисячів. У свої лики ангелів прийняв Він, всесильний та всемилостивий, козацькі душі, бо смерть за віру – врата у Царствіє Небесноє. Тому упокой, Господи, душі усопших рабов твоїх, «ідіже ність болізни, ні печалі, но жизнь безконечная!»
– Со духи праведних! – заспівали козаки.
Розриваючи серця, пісня понеслася своїми чудовими переливами звуків по хвилях. Посумніли козацькі лиця. Сто п’ятдесятьох козаків лежало у човнах або вже й у морській глибині з очима у стовп, блідими лицями, з застиглим грізним виразом бойового завзяття у сціпенілих чертах. Усім було жалко за ними, та ніхто не жалів їх. Вони сповнили свою задачу у житті, душу віддали за віру, за народ та за його долю. Тепер вони у «місці світні, місці значні, місці покойні», праворуч Спасителя та Матінки Його Святої…
– А тепер, панове товариство, – заговорив гетьман утретє веселим, бадьорим голосом, – мусімо відвезти отсих бісурманських недобитків на Тендрів, тому дамо їм один човен, яким можуть возитися на Кінбурнську косу хоч би й тиждень. Часу мають доволі. А ми поїдемо здоганяти наші галери!
– Слава гетьманові! – гукнув нагло якийсь голос.
– Слава, слава! – закричали козаки, і вмить щезли смуток та жаль з їх лиць.
Гетьман подякував і зліз із галеони у чайку, де сейчас розтягся на чердаці спати – утомився, бач, не сплючи вже два дні й дві ночі у ожиданні відповідної нагоди до нападу.
Писар Пашковський, Мамаєвич і Юрко зайнялися виповненням даних приказів. Около вісімсот турків було на галеонах і їх висадили сейчас човнами на Тендрів. Вони благали і просили, щоби їм лишили кілька човнів, але козаки лишили тільки один, мов на сміх.
– Джамбойлуцька орда недалеко! – говорили. – А щоби з нею покуматися, на се доволі й одного човна.
 
Перевіз турків на Кінбурнську косу почався таки сейчас, але козакам було се байдуже, як се відбувається. Вони виладовували галеони. На кораблях найдено перш усього більше чим двісті гармат. Гармати ті козаки поздіймали з лож та поспускали у човни. Відтак поплили до найближчого піщаного острівця і позакопували гармати глибоко у пісок. Опісля найдено у порохових коморах чимало пороху та олова. Була се вельми цінна добича, бо козакам нелегко було роздобувати воєнний припас з Польщі. Вони узяли зі собою тільки небагато, от тільки, кільки треба було на дорогу, а прочі бочки з порохом та мішки з кулями поладували на човни.
Зате забрали козаки зі собою збрую розоружених турків ту усю, яку найшли у галеонах, бо вона могла придатися. Вкінці забрано усі гроші, дорогоцінності, поздирані з одягів та чалмів турецьких офіцерів, розкішну посуду, коври, занавіси. Усе те списав писар Пашковський і велів перенести на човни, яких було при кождій галеоні по кілька. Нелегка була се праця. Добре надвигалися козаки, доки не повиносили усього. Могли вони були до того ужити полонених турків, але сі, певно, були би що цінніше покидали у воду або поховали у кишені чи уста, а тоді хоч заглядай у зуби чи у штани усякому бузувіру!
Аж під вечір поплили козаки дальше. Гетьман збудився і сейчас почав видавати дальші прикази. Мамаєвич дав знак, і усі чайки поплили вперед. Тільки чотири остали при Тендрові, разом з човнами, щоби відвезти ранених та «турецьке добро», тобто добичу, до найближчих островів, де мали на них ждати козаки Яцка Бородавки та Богдана Барабаша.
Був вечір, коли з чайок побачено сторожові огні напроти Очаківського лиману.
– Ану, хлопці, запалім козацьку ватру собі на славу, бісурманам на глум! – гукнув Мамаєвич.
Усі козаки поглянули на чердак гетьманської чайки, де сидів недвижно у задумі погружений полководець. Почувши оклики козаків, звернув голову і обкинув зором усе окруження. Кілька червоно блимаючих смолоскипів пояснило йому наміри підвласних, він усміхнувся і кивнув приязно своєю львиною головою. Притьмом кинулися люди зі смолоскипами на галеони, які під напором струї плили котра боком, котра передом або задом майже рівно з чайками. Вкоротці загорілися на палубі малі огники, які чимраз кріпшали та поширювалися чимраз більше й більше. За годину вигоріли помости, щогли та уся снасть, але зате унутрі, де дерево було сухіше, чим зверха, обняла пожежа усі перегородки та стіни, а полум’я буяло високим стовпом аж під небо.
 
Між тим запала ніч. Серед темряви світилися тільки два сторожові огні у Очакові, а напроти них шість величезних кострів – горіючі галеони. Здалека приглядалися скаженіючі з лютості турки на очаківському березі, а з другого боку козаки, які, погукуючи весело та стріляючи зі самопалів, «воздавали ясу» гетьманові.
Нагло бухнуло високе полум’я на одній галеоні, наче бажало дістатися до хмар, спалахнуло й погасло. Зі сиком шубовснула вода між попукані обсипанки, і з величезної галеони остав тільки невеличкий вир на воді та обгоріле вугілля, що плило за струєю, наче останки пастушої ватри, що забере зі собою прибуваючий потік. Одна по другій тонули галеони у лимані, аж щезла й остання, а й на небі погасло зарево. Пітьма укрила собою усе, у віддалі щезли сторожові огні… Козаки плили далі.
– Шкода гарних кораблів! – сказав гетьман до Пашковського і Юрка, які сиділи враз із ним на чердаці. – Скільки-то добра можна б ними перевезти, будь у нас хоч би такий Очаків над морем.
– Як-то? – здивувався писар. – То ваша ясновельможність думають, що нам треба би пускатися на море у таких чудовищах?
– Звісно! Море – се уста народу, якими він може говорити з усіми, се його багатство, яке може добути собі торговою виміною. Ось бачиш, пане Пашковський, як то зле, що Польща не дбає про море. Ліса, збіжжя у них доволі, але усе те продають німцям за матерії, срібло та вино у Гданську. Через те у німців розвинулися науки, штуки, прийшло багатство, а у поляків п’янство, парадництво, розпуста. Будь у них власна пристань, вони б самі бачили світ, училися, пізнавали добро й лихо, поучали би інших та самі тим користувалися б, а так дивляться тільки на себе, знають тільки себе, а свої багатства розкрадають самі. Будь у них Очаків, Чорне море стало би знову Руським морем, як було ним колись… Ми взяли би усі бариші з усеї торгівлі зі Сходом, як брали колись, а тоді Київ чи Львів не були би пограничними гніздами, а столицями багатих просвічених країв, як за святого Володимира або князя Льва…
Писар слухав виводу гетьмана з невдоволенням.
– Ет, – сказав по хвилі, – бариші – се не козацьке діло!
– Дурний ти, пане писарю, – була відповідь, – а чи на Україні тільки козаки живуть?
Юрко поняв сейчас гадки обох мужів. Один бачив очима свойого духа будуччину цілої України, панів, козаків, міщан, хлопів, чужинців, купців, ремісників, хліборобів, учених, а другий бачив тільки козацтво. Ось і два світогляди, з яких один міг стати основою держави, а другий вивернути своєю тісною головою горі дном усі творчі змагання першого.
– Так! – сказав голосно. – Я се бачу виразно, що козаки як військо – се підпора держави, але козаки як держава – се загибіль народу і свободи.
Гетьман кивнув головою.
– Так, се саме бажав я сказати. Бачу, що вацьпан розуміє мої думки,
Писар глядів з подивом на молодця. У Сагайдачного, бач, нелегко було діждатися похвали. У тісній голові пана Пашковського не могла, одначе, ніяким способом зміститися гадка, що не записані у козацтво хлопи або міщани чи купці потрібні у світі нарівні з козаками.
 
– Мені кажеться, що справді інші стани є потрібні на світі, але хіба тільки на те, щоби служити козаками, бо тоді лише буде у нас сила.
 
– А навіщо нам тої сили? – спитав з усміхом гетьман.
– Як-то навіщо? Ось хоч би бити бісурман.
– А відтак, побивши бісурман, піти на приказ польських комісарів на панський лан, правда? – спитав гетьман.
– Ба, хто не злякався турка, сей не побоїться і ляха.
– Хай буде і так! – згодився гетьман. – Поб’ємо ляхів, що ж далі?
– Звісно, що! Запануємо самі на нашій землі!
– Ким? Чим? Хто навчатиме наші діти Закону Божого? Хто постарається о книжки, одіж, збрую, порох та кулі? Хто привезе товари та гроші? А вкінці хто заступить нас перед іншими народами? Хлоп і козак не збудує держави. Доки буде з ким воювати та кого ограблювати, козак буде боротися і виборе волю народові, а хлоп вигодує козака. Але що далі? Усе те, що виборов би козак і хлоп, маємо подекуди якраз тепер. Нарід – се не військо, а збір тружеників, які стремлять усі до одної цілі ріжними дорогами. Хто ж має назначувати напрям сього стремління? Козак, що вміє тільки боротися, чи, може, хлоп, який дбає тільки про жниво? Душа людини не у череві, ані у п’ястуках! Нам треба на Україні усіх станів. Хлопи мають усіх годувати, козаки боронити. Ми мусімо самі собі вистачити, а не позичати людей у поляків, московитян або греків!
Гетьман запалився до теми і говорив ще далі, але недовго. На овиді показалися ліхтарні на щоглах галер, які стояли при малому острівці Кінбурні, біля якого перепливав уже раз Юрко з Івашком минулої осені.
– Ось і наші! – загули козаки.
Одна за другою впливали чайки у вузький пролив між косою а острівцем і ставали рядком одна біля другої. Як пчоли з уликів, висипали козаки з чайок та тягли зі собою колоди або дошки, повирубувані з галер. Інші бігли з ножами за очеретом або таволгою, якої росло чимало на острівці.
Вмить запалало кількасот кострів – аж зарево блиснуло на темному небі. Голосні оклики лунали усюди. Біля пристані вирубали козаки таволгу та лозину на чималому просторі, висікли очерет, і так постав доволі великий майдан. На нього ступив тепер гетьман в окруженні курінних отаманів з Січи та полковників і сотників з волості. Вправді, розділ між запорожцями і волосними козаками був завсіди доволі різкий, але під рукою такого гетьмана, як Конашевич, усі козаки збиралися на Низу без ріжниці і слухали приказів без спротиву.
Перед гетьманом стояло до трьох тисяч обдертих, несказанно брудних, нужденних людей – каторжників з десяти забраних галер. Олекса Коршун вийшов напроти гетьмана і поклонився:
– Ось, ясновельможний пане, наше перше жниво, – сказав грімко, – є до тисячі козаків запорозьких і інших, до сімсот наших-таки мужиків, а прочі – се волохи, болгари, серби, греки та перси. Знатнішого нікого між ними нема.
– Певно, що ні! Минули часи Самійла Кішки! – усміхнувся гетьман і звернувся до каторжників.
– А що, хлопці? Не виссала з вас каторга ще козацької сили?
Ніхто не опише одушевлення, яке огорнуло козаків-каторжників та українських мужиків. Вони кричали, ревіли, підскакували, падали гетьманові до ніг, цілували край його одежі.
– Гетьмане, – лебеділи, – батечку рідний! Ні! Не виссали ще! Як віри не взяли, так і сила остала! Зброї дай нам, козацької зброї, а життя покладем за тебе, для тебе…
Хвилю глядів гетьман зворушено на висвободжених каторжників, відтак покликав Пашковського.
– Ти, пане писарю, впишеш у кодекс усіх, хто забажає, але тільки людей нашої віри, даси їм зброю і сякий-такий одяг з турків, що були на галерах. Де ж вони?
– Уже приковані до весел, – відповів Олекса.
– То добре! А скільки їх?
– Нема і п’ятсот!
– То мало. Треба поки що попросити прочих каторжників, хай послужать нам, хоч і без кайданів, за гроші, одіж, страву та добре слово, а відтак і вони одержать свободу. Поняв?
– Поняв!
– А тепер, братчики, – гукнув гетьман, – вечеряймо та ідімо спати, бо немала нас жде завтра дорога.
Несказанна втіха запанувала у зборищі козаків. Біля кухарів, які варили кашу з салом, збиралися гуртки та розказували собі про битву, тішилися з побіди, поминали упавших або розшукували між бранцями-каторжниками знакомих. Каторжники – усі молоді люди, бо на галері ніхто не старівся, – були неабиякою поміччю для козаків. Замість півчверти тисячки було їх тепер п’ять тисяч оружних мужів, хоробрих, завзятих, карних. Було вправді між ними до сімсот мужиків, але вони щезали у козацькій воєнній товпі без сліду, попри се тілесна сила й жадоба месті заступають не раз військову справність неабияк. Дотепи, сміх, наче хрущі, літали у воздусі від гуртка до гуртка; хто мав, строїв бандуру, дехто добував сопілку.
– Ади, як дрібненько грає! – сміявся рослий, плечистий козак з гарного, стрункого чорнявого хлопця, який, сівши на піску, вигравав козачки та чабарашки, що аж в ухах лящало.
– А як тоненько! Думав-бись, стара баба пищить від соняшниць, – докинув молодий, безвусий ще отаман, якого тому й назвали у Січі «Цицька».
– Свищу, бо голоден! – відповів козак. – Кому кишки у пузі витягають «алілуя», той хіба інакше не втне!
– Ба, коби так отаман Мосій Рило затягнув… у нього сала хоч куди! Був би голос, як з бочки!
– Отаман, як отаман, але його пузо!
Козаки зареготалися. Мало було, бач, між ними отилих людей. Бували такі на волості між сотниками, полковниками, які займалися більше управою та судами, чим війною, але ті на море не ходили. Тільки бідний Мосій Гречаник не міг позбутися свойого черева, а від волості тікав, наче від пошесті. На біду, ще й мав звичай прозивати ляхів і бісурман рилами. Ось так з Гречаника зробився Рило, тим паче, що не старий, бо сорокп’ятьлітній козак поїдав при січовій трапезі неймовірні кількості їди, та й тому й нагадував своїм кругленьким лицем з маленькими ясними очима… іменно рило.
– Невелика штука! – крикнув Мосій, почувши як його підтягають. – Не бути бузькові пеліканом, та все-таки кпить, наче жердка до шмаття зі скрині на алтембас.
– Іменно скрині! – підхопили козаки.
– Куди там скрині! – сміялися другі. – Хіба діжки!
– О, не згадуйте діжки, бо нагадується хліб! – розлютився голодний мужик та знов забирався до сопілки.
– А сухаря не ласка? – спитав хтось.
– Дай і сухаря, трястя матері його!
– Еге, братіку! Дам, дам, та не тепер.
– А коли? – питали козаки.
– Дома у средопістя!
Сміялися козаки зі себе, з других, з цілого світа, коли нагло з різних сторін почулися оклики.
– Каша, каша упріла!
Вмить змінилася картина. Кухарі величезними варехами розділювали кашу по казанах, які завсіди возили зі собою козаки. Кождий десяток мав свій казан. До каші була ще й баранина і хліб, який найдено у галерах та галеонах як страву для турків та каторжників. Усе те поділили досвідні у сьому ділі, щоби вистало на кілька днів. Сьогоднішню пайку уплітали козаки на усі заставки серед сміху і дотепів. За сей час догасали ватри, і тільки вартові докидали раз у раз дров, ріща або очерету до деяких огнищ, які мали горіти усю ніч.
Нагло якийсь могутній голос від гетьманської ватри затягнув грімко пісню «Под твою милость прибігаєм!», і, наче найвправніші співаки, пристали до нього козаки. З п’яти тисяч грудей плила молитва у небо та неслася по хвилях у тьмаву віддаль, серед якої чатували на співців рани, смерть, неволя, тисячі небезпек, труди, невзгодини. Але безпечно засипляли козацькі голови під Покровом Богоматері. І в голову не клали, що вони, і тільки вони, у всьому світі мають силу і відвагу світити в очі пожежею турецькому великанові…
Над раном зірвався знову вітер, який зразу віяв тільки леготом, та кріпшав з кождою годиною. Але сим разом ішов він з півдня, з-над теплої Анатолії, не було чого боятися хмар або дощу. Весело та моторно повставали козаки з очеретяної постелі, попоїли киселю – та у чайки! Одна за другою випливали з пристані, а за ними плили галери. Але сим разом не чуть було зітхань та стонів, не чуть було і свисту батогів. Приковані турки боялися нагаїв і гребли, як найняті, а свої веслярі, хоч приходилося гребти проти вітру, співали до такту веселі пісні. З подивом гляділи на козаків давні каторжники з інших народів, які були при веслах.
Коли над Кінбурнською косою піднялося сонце, чайки плили уже до західного берега Криму. На сході щезав уже той беріг у віддалі, тим більше, що і сонце стояло з лівої сторони.
Плавба була доволі важка. Чималі гребенясті хвилі раз у раз обдавали козаків холодними бризками та гойдали чайки ненастанно. Вони то поринали у проваллі поміж двома ходами хвиль, то перерізували, наче ножем, високий вал і їздили, наче санями зі сугроба удолину. Але рівномірово ударяли весла об воду, вправні керманичі добре знали, що на морі, неначе у горах, ходити треба долинами та оминати зручно більші вали. Швидко плили чайки. Високі галери ледве могли надоспіти і чимраз більше оставали позаду. Тоді половина козаків перестала веслувати, і галери поволі порівнялися з чайками.
На носу своєї чайки сидів гетьман. Ні одне словечко не вийшло з його затиснених уст. Аж вечором, коли побачив у віддалі галеону, яка, замітивши найстрашнішу язву Чорного моря, усіми силами намагалася втікти, гетьман встав і прислонив очі рукою. Усі жижки задрижали у козаків. Деякі отамани, з запорожців, розуміється, дали уже приказ ладити усе до атакування ворожого судна: довгі клюки висунулися з чайки, наче списи, козаки закочували рукави, брали шаблі, ножі, топори та набивали пістолі – одначе гетьман підняв руку і покивав нею на знак заборони.
Нерадо послухали козаки. Кому іншому, може, й не повинувалися б були, але Сагайдачному противитися – значило попрощатися з головою… А гетьман глядів довго за судном, яке вскорі щезло з очей, бо лучі заходячого сонця не позволяли нічого бачити на західній стороні. Золоті лучі відбивалися від кождого вершка безчисленних хвиль міліонами рефлек сів та кидали сей невиносимий блеск у очі видця. Із усякої заглибини між хвилями виповзали рівно ж міліони тіней, які видавалися привиклим до блеску очам ледяними, мов ніч. З них творилися більші та менші плями, які дивовижним своїм видом закривали овид.
– Наколи б хто тепер поїхав на нас зі заходу, – обізвався писар, – то ми б хіба задом боронилися. Страх, як сліплять зір і сонце, і море.
Гетьман кивнув головою, але не відповів ні слова.
– Цікаво було б знати, що наша січова лисиця задумує? – обізвався отаман Цицька, який плив щойно у другій чайці. – Галеони не дав забрати, а дивився за нею, наче за рідною мамою.
– Пожди, побачиш, – відповів Мосій. – О, бачиш? Сміється. То значить, що видумав щось вельми важне й корисне.
– Хай його бог благословить! – заговорили козаки.
І плили далі.
Тої самої ночі козаки минули ріг Таркан Кут і плили, наче по тятиві лука, до Балаклави, оставляючи лук Каламітського заливу наліво. Вітер стих над раном зовсім, а відтак віяв зі сходу, доки сонце не дійшло до полудня. Тоді настала знову тишина, яка тривала через півтора дні. Увесь сей час козаки плили на веслах. Одначе праця не була уже так важка, як досі, бо море було зовсім спокійне.
Але третьої днини зірвався знову західний вітер. Сим разом була се майже буря. Козаки находилися саме напроти Ляоспалійського рога і не занедбали покористуватись попутнім вітром. У чайках уставлено щогли, галери розпустили вітрила, і уперше від виїзду з Кінбурну відпочили утомлені руки гребців.
Ранком четвертої днини побачили козаки стрімку скелю Аю-даг на північному овиді. Тоді гетьман приказав віддалитися від берегів, бо між Алуштою, Судаком і Кафою завсіди можна було стрінути торгові судна, воєнні кораблі, рибацькі каїки або вітрильні кораблі таманських ушкалів .
Чайки звернули направо і враз з галерами щезли за хвилями. Вкоротці утратили з очей береги, кораблі і човни. Дотепер не бачив їх ще ніхто, кромі залоги галеони, яку зустріли першої днини. А хотяй би навіть і побачив дехто з верху Аю-дагу сей пострах султанських земель, то й досі думав би, що чайки пливуть до Трапезунду, Стамбула або Синопа. Але годі було допустити і сю можливість. Разом з чайками плили, бач, галеаси й галери, тож хіба й у голові нікому не постало би, що се козаки. Міг се бути відділ флоту Алія-паші або новий флот, який від півроку ладив Галіль-паша у Стамбулі…
Увесь день і усю ніч плили чайки зразу на південний схід, відтак на північ, а над раном звернули на захід. Сам гетьман кількома наворотами брав у руки квадрант та бусолю і сідав при кермі. Усі прочі керманичі мали строгий приказ слідувати за гетьманською чайкою. Писар і Юрко були безперервно з гетьманом то на кермі, то на чердаці, так що козаки у чайці прозвали вкоротці Пашковського хвостом, а Юрка хвостиком.
 
– Не гнівайтеся, панове! – казали їм. – Гетьманський хвостик все-таки більше варт від султанського носа.
 
Гетьман через цілий час не казав ні слова, тільки раз у раз поглядав на схід, ждучи місяця, який мав зійти аж над раном. Вкінці поясніло небо, а над морем явилося з-посеред білих баранчиків бліде лице місяця. У його срібному сяєві заблистіли на північному сході якісь скали. На їх вид гетьман зрадів.
– Бачите, панове товариство? – спитав голосно.
– Еге ж! – відповіли козаки.
– Що ж се за скали?
Зразу не відповів ніхто. Хто уже бував у сих околицях, той вставав і розглядався. Аж ось з галеаси почувся голос Олекси.
– Хай мене дідько вхопить, як се не Таш Кічік, а ось дві милі на захід за заливом – Кафа!
– Кафа! Кафа! – кричали козаки. – Слава Богу і гетьманові!
Гетьман усміхнувся. Був радий, що довів човни іменно там, де хотів. Покликавши Коршуна і Мамаєвича, велів усі галери і галеаси лишити при розі Таш Кічік. Вони мали зі сходом сонця плисти через залив до кафинської пристані і забрати усі судна, які будуть при набережній. Сам з усіма чайками завернув на захід, і вкоротці обі частини козацького флоту втратили себе з виду.
 
Ще сонце не виплило понад обрій овиду, коли у Кафі почався рух. Він починався від пристані, сег головної бочки кафинського життя. Як завсіди, так і нині, у пристані було повно суден, бо генуезькі баришівники задумували саме перед новою війною з Ляхистаном вивезти уже торішних рабів з Кафи у Александрію, Бейрут, Яфу, Туніс.
Кілька днів тому покинув пристань флот Чікалі-паші, який плив у Трапезунд, щоби супроводити військові припаси для недобитків знищеного у Арменії війська великого візира. Ладування сих припасів, направа кораблів, достава харчів займали через дві неділі усю Кафу. Паша мусів брати під свій набір купецькі судна генуезців, греків або вірмен, і вони робили усі можливі заходи, щоби ся честь не припала їм, а, по можності, кому другому. Хабарі плили, мов вода, купці бігали, мов з перцем, але як би там воно й не було, ніхто не міг бути певним, чи саме на його судно не впаде око всемогучого адмірала. Тому й ніхто не брався ладувати невільників перед виїздом султанського флоту.
Аж коли ті, що не хотіли й не могли або не вміли у слушний час та у потрібній кількості підсунути хабарів паші, його язіджіям, кяям, ода-башіям або райсам, виплили з пристані враз з галерами і галеасами воєнного флоту, купці відітхнули. З Судаку прибуло також кільканадцять суден на вістку, що Чікалі-паша вже далеко, а тої самої днини десь по півночі закітлувалося у пристані, мов у муравлищі.
З мусульманської дільниці, з великого базару, на возах, ослах або й на плечах гамалів прибула перш усього валява харчів, припасів, бочок з водою та в’язки ланців, якими спутано невільників. Від кождого судна плили човни до набережної, забирали привезений ладунок, відвозили на кораблі та серед криків, прокльонів, свисту та ломоту втягали усе те на палубу. Невиразні тіні снувалися по набережній сюди й туди, осли ревіли, робітники кричали, орударі видавали прикази, словом, кождий присягнув би, що на пристань напали ушкали і граблять серед темної ночі флот.
 
Між тим у вулиці, що лучила пристань з базаром і при якій мешкали генуезькі купці, почали ще перед світанком збиратися орударі та помічники. Вони стояли на вулиці, ждучи, доки не відчиняться високі різьблені двері та не появляться чорно одіті всемогучі та благородні nobili – торговці і пани людей, яких ось тисячі мали покинути Кафу назавсіди, щоби згинути оддалік від своїх, наче продана на вивіз скотина.
Також з прибережних шинків та з татарських хатин виповзли на світ до двох тисяч подонків людського роду, тих шакалів, що живляться стервом, яке остане від трапези льва, – польських та грецьких потурнаків і жидів. Вони були тут найпотрібніші, бо вони саме мали перевезти невільників з домів до пристані. Вони підходили до орударів та помічників з поклоном та противним усміхом, показуючи прив’язану до пояса заржавілу шаблю та довжезний ремінний батіг, перебитий пістоль як запоруку власної хоробрості та безпеки невільників.
Почалися торги. Потурнаки знали, що купці без них не обійдуться, а орударі грозили, що візьмуть татар на погоничів. Вкінці потурнаки обіцяли відступити посередникам частину своєї платні як бакшиш, і справу полагоджено, ще заки купці вийшли з домів. Аж ось упали перші лучі сонця на шпилі мінаретів, і вслід за сим заспівали муедзини ранішну молитву. На вершках домів показалися голови мешканців, повідчинювали двері, вулиці зароїлися від гамалів, робітників, дрібних торговців молока, меду, печива й солодощів; жінки, окутані у ріжнобарвні полосаті чадри та фереджії, швидко бігли саме там, – город збудився.
Сонце підіймалося між тим з-поза рога Таш Кічік чимраз вище й вище. Його лучі обсипали уже муравлище людей та в’юків у пристані і сотки човнів, що кружили довкола кораблів. На щоглах, наче малпи, висіли моряки, перегукуючися при затяганні вітрил та рибацьких снастей. У городі повідчинялися вуличні робітні та склепи купців, з коминів хат повалив дим, і аж тоді відчинилися ворота у домах генуезьких нобілів.
Кілька слів – і купець сідав у лектику, по боках ступали орударі, а за ним, наче військо за ода-башім, ішли потурнаки – наганячі. Вони ішли у ріжні сторони, де у кого був будинок на куплених у оселі невільників. Найбільше було таких «магазинів» поза містом біля стін, які півкругом окружали город від суші і бігли хребтом невисоких горбків на північ від пристані.
 
Вкоротці з деревляних домів вивели дозорці пов’язаних рабів. Їх уставлювано парами по двох, а купець перелічував їх і передавав орудареві, а сам вертав у хату. Почислених бранців окружали погоничі, серед лопоту батогів довгий ряд нещасних ішов до пристані. На загал раби-невільники виглядали краще, чим уосени, але було їх менше. До п’ять тисяч вивезено ще торік, ще більше померло узимі, але прочі, яких годували доволі добре, були здорові й дужі. Не було у них, одначе, вибухів розпуки, не чуть було крику, плачу, стонів…
Але далеким був би від правди, хто б думав, що ті прості душі мужиків чи козаків привикли до свойого положення. Ні! Вони тільки завмерли у безнадійності, неволя стала для них тим, чим для свобідних є гадка про смерть: усякий знає, що її не уйде, а таки про неї не думає. Одначе гадка про смерть у яркому сяєві веселості кладе нам перед очі життя: уживай його що сил, поки час! А тут гадка про рабство убивала собою усе: «нічого нас не жде, нічого не надіймося від життя, добро зачинається аж зі смертю, тому й не думаймо про нічо, бо думка – се ворог душі невільника, а почування – се смерть».
Звільна, ліниво, повільно ішли невільники: чого їм спішитися? до чого? Довкола них бігли та скакали погоничі, б’ючи раз по раз ведених без причини, от так собі. Але навіть удари не виводили нещасних з отупіння. Тільки часами тихий стогін добувався з грудей людини, коли ремінний батіг діткнув лиця або ударив надто болючо, – впрочім, і голови не звертав ніхто на тих добровільних катів. Раз у раз стрічалися зі собою ріжні партії, усі подібні до себе, наче краплі води. У деяких були жінки, а тоді попри свист батогів чути було ще безстидні дотепи та удари рук, якими наганячі обмацували та оцінювали вартість «товару».
Аж ось з ріжних вулиць та вуличок виплила людська товпа невільників на залиту сонцем набережну. У млі ока здовж домів уставилися, наче військо, відділ рабів зі своїми дозорцями, ждучи своєї черги іти на кораблі. Між тим у пристані і на кораблях кипіла робота на всі руки. Моряки прикручували ланци до стін у суднах, стелили очерет під невільників, орударі умовлялися з райсами о перевіз, перечислювали мішки, гроші.
Загальне замішання збільшили ще збірщики татарської поголовщини від вивезених рабів, які перечислювали товар і збирали податок таки сейчас від орударів. Звичайно орудар сам кілька днів опісля приходив до збірщика, подавав число рабів і платив податок, а сей вірив йому на слово, поперте, розуміється, відповідним хабаром. Збірщик у пристані був невиданою появою.
Та ось нині наче світ горі дном перевернувся. Баскаки бігали, спішилися, наче усі чорти за ними гонили. Відси почалися поміж ними і купцями та агентами спори і торги, але і сі не довели до нічого – податок заплачено в цілості, може, уперше, відколи генуезці виперли венеціан з турецьких та татарських пристаней. Заки ще сонце перейшло четвертину своєї денної дороги, вже баскаки з мішками гроша поїхали на ослах у Судак. По що? Чому? Того не знав ніхто, та ніхто про се й не питався, бо де двадцять тисяч рабів всідає на кораблі, там можна легко позабути про десятьох баскаків.
 
Втім, коли праця і рух у пристані був у найбільшому юзгарі, якісь оклики, наче зачудування або занепокоєння, ючулися з кораблів. На щоглах, у «бузькових гніздах», на мотузяних драбинках та на кормах ставали люди і, закриваочи руками очі, гляділи на схід, де по другій стороні замку чорнів ріг Таш Кічік. Зі сходу надпливали якісь кораблі… Які саме – не бачив ніхто, бо лучі сонця, відбиті від блискучої хвилі, сліпили зір, ослонюючи його темнили п’ятнами…
Вмить робота перепинилася. Таманські ушкали або й які інші опришки могли скористати з неприсутності Чікалі-паші напасти на кораблі у пристані. Занепокоєння росло у кождого, аж нагло закричав якийсь моряк.
– Ель гамду іл-л-іллях! Се галери – одна, дві, три…
– Ні, се галеаси! – гукнув другий.
– Брешеш, чапкіне, є й галери!
– О, на Аллах! Щось десять!
– Все одно! Се турки.
– Аферім!
Занепокоєння щезло, а зате стали усі допитуватися, що се за флот.
– Відки він – з Трапезунду? Навіщо його сюди? Хто ним орудує? – питають одні.
– Ба, бачили ви баскаків, як чогось-то спішилися? Хай мені очі вилізуть, як се не подарунок Джанібекові! – псував якийсь підстарший міняйло-генуезець турецькому од-башієві від заптіїв намісника.
Але сей кивнув головою взад і цмокнув з невдоволенням.
– Йок! Мовчи! Не твоє й не моє діло. Ясак, – зась тобі й мені від падишаха та хана, коби Аллах та його пророк злили усі почесті та блаженства на їх святі голови. Аллах іл Аллах!
– Ануко, до роботи, до праці, діти пророка, – кричали наставники, – кінчайте розпочате з Аллахом діло рук ваших! Паршиві собаки з жидівського переулка, бодай вас проказа зжерла, шолудиві, нечисті вепри, струп вам на вашу прокляту голову! Беріть мішки, баранчики мої білі… от так, а не пускайте з рук… о так, гарно!.. Гей ти, ледача худоба з чортового пасовиська, не маєш часу почіхрати своєї свинської шкіри дома об корито, тільки тут загрібаєш воші лопатою замість працювати? А щоб тебе поломило, хай ропа зжере тобі кості! Їм… погано!
Між тим галери приплили уже близько, але зовсім не ладилися закидати якорів. Вони радше подобали на ворога, який іде приступом. На чердаках не видко було нікого, але, видко, керманичі добре правили суднами, бо вони усі рівночасно в’їхали поміж перші кораблі від краю, а саме між галеони з Судаку. В тій хвилі гирла усіх гармат зацвіли димом, але не були се повітальні вистріли. Град куль усіх величин сипнувся на збитою масою стоячі кораблі й човни, а на чердаках, наче від чарів, зароїлося від високих шапок та довгих вусів. У сій хвилині страшенний, нелюдський рев вирвався з груди тисячів.
– Козаки! Козаки! Аллах! Іл Аллах! Смерть! Смерть! Рятуйте! Тікайте!
 
Наче хто пригорщу піску кине у зеркало води, так сипнулися турецькі, грецькі, італійські моряки у море. Вмить опустіли кораблі, і усе, що жило, кинулося до берега. На водах пристані стало творитися щось страшне, нечуване. Сотки людей плили з усіх сил до берега, чіплялися весел, човнів, у яких плили щасливіші. Гребці били плавців по головах, а плавці хапалися за береги човнів, за керми, одні за других. Вкоротці мусіли щасливі власники човнів добути ножів та обтинати пальці рук, які грозили поперевертати човни… Зойки, стони, харчіння, вищання, крики убиваних та напівбожевільних в страху наповнили в одній хвилині повітря.
А між тим з-поза довгого пригірка, який замикав залив від полудня, виїхала чайка одна, друга, третя, за ними дальші, і усі попрямували здовж берега на набережну, яку саме, ніби приступом, брали товпи утікаючих з кораблів моряків. Мигом опинилися козаки на набережній, а тоді напереді появився гетьман з шаблюкою в руці.
– Ріж! Бий! – гукнув таким голосом, що на хвилю приглушив навіть верески потопаючих.
– Ріж! Бий! – закричали козаки. – Шаблі наголо!
І чотири тисячі шабель вискочило з піхов. Писк, крик та лебедіння відповіли на бойовий оклик козаків, але замовкли вскорі. Тисячна товпа італійців, турків та греків зрозуміла, що має до діла з обдуманим напором козаків та що нічо й ніхто у світі не спасе їх від загибелі. З відвагою розпачі добули ятаганів, ножів, пістолів і почали оборону. Дехто побіг у той бік, де всуміш з бранцями стояли вартові, щоби покликати і їх…
Але герої, які шмагали безоружних рабів, пізнали козаків швидше, чим турки… і слід по них застиг. Недвижно, бездушно гляділи невільники на метушню та боротьбу, і так упав був у них молодецький дух, що і гадка не попала у їх бідних головах скористати з сеї одинокої у свойому роді нагоди і утечею змінити принайменше свою страшну судьбу, а може… може, й урятуватися назавжди!
Втім від сторони города надбігло кілька людей у довгих вірменських одягах, у перських шапках на головах, з ножами в руках, з пістолями за поясами.
– Гей, хлопці! – верещали, бігаючи поміж бранців. – Ануко беріть в руки, що Бог дав, та до своїх! Там наші, наші!
– Наші! – пробігло рядами прошептання, наче тільки голосно подумане слово. – Наші! – шептали уста, мов уста дитини, коли уперве вимовить найбільше й найтепліше з-поміж усіх слів слово «Бозя»!
Але вслід за сим почуло кількох парубків, як розриваються на руках мотуззя й ремені, і кинулося розв’язувати других. Довгі, рівно вистроєні ряди стовпилися вмить у юрбу, безладну, безголову, оголомшену. Від пристані гули гармати, на широкій набережній скажено боронилися турки, а цо юрби невільників підбігли саме орударі купців з шаблями в руках.
І нагло закипіло у товпі, коли побачили тих, що знущалися над ними від півроку.
– Бий їх! – гукнув хтось.
– Бий! – повторила товпа, і нагло кількатисячна товпа невільників грянула, наче скальний обвал, на обороняючих Життя моряків та робітників…
Усі ті описані події тривали несповна годину. Далеко було ще до полудня, коли уся набережна була в руках розпалілої товпи, яка, раз вирвавшися на свободу та побачивши можність спасення для себе і своїх, не знала тепер стриму. Увесь біль, уся розпука, уся жадоба месті, вроджена у кождій людині, вибухли ось тут зривом живлової ненависті.
Небагато людей зі залог кораблів доплили до берега, але усі, що урятувалися, згинули з рук товпи. Погинули й усі купці, орударі, робітники, заптії, товпа рвала на кусні їх тіла, коли бракло живих ворогів. Товпа більшала постійно, бо по усьому городі пішла блискавкою вістка, що козаки здобули місто і б’ються з залогою купецьких кораблів. Раби, яких не було у пристані, у сю мить побігли туди, користаючи з сього, що їх пани потратили голови.
Козаки рубали між тим усе, що стрінули на дорозі. У пристані не було невинних, були тільки кати та їх пани, генуезькі дуки. Опір, який ставили нападені, збільшив тільки завзяття, але не перепинив різні – лишень її прискорив. Аж ось, наче розшаліле море, загуділа у віддалі товпа невільників і, наче громова туча, котилася сюди, чимраз ближнє і ближче. Нагло опір ослаб, ще хвиля – і перші розгарячені, розпалені, окервавлені лиця бранців замаячіли пе ред очима козаків серед порохового диму. Роз’ярення товпи було страшне і здавалося, що невільники кинуться на козаків. Та ні! Вони спинилися, замовкли і нагло упали на коліна у криваву грязюку серед трупів та сміття і поскладали руки, наче при переході попа зі святими дарами.
Але козаки не мали часу займатися бранцями, бо в сій хвилині козаки з галер кричали до набережної і обняли провід над товпою. Гетьман сховав шаблю у піхву і махнув булавою.
На сей знак козаки поділилися на сотні і кинулися у вулиці, які вели до брам та окраїни города. Сам гетьман з Юрком та несповна сотнею козаків пішов на малий базар. Туї застав нечуване замішання і паніку не до описання. Купці з криком та бідканням добували зі скринь мішки з золотом та дорогоцінностями й утікали, оставляючи усе проче на ласку судьби. Прокльони у італійській, грецькій, турецькій, перській мові летіли, мов град, люди бігали, мов божевільні.
Нагло від сторони Керченської брами надбігла товпа обідранців з криком «Ріж! Бий!» і кинулася на купців. Були се польські потурнаки, які задумали скористати з замішання і, удаючи козаків, бралися грабити. Але Сагайдачний знав добре, що се за люди, і приказав своїм показати турко-ослам, яка ріжниця є між козаками а ними. Кілька ударів шаблею, кілька вистрілів – і труслива юрба щезла у переулках татарської дільниці.
Тоді до гетьмана підійшло кількох мужів. Були се ті самі, що підводили рабів до нападу на гнобителів. Один з них подав гетьманові навколішках лист. Гетьман отворив письмо і швидко перебіг його зором. У сій хвилі підійшов і Юрко до гетьмана і, кивнувши головою віддавцеві листа, сказав:
– Ясновельможний гетьман! Я сього чоловіка знаю. Се орудар Абазе-паші.
Гетьман кивнув головою.
– Встань, – сказав, – і передай своїм, щоби обвинули чоло білими лентами. І вони, і їх майно буде забезпечене. Але горе вам, якщо укриєте між собою якого торговця невільників, якого турка або генуезця.
– Клянемося іконою Богоматері з Ечміадзіну, що тайна договору останеться між нами і тобою, ясновельможний, та що усі твої бажання сповняться! – відповів післанець.
Він щез, а гетьман вислав післанців до козацьких відділів, щоби під карою смерті ні пальцем не діткнули майна сих, у яких буде біла опаска на чолі.
– Ясновельможний! – осмілився тут вмішатися Юрко. – Чи не доволі нам побіди і гроша? Чи ти справді задумуєш знищити увесь город?
Суворо глянув гетьман на молодця.
– Мовчи, вашець! Мовчи і слухай! А відтак буде між нами справа і розправа! – гукнув з пересердям.
Почервонівши, мов грань, Юрко відступив, а гетьман видав приказ випорожнити склади малого базару. Почалася грабіж.
У городі панувала страшенна паніка. Хто міг, ховав що ціннішого при собі і намагався вийти з города. По вулицях товпилися люди; жінки й діти заводили й кричали, а потурнаки й татари, до яких не дійшли козацькі відділи, кинулися різати й грабити. Страшних речей допускалися вони над ошалілим та безоружним населенням, але не мали відваги вхопити до домів і ограблювали та різали тільки тих, кого стрітили на вулицях. Жінок тягли у свої нори, щоби там над ними знущатися по-свойому, але головно старалися збагатитися грішми. Усякого, хто тільки дещо подобав на купця або жида, вбивали без пощади, усім жінкам обривали уха з ковтками, обтинали враз з перснями пальці. Дітей розбивали об стіни, убивали ударом ноги у живіт. Та не довгою була їх радість.
Вправді козаки найшли вкінці кількасот вояків та заптіїв турецького валія у казармі близь городських стін і кинулися здобувати їх житла, але усіх брам пильнували вже козацькі варти, а від пристані наближалася нова гроза.
Коршун велів передовсім усіх жінок та дітей з ясиру вивезти на кораблі, а відтак зброю, яка була, роздати між невільників. Їх поділено на сотні, а по двох-трьох поважніших і статочніших козаків мало їх проводити. Хто не мав зброї, той хапав дубину, сокиру, очепу тощо і йшов за провідником.
Двадцять тисяч людей розлилися по городі і стали здобувати дім за домом, перетрясати усі закамарки і забирати усе, що мало яку-небудь цінність. Скарби, накопичені від близько двох століть, впали жертвою товпи доведених до розпуки невільників. Коври, посуду, гроші, клейноти, шовки, сукна, збрую – усе те зносили мужики й козаки на набережну й зсипували у купи. Борошно, дактилі, солодощі, варену й копчену рибу, мід, хліб та іншу поживу забирано також і складано осібно. Кождий, хто бажав ставляти опір, гинув невідклично, хто просив пощали, гинув також. Бач, і вони, ті бездольні бранці, просили пощади, а їм відповідано батогами й неволею. А неволя гірша смерті…
Тільки дехто мав на чолі білу ленту, і сих не тикав ніхто. Козаки ставляли біля них на варті оруженого мужика, який мав дбати про їх безпеку, і ішли далі.
Але ось з-за султанських казарм бухнув огонь, вітер доносив через якийсь час з сеї сторони скажені крики, але і вони замовкли, а козаки звернулися тоді у сторону базару, де гуляли потурнаки.
Наче їдовитих хробів, давили вони сих подонків людства і рубали впень сі п’явки, що через тільки літ були руками й часто-густо й головами торговців українським рабом у Кафі. Рубаючи їх, мстилися за кров і сльози тисячів і запобігали надовго вивезенню і продаванню невільників у таких масах, як се діється доси. Без сих обідранців ні купці, ні корабельники, ні татари не могли обійтися при уладжуванні ловів на невільників по руських землях. Вони, мов ті араби у Африці, сповняли тут сю найпідлішу ролю поганячів і побігайків, без яких не обійдеться у світі ні одно більше злодійство.
І, правду кажучи, козаки були безпощадні, і мало хто уйшов смерті з козацьких рук. Не вбивано тільки жінок, які товпами тиснулися до брам, і вартові пускали їх, та передше гляділи їм у лице. Усякий, хто бажав у перебранні рятуватися утечею, гинув невідклично. Се, що козаки робили у Кафі, се не була тільки месть, се була кара – кара за міліони убійств та сотки тисяч проданої людської скотини.
На великому базарі поставлено зате висілицю: два стовпи з поперечкою, і тут рядочком висіли усі агенти Генуезької республіки – упривілейовані торговці рабами на усю Туреччину, півбоги торгового світа. Під нею сидів синьйор Франческо Пізані, живий і цілий, але – божевільний, а може, удаючий божевільного…
Цілий день гуляли козаки у Кафі. До двадцять тисяч людей згинуло в уличних боротьбах та під час грабіжі, до двадцять п’ять тисяч ясиру освободили козаки. Гарматні вистріли дали знак до збірки. Запалали костри здовж стін города і на набережній, де зладжено добичу. Козаки варили їжу, а гетьман сидів у якомусь ограбленому домі і вечеряв разом з Пашковським і Юрком.
Після вечері гетьман розхмурив грізно стиснені брови і звернувся до Юрка.
– Я тобі, пане Угерницький, винен відповідь, – сказав. – У бойовому розгарі годі було, тому відповім тепер.
Молодець спаленів.
– Ну, ясновельможний, – заговорив, – я сказав собі уже, що такий чоловік, як ти, мусів мати причину до такого страшного вчинку, як різня тисячів, та я тільки так, зглупа… Ні, гетьмане, не одвічай! Я, бач, душу тобі винен, не мені судити твої вчинки.
Сагайдачний усміхнувся.
– Бачиш, хлопче, усяка людина – гетьман чи чура – одвічати повинен за усе, що подумає, скаже та зробить. Відси й лихо на світі береться, що правлять ним часто-густо неодвічальні люди. Ось тому й я відповім тобі. Нападали ми на Перекоп, Очаків, Синоп, Самсун, Мізевну, Архіоку та багацько інших міст, наробили бешкету, добули козацького хліба, вирізали залогу, та ніколи не тикали населення. Тут інше діло. Кафу мусимо спалити й знищити, щоби камінь на камені не остав з усієї генуезької та турецької дільниці. Остане тільки мала частина довкола малого базару, бо там живуть чесні купці, які нам не шкодять, а, напроти, не раз помагають нам у викупі невільників. Генуезці, які носять хрест на свойому прапорі, вивозять рік-річно тисячі ясиру. Ми ось вивішали їх, а інші двічі надумаються, заки захочуть засісти на місце тамтих. Чи могли ми у який інший спосіб заставити їх покинути сю пресоромну торговлю? Тому, що у Кафі можна було завсіди продати раба чи рабиню, ходили татари рік у рік на наші землі. Не будь того торжища, не було б і походів і татарва погляділа би інших способів зарібку. Ти ж знаєш, що вони, бідолахи, з голоду мруть по улусах, якщо не удасться похід. Щодо турків, то вони також винні, і то, може, найбільше, бо вони купують рабів від генуезців. У своїх вілайєтах вигублюють та розганяють населення, цілі повіти пустіють, а на місце людності пани купують рабів. Хай же тепер пошукають собі рабів у Молдові, Угорщині, Персії, але не у нас. А відтак ти сам знаєш, що війна між Польщею а турками мусить бути, бо від того зависить не тільки судьба Польщі, але й наша. Чим більше ослабнуть наші два споконвічні вороги, тим сильніші станемо ми на Україні. Ограбити город – се мало. Треба вирізати турецьких вояків, купців, урядників, спалити флот, а тоді мусить прийти до війни. І сього, може, ще не вистане, але я не завагаюся і піду далі. Ось Абазе-паша пише мені, що треба доконче показати козаків самому султанові. Ну, ми тої осені покажемо йому їх… А тепер поняв ти мене?
– Поняв, ясновельможний, – відповів Юрко, зворушений, – а ти не дивуйся, що по усіх злиднях, яких зазнав я від ворогів нашої віри, не розумію ще часами подій…
– Не оправдуй себе, – сказав на се гетьман, – твої сумніви приносять тобі честь. У страшному часі, у якому живемо, треба на серце наложити сталеву броню, холодну й лискучу, наче зеркало, щоби кождий ворог, що гляне у нього, побачив у ньому смерть. Хто постоїть за нас? Хто покарає злодіїв, які день у день допускаються на нас найстрашніших злочинів? А прецінь ми не є гниллю, ні слабиною, як волохи, греки, ляхи! У нас велетенські засоби здорової, молодої, нев’ялої сили. Тому був би се ще більший злочин, наколи б ми не закляли опирів, які саме нашою кров’ю відсвіжують свої перегнилі тіла…
Гетьман замовк і не сказав уже того вечора ні одного слова. Він, бач, не любив двічі повторяти виданих приказів.
Слідуючої днини ті самі вірмени, що освободжували бранців, прийшли знову до гетьмана, а сей дав їм лист, писаний власною рукою, і дві галери, на які всаджено усіх освободжених каторжників з битви під Тендровом та з Кафи. Не було їх багато, бо мало не всі просили отаманів узяти їх зі собою на Україну. Волохи й молдавани вибиралися у Молдову, а серби та болгари бажали таки й осісти між козаками, і гетьман позволив їм на се. Він знав, що сі народи ближчі йому кров’ю та вдачею, чим усі другі, та що не один з потемків сербських і болгарських каторжників ходив уже у козацькій шапці. Галери поплили до Поті, бо там мав Івашко ждати відповіді на свій лист.
Між тим козаки та тисячні ватаги ясиру розділили між себе працю. Одна частина бурила доли довкола малого базару, щоби не пустити пожежі у сю частину міста. Друга грабила ті дільниці, яких не могла пограбувати попередньої днини. Третя направляла постріляні кораблі та паювала добичу.
А добича була величезна. Козацьким хлібом можна було навантажити цілий флот. Чого там не було! Цілими стосами лежало, перш усього, у мішках дороге коріння, перець, цинамон, імбир, гвоздики, привезені караванами з Індії через Тебріз та Ерзерум у Поті або Трапезунд, а відсіля на галеонах у Кафу.
У невеличких мішечках з пальмового листя лежали купами арабські пахощі, продавані на вагу золота у краях ісламу: мирра, ладан, нард, мошус. Козаки знали добре ціну тих товарів і тому забирали їх, скільки було. Поруч лежали коври адзямські, тобто перські, курдійські, хорасанські, турецькі та цілі гори звоїв шовкових, вовняних та бавовняних матерій. Оксамити, тафти, китайка так і валялися у кривавому поросі набережної. Тисячі готових одягів, шароварів, фереджій, сорочок, хусток, чалмів, шапок, особливо смушевих перських, лежало серед валяви чоботів, черевиків, папучів, поясів.
Зброї звичайної не було, бо її розхопили вмить безоружні бранці. Зате кількасот дорогоцінних пістолів, пищалів, шабель, ятаганів, кинджалів та чеканів зложили козаки у квартирі гетьмана. Не одна з самоцвітами, перлинами, бірюзою та коралями висаджуваних рукояток вартувала тисячі, не одно вістря було одиноким у свойому роді на увесь світ.
Вкінці біля самої гетьманської квартири лежала золота, срібна, мідяна або цинова посуда, у якій так любуються східні народи. Чарки, кубки, кухлики, збани, збанятка, імбрики, підноси, имечити, миски, полумиски, тарілки, статуї з генуезьких домів – усе те чудової роботи з золотого та срібного філіграну, наче з металевої коронки, – усе те лежало всуміш з ложками, горшками, казанами з міди та бронзу, і козаки більше були падкі на сю посуду, чим на розкішні вироби східних золотарів.
У велику деревляну скриню кидали козаки ковтки, нашийники, діадеми, перстені, нараменники і гроші, та нікому й у голову не постало пильнувати їх або скриню. Кражі золота між козаками не бувало ніколи. Зате багато козаків товпилося довкола величезних звоїв жовто-брунатної краски, які лежали неоподалік від величезної купи поживи. Був се тютюн, і усякий спішився набити чим боржій люльку пахучим зіллям, а там і напхати ним хоч одну кишеню замащеного кобеняка або шкіряний гаманець. Бо і тютюн – се, звісно, не будь-що! Усякому понадобиться, а тамто усе – хіба тільки тьфу! За одну ніч проп’єш, ще хіба гріха на душу наберешся.
Ід вечорові усе було готове, і гетьман велів усе борошно, мід, хліб, кашу, рибу та м’ясо ладувати на кораблі й чайки. Відтак приказав усіх, хто вписався у козаки, уоружити та одягти у добуту одежу. Нових козаків розпаювали по куреням та сотням в міру сього, чи бажали служити на Запорожжі, чи жити на волості. Усі прочі мусіли сейчас всісти на кораблі, щоби не перепинювати руху війська, якого було вже поверх десяти тисяч.
Між тим усю ніч Юрко, Пашковський, Мамаєвич та трьох вірменських баришівників лічили гроші та перечислювали дорогоцінності й дорогу посуду на червінці. Частину товару, як коріння та пахощів, купили оставші при житті й майні вірмени і греки, а третьої днини прибуло ще не знать звідки, здається, з Судаку та Тясмину, кількадесятьох жидів. Їм продав гетьман усе, що могло заважати по дорозі.
Коли сонце перейшло полуднє, почався поділ добичі між козацтвом. Звичайно поділу довершувано по повороті. Але тим разом добичі і людей було так багато, що о много вигідніше було флот поділити на дві часті і вертати двома дорогами, а пайки добичі розділити відразу, щоби усі зосібна журилися своїм майном.
Перш усього розділено усю одежу, сап’янці, коври й матерії. Усякий одержав чималий клунок, а такі самі клунки дістали і бранці. Деякі невільники передяглися сейчас, інші залізли у якийсь куток корабля, шили собі самі штани або каптани. Жінки пішли за їх приміром; вкоротці мусіли отамани позганяти жіноцтво під палубу, бо розстеленим шматтям перепинювали морякам роботу.
Відтак відчислено третину гроша на козацький скарб, третину – на викуп бранців, будову церков, допомогу втікачам з-під польського ярма та оборону церковних маєтків від напастей уніатів та поляків. Останком поділилися козаки, і на кождого випало ще по п’ятсот червінців! Сотники, полковники, курінні отамани, писар та гетьман поділили між себе дорогу посуду і зброю, а Юрко одержав також дарунки, бо гетьман заявив на раді, що пан Угерницький – се козак, який усьому козацтву вельми прислужився, перебуваючи у Туреччині. Радо згодилися і козаки на те, щоби наділити молодця пайкою, бо много з них бачило, як Юрко ослонив гетьмана від турецьких шабель на галері.
Вечором загорілася Кафа пожежею. Зразу окремо від себе бухнули у небо стовпи огню, та вони ширшали чимраз більше й більше, обіймали чимраз більший круг, аж зіллялися у одно море полум’я, яке з гуком, сиком, ломотом било у небо та на десятки миль довкола світило кривавим заревом. Генуезька Кафа перестала існувати і уже ніколи не піднялася з занепаду. Раз назавжди перестала вона бути устами опиря, що ссав кров обездоленого руського народу…
При кривавому сяєві випливали з пристані два флоти. Один, зложений з галер з човнами та двадцяти чайок, поплив на полудневий захід, другий, більший, під проводом Мамаєвича подалася у Азовське море, щоби річкою Молочною та Кінськими Водами доплисти на Січ. Ся частина, що складалася з прочих чайок та усіх кораблів Кафи, везла увесь скарб, більшу половину бранців та усі жінки.
Мамаєвич мав розіслати їх по козацьких хуторах та слободах і виплатити кождому з призначеної на се часті скарбу по двадцять червінців на загосподарювання нового житла. Прочі бранці плили з гетьманом, який і не думав вертати ще на Україну, а мав заждати недалеко Тавані на свіжих добровольців, щоби показати козаків султанові, як того бажав собі Івашко.
Без труднощів та перепон відбули козаки дорогу. Турецький флот не був ще наготові, а ніхто з пашів, що стояли з військами на берегах, не мав охоти пробувати сього, що не вдалося навіть очаківському беглербегові…
Несповна дві неділі після спалення Кафи почув Юрко на лиці холодний подув з-поміж перших дніпровських порогів.
Весело вертали бранці на Україну. Страшна змора, яка через десять місяців давила душі нещасних, щезла, розвіялася, наче дим. Ясне сонечко волі озарило їх судьбу, забулося усе лихо, яке колись перед татарським нападом давило їх не раз своєю вагою. Забулися нагаї панських посіпак, насильства, гнет, панщина. Усім здавалося, що, вертаючи на «ясні зорі, на тихі води, у край веселий, у мир хрещений», ідуть назустріч свобідному життю без жури та тоски, у мирі та дозвіллі. Як швидко минали короткі літні ночі у степу! Як гарно сходило й заходило сонце на волі! Не сміялося, наче ворог, як колись там далеко, на кафинському березі…
Ріжними дорогами ішли бранці. Одні плили човнами, другі ішли берегом Дніпра або степом відділами по кількасот людей під проводом запорожців. Чим дальше відходили вони від Аслан-города, тим частіше лучалися запорозькі хутори, і ось тут починали відділи таяти та розпливатися. Ось тут уперше стрітилися п’яні свободою невільники з неумолимою, важенною правдою.
– Куди йдете? – питали їх запорожці, які по зимівниках займалися управою ріллі, пасічництвом, ловами, рибальством. – Куди? Чи назад під панський нагай робити панщину і за себе, і за сих, що згинули? Може, думаєте, що ясновельможні пани заставлять вам столи хлібом, маслом та горілкою, обіймуть вас, поклоняться і скажуть: милості просимо не гордувати, а сісти з нами, славлячи Бога за ласкаву поміч та щасливий поворот? Ха-ха-ха! Нагаєм по спині хама, раз тому, що хам, а другий раз, що вернув… дурний цапище, під нагай!
– У нас хати, хазяйство, рідня… – відповідали збентежені раби.
– Хати, хазяйство? – сміялися запорожці. – По ваших хатах ще восени вітер останки попелу позамітав, а весною щемелина, полин та лопухи виросли у ваших світлицях. У ваших стайнях усю зиму ночували вовки-сіроманці та вили ночами, бо чули під снігом кров, що всякла у землю, – кров ваших батьків, матерей, дітей, братів, сестер, свояків. Пустиня остала по проході татар, пустиня і лютий, препоганий пан, що спроваджує тепер з других своїх сіл замучених рабів-кріпаків, щоби полям, які ви кров’ю і потом окупили, не дати порости лісом.
Посумніли бранці, похнюпилися, притихли.
– Що ж нам робити? Ідемо під ярмо, але у нас є гріш…
– Для панських гайдуків! Думаєте, що старости у Черкасах, Каневі, Барі або Брацлаві оставлять вам що-небудь? Окружать посіпаками, завезуть, обдерши з усього, до дворів українських короленят, дадуть землю, але свою, і працюй, худоба, на пана, доки не здохнеш або доки знову татарва у Перекоп не забере. Ось ви оставайте тут або йдіть на волості, але не на захід, а таки тут, у Київщину, Білоцерковщину, Уманщину, пишіть себе в козаки, а сотники та полковники найдуть вам уже місце.
 
І юрби бранців топилися та розпливалися по широкій Україні. Одні, головно молоді, оставали у зимівниках та хуторах, інші поселювалися у містечках та слободах, останні пішли у ліси, коби дальше від проклятого опиря – польсько-шляхоцької змори. До Черкас дійшли уже тільки самі козаки з невеличким числом бранців, які й осіли під козацьким присудом у городі.
Юрко не вертав з бранцями. Від Таволжаного острова подався він степом на захід, правим берегом річки Сули на Саксагань, а відси лісами повз Інгульця на Тясмин. З ним було кількадесят козаків з чигиринського полку, що вертали домів. Усі вони покупили на Запорожжі татарські коні, а й Юркові удалося купити за два червінці подільського бахмата, велику, худу коняку, яка могла день у день їхати дванадцять миль, не змінивши ні в чому свойого вигляду. На ній-то їхав Юрко день і ніч, а козаки не відставали від нього, бач, і їм спішилося домів. Деколи стрічали по дорозі відділи козаків, які їхали саме туди, відки вертали товариші Юрка.
– Їдем до Царгорода! – гукали.
– Хай Бог поможе! – відповідали Юрко й козаки.
А простір, який ділив молодця від Діброви, меншав з кождою хвилиною.
Широко розлився серед ліса Ведмедівський потік. Шувар, ситник, кліщинець, підбіл укривали пологі береги, а вода ліниво протікала поміж стеблами. Дивний се був потічок. Деколи здавалося, що там води тільки жабі по вуха, а тут, під водою, болота на сажень і більше. Подекуди знову крилася під каламутною водою глибінь на півтора сажня, і тільки козаки знали, у якому місці можна без небезпеки перебрести потічок. Тому-то мужики й козаки називали не раз сей потік ляцьким.
 
По обох берегах потічка виростав величезний дубовий ліс. Коренасті, крислаті велетні простягали над землею грубезне, мохом поросле гілля, груба верства листя вкривала землю та угиналася під ногою, наче зелена покрива поліського болота. Над потоком та його допливом росли бивно вільхи, а листя трепет вилискувалося до сонця, як срібло. Сріблом проблискувало й листя височезних осокорів, що росли дещо дальше від води. Околиця була скалиста, а на горбках росли столітні липи, наче величезні куполи над церквами.
Безліч всілякої пташні жило високо у гіллі, цілі громади серн, оленів, а навіть турів та медведів, стада білок, куниць, тхорів оживляли лісову пущу, а плодовита земля родила незмірне багатство всіляких ягід та грибів. Рої пчіл бреніли між цвітучими деревами та понад ковром цвітів на прогалинах, а солодкий мід наповняв собою мало не кожде більше дупло. Бувало, й у земляні дучки складають мід пильні робітниці, і під стопами мандрівників відкриється нечайно медяна криниця.
Оттут, серед оттакий ліс, переходила лісна доріжка, яка вела зі Смілої у Чигирин, а саме там, де вона перехрещувалася з потічком, стояла козацька слобода. Увесь сей ліс, положений на правому березі річки Тясмин, належав до пана Угерницького, та доперва від двох років. Щойно недавно дізналися козаки зі слободи, що вони уже не на своїй, а на панській землі сидять.
 
Найстарший віком у слободі п’ятдесятьлітній козак Іван Нетяга, що був колись на Запорожжі курінним отаманом, скликав тоді козаків, і усі урадили відгородити собі стільки землі й ліса, скільки кождому було потрібно для власного прибутку, а щодо прочого іти зразу з панами на згоду. Якщо згодяться, то гаразд, а ні, то завжди на сході та півдні землі доволі, а у кождій хаті є шабля, і пищаль, і списи…
Хати у слободі стояли здовж потоку по обох боках багнистого русла одна оподалік від другої. На перехресті, на сухому горбикові, стояла церковця, куди заїздив не раз з Чигирина піп вінчати, хрестити та правити поминки по померших. До Чигирина було дві милі і стільки само до Смілої, та мало хто їздив туди, бо головний тракт ішов лівим берегом Тясмину, а Смілянщину спустошили були недавно татари, тож і не було кому їздити до Чигирина. Доріжка поросла травою та бур’яном, а козацтво жило собі спокійно, складаючи тільки на воєнні потреби означену кількість земних плодів, смушків або гроша на руки чигиринського полковника Івана Гордія.
Була осінь. Ранні приморозки та дрібненькі холодні каплі осіннього дощу обголили крислате гілля дубів та лип з жовтого листя. Воно покрило собою усю свою зелень, яка горнулася ще до стін лісних велетнів; закривши отвори дупла, спали пчоли у своїй багатій у припаси теплій хаті; співучі птички полетіли у вирій, а козаки стали ладити знадіб’я до зимових ловів та ждати повороту молодих – кого з Січі, кого з запорозьких уходів.
Уже і сніг став попадувати ранками, з Чигирина та Умані приїхали купці, які купували збіжжя та садовину або замовляли шкіри зі зловлених зимою звірів. Вони і привезли козачкам і козакам усього, чого могла забажати їх душа: саєту, шовк, оксамит, ленти, коралі, намиста, гудзики, запинки, дукачі, тютюн, олово, порох, а потайки і зброю.
Вкінці і над’їхали з Січі опалені вітром та сонцем молоді козаки у кармазинових жупанах, з турецькою зброєю, а часто-густо з в’ючним конем, з якого здіймали клунок з «турецьким добром», тобто добичею з анатольських городів або кораблів. Уходники з Самари та плавнів везли шкіри, рибу, сіль або гроші, які узяли за добуті плоди. Деякі вертали тільки з душею, ограблені татарами або пахолками польського старости, деякі не вернули зовсім, і імена їх прийшлося попові згадати при панахиді, яку відправлено за усіх, не вернувших на празник св. Димитрія. Та хотяй не завсіди добрі вісті приносили мандрівники то про сього, то про того, все-таки на загал у слободі було любо й весело, а за грубою загатою козацької хати било більше щасливих сердець, чим у палатах вельмож.
 
Аж ось вечором, у сам день святого Архістратига Михаїла, перед хату Івана Нетяги, що стояла напроти церковці, приїхало від сторони Чигирина двоє людей.
Старий Нетяга вийшов та попросив у хату обох, поклонившися в пояс гостям.
– Милості просимо вашмость пана не погордити козацькою стріхою та користуватися нею, поки воля, – сказав.
Двоє молодих людей увійшло під низьку стріху, а козак, увійшовши за ними, засвітив каганця з оливою та докинув дров до огню, на якому варилася каша.
– Слава Богу! – сказав прибувший, поклонившися до образів на покуті.
– На віки віков амінь! – відповів козак і зрадів. – Бачу, ви православний! – замітив.
– Так, православний і русин, з Теребовельщини, моє ім’я Іван Попель, а се моя сестра Галя.
Дівчина скинула з голови каптур та хустку, і старий Іван аж ахнув з зачудування, коли побачив її личко, злегка покрасніле від морозу.
– Святий Боже! – прошепотав. – Невже ж твій ангел завітав під мою стріху! От раз дівчина!
Але Галя не чула слів, ані не бачила вражіння, яке зробила її поява на козакові. Вона клякла перед іконами та, закривши очі руками, заплакала тихо.
Іван Попель та Іван Нетяга стояли мовчки, шануючи горе дівчини, яке вона ось бажала виплакати перед лицем Господа.
Але ось із-за печі вийшла дитина, прегарний маленький шестилітній хлопчик, чорноокий, повнолиций, несміло підійшов до Галі і цікаво став їй приглядатися.
– Остав, Андрійку, тітку, вона молиться, – пробубонів Нетяга та бажав здержати хлопчину, Але сей скорше, чим хто міг подумати, прибіг до Галі та обняв її за шию своїми короткими, грубенькими рученятами.
 
– Тітко! Тітко! Не плач! Ні, Бозя не любить, щоби плакати. Ти попроси Бозі, чого хочеш, а Бозя дасть тобі. Ну, не плач, не плач, бо і я плакатиму.
 
Голосок дитини задрожав. Галя підняла голову і з усеї сили пригорнула до себе Андрійка.
– Дитинко моя кохана! Хай тобі Бозя дасть щастя на весь вік за твоє добре серденько! Так, я не буду плакати, тільки попрошу…
Але тут цілою хвилею бризнули сльози з її очей…
– Милості просимо сідати, а я сейчас зладжу дечого покріпшого, – просив Нетяга і зі стінної шафки вийняв пляшку угорського вина. Вилляв вино у мідяний кітлик, всипав меду та коріння, долив води і усе те приставив до огню. Галя обтерла очі та балакала з дитиною.
– Тіточко! Ти відки приїхала? – питав хлопчик. – Я тебе ще ніколи не бачив. Але ти гарна, і я люблю тебе!
– Любиш, дитинко? О, люби мене, кохання, люби дуже, бо і я тебе любитиму, якщо будеш чемний.
– О, я завсіди чемний, тільки коли ляхи прийдуть, то ні.
– Ляхи? Які ляхи?
– А ось такі, що не хрестяться до образів, тільки дуже чогось заглядають понад голови людей і дуже-дуже крадуть. Вони дуже люті, коли нема старших, і б’ють дітей.
– Чи і тебе вибили?
– Мене ні, але коли мого тата вбили татари, а маму вкрали, то мене дуже-дуже вибили в лісі.
– У лісі?
– Так, я ішов, ішов, довго-довго, бо у нас село горіло, і я у ліс утікав. Аж у лісі над’їхав один лях на коні, а два були піші. Один побачив у мене на шиї хрестик… мама дали… такий жовтий, лискучий. Один лях узяв його, я почав просити, а далі хотів йому вирвати з рук, бо се було від мами. Тоді оба почали мене бити ось таким, як дядько б’ють ліниві коні.
І хлопчина показав рукою на дротяний нагай, що висів біля дверей.
– А що ти, Андрійку, тітку мучиш? – засміявся Нетяга. – Не гнівайся, вашмость панна, на дитину, але се справді його історія. Татари вбили родичів. Де жили, як звалися, один Бог на небі відає. Хлопчина побіг у ліс, там напали на него ляхи, і, звичайно, ляхи здерли з дитинки золотого хрестика, що дала мама: видко, не зовсім простого роду ся дитина; а його самого побили нагаями до безтями – видко, боронився. Але як виростемо, то ми їм покажемо, правда, козаче?
Тут старий козак насупив брови і підняв руку догори, наче до розмаху.
– О так, я тоді відберу у них хрестик, я так поб’ю, що, певно, вже будуть чемні.
– Певно, що будуть! – згодився дядько і пильно мішав у кітлику своє вариво.
Між тим Іван вийшов, а по хвилині вернув у світлицю, несучи в’юки з коней та великий мішок з грішми Юрка. Зложив усе те у куті, а по хвилі кітлик з пахущим напитком стояв уже на столі. Нетяга узяв з мисника три срібні кубки розкішної турецької роботи і подав гостям. Перемерзлі та утомлені не дали себе довго просити і, заки старий висипав кашу на миску та виніс з комори сала й вуджениці, огріли себе солодким та міцним питвом.
 
Мовчки повечеряли, а коли наситилися усі, старий зладив на полу постіль з вовняних пірників і подушок для Галі та Андрійка, а сам з Іваном усів при огнищі.
– А тепер, пане Іване, – сказав весело, – якщо не дуже втомився, розкажи, відки йдеш та чого хочеш.
– Не утомився я дорогою, бо їду щойно з Чигирина, де звідувався за тясминську пустиню. Тепер бачу, що тут уже люди є, то легше буде й мені, і пану Угерницькому, якщо тільки поверне.
Старий дрогнув.
– Пан Угерницький? – спитав. – Новий дідич нашого уходу?
– Так, моя сестра – се його суджена, а він сам у неволі, та ледве чи верне.
Старий понурив голову. Його доволі сиваві вуса звисали з-поміж пальців, а великі сині очі вдивлялися через хвилину в огонь. У хаті посумніло, наче чорний ворон перелетів попід образами.
– Так, отже, се правда? – заговорив по хвилі. – Скінчилася наша воля, зачнеться тягання по гродах, може, ще й гірше. Га! Божа воля!
Іван усміхнувся.
– Я так собі й думав, що ви, батьку, зажуритеся вісткою, та, їй-Богу, нема чого. Пан Угерницький козак, як ви або я, і стільки лишень землі возьме, скільки кождий з вас. У гроді запишемо усе на нього та підчинимося у всьому полковій старшині. Я вже і вписав Юрка й себе до полку, і полковник Гордій післав мене до вас.
Лице старого поясніло.
– Га, коли так, то хай Матінка Божа хоронить вас та пана Угерницького й щасливо приведе його сюди! Нам тут треба православної шляхти та учених людей, бо приходить час поладити з ляхами, як поладили з проклятою татарвою га турком. Хай же вас Бог наділить добром та щастям… А здається, щастя буде, – додав по хвилі, – бо ось Андрійко перший привітав вас бажанням добра, а така золота дитина багацько може у Всевишнього! Отець Андрей казав, бувало, завсіди…
– Отець Андрей? Чи сей товариш монаха Вишенського?
– Так! Він був тут рік тому, ідучи з Лаври на Поділля, і казав, що Андрійко багацько може у Всевишнього, бо він невинна дитина, яку тяжко скривдили вороги св. Христа – поганці і папежники. Тому його молитві отвором стоять ворота Божого Царства.
– Отець Андрей – се мій і пана Угерницького учитель від дитинних літ, – відповів Іван.
– А, тепер уже розумію, що ви інші, чим звичайні шляхтичі, і знаю, що не запродасте нас у неволю, – сказав старий поважно і простягнув широку, дебелу руку до гостя.
На другий день по усій слободі пішла вістка, що приїхали повномочник та суджена нового дідича, одначе нема чого їх боятися, бо вони – свої люди, козаки. Заворушилося у слобідці, і перші побігли до хати Нетяги молодиці-цокотухи. Одна ішла просити старого позичити терлиці до конопель; друга несла Андрійкові пару вишиваного білля, бо, бач, старий не мав жінки, ні господині, а Андрійко – мами; третя бігла розпитатися за ціну митої вовни у Чигирині; четверта – баба сім миль з-за пекла – ішла жалуватися, що чоловік непутящий, щоби, бач, старий нагримав на нього при нагоді.
І так ішла одна по другій, кожда з ділом, а усі по те, щоби поглянути на «панночку». Кожда несла під запаскою якийсь дарунок: одна – кусок білого полотна, друга – вишивку, третя – пару рушників, четверта – сало, п’ята – пару курей… А усе те – на нове господарство для «панночки-козачки». І усі виходили від неї очаровані її красою і принадою, повні зависті, але і прихильності, а вона приймала їх сама, бо старий Нетяга казав усім, що не він, а вона хазяйкою у його хаті, а сам з Іваном балакав при чарці меду у світлиці.
Іван розв’язав мішок з грошем, і оба стали обчислювати, скільки треба буде гроша на виставлення хати та придбання хазяйства.
– За робітника не бійтеся! – говорив старий. – У нас є звичай, що слобіжани без плати помагають усякому новому козакові обзавестися господарством, тож і тобі поможуть. Вони дадуть і сухих бальків, тільки до стін треба буде каменярів і майстрів з Чигирина, Черкас або Канева.
По довшій нараді рішили збудувати з дубових балів просторе дворище, яке б простояло без направи і двісті літ, а тільки прибудувати двоповерхову муровану кімнату, ніби вежу на одному крилі, де можна би було оборонятися від нападу, хотяй би і дім згорів.
 
Вечором пішли оба мужі у коршму, де держала край слободи, під лісом, шинкарка Ганна. Була се тридцятьлітня, дуже гарна жінка, з блискучими чорними очима та буйним русявим волоссям, яке добувалося з-під червоної, мов мак, хустини. Жила вона сама-одна, бо чоловіка убили польські жовніри перед десятьма роками на ярмарку у Барі. Ганна не дуже тужила по ньому, бо Онисько Корж був пияк та непутящий чоловік, який замолоду служив козачком у якомусь дворі на Волині і там научився пиячити та гайнувати гроші.
Одначе хотяй любов до чоловіка вигасла у серці Ганни, то таки вона уже не віддалася удруге. Не раз і не два сваталися до неї люди поважні, маючі, чесні, але вона не хотіла іти заміж. Не один молодець ходив, бувало, до Ганни не день і не два, аж надумавшися та порадившися з ріднею, ішов у світ. Та молодим відповідала Ганна насмішком або дотепами:
– Тіткою нині тобі бути, козаче, а не жінкою! – говорила. – У тебе молоко на лиці, а у мене сльози, куди нам до себе!
 
– Але ж я люблю тебе, Ганно, мені без тебе життя нема! – каже, бувало, молодяк. – Твої очі причарували мене…
 
– Ха-ха-ха! – сміялася шинкарка. – Коли причарувала, то плюнь тричі через ліве рам’я і перехрестися! А ось на тобі три волоски з голови. Іди і закопай їх до опівночі на роздоріжжі, хто йтиме через них, той і залюбиться, а тобі наче рукою відійме!
Молодик відходив сміючися, але довго ще був, наче замотиличений. Усі казали, шо Ганна жде на когось, та, мабуть, не діждеться, а дехто зі старших жінок твердив заодно, що Ганна – відьма, з чортом знається, та він її віддати не хоче. Раз у рік тільки ходила Ганна у Печерську лавру та там і давала на парастас по чоловікові та ще по комусь, але ніхто не знав, кого саме поминає Ганна. Заплакана і змарніла вертала шинкарка у слободу та бралася наново до своєї праці весела і безжурна на вид.
До сеї-то Ганни пішли Нетяга й Іван.
Побачивши нового гостя, гарна жінка обкинула його питливим поглядом, але не сказала ні словечка. Мовчки поставила перед обома збанок меду і сіла разом з другими до стола, зложивши руки на високій, повній груди. А між тим Нетяга зняв шапку і сказав до усіх зібраних:
– Ось, панове молодці, товариш пана Юрка Угерницького – козака нашого полку.
– Як-то козака? – поспитали деякі.
– Козака, який вписався до полку під полковий присуд! – відповів Іван. – Я теж козак, а ім’я моє Іван Попель.
– То ви будете з Тернопільщини або Теребовельщини? – поспитав невеликий ростом, кремезний козарлюга з шрамом, який ішов через ціле лице – від лівого виска аж по праве ухо.
– З Теребовельщини!.. А ви відки знаєте?
– Я був сам у Тернополі, коли ви і ще якийсь шляхтич гостювали у Михайла Гудза.
– Ага, відси! – усміхнувся Іван, а козак так страшенно викривив лице при усміху, що молодцеві аж мороз пішов по шкірі. Здавалося, що ся половина людської голови сміється очима, а друга, долішня, корчиться у передсмертельних судорогах. Мимохіть вдивився Іван на страшну тварюку. Козаки сейчас поняли положення і зареготалися.
 
– Видко, вашмость пан шляхтич не бачили ще нашого… як-то його зовуть… – сказав якийсь молодий, плечистий козак, з молодецьким, горі закрученим вусом.
– Китоврася! – крикнув хтось.
– Іменно китоврася! Так його охрестив один студент братської школи зі Львова, який був у нас сього літа.
Іван усміхнувся.
– Певно, що хтось страшно вас, дядьку, опоганив?
Але, на дивне диво, козак не обурився, тільки пересунув рукою по чолі та попив меду.
– Се гусарин пана Жолкевського над Солоницею…
Наче мерлець появився усім у своєму білому покривалі. Усі замовкли, лиця поблідли, і тільки очі горіли якимсь дивним огнем. Іван споважнів також і простяг руку до козака.
– Не прогнівайтеся на мене, дядьку, – сказав з повагою, – я не бажав посміхатися з вас, а тепер прошу у вас прощення. Я, бач, не знав, що ви і були там…
– О, був! Та ніколи не повинен ніхто дізнатися від мене про се, що там діялося, бо се була наруга над Богом, людьми, добром та правдою, се був злочин, за який заплатять ще колись виновники загибеллю, бо хіба Бога не було б на небі!
Козаки мовчали, очі шинкарки широко гляділи у страшне лице козака з якоюсь тривогою, а Іван, стиснувши руку козака, відповів:
– Саме тому треба розказати усім, хто того не знає, щоби усі як слід пізнали тих, що над нами володіють з Божого допусту.
– Ба, ми не раз прохали Максима, щоби розказав про Лободу та Наливайка, але він не хоче, – замітив молодий, плечистий козак.
– Розкажіть, Максиме! – просили ріжні козаки, а шинкарка поставила перед нього повний збанок.
 
– Розкажіть, дядьку, – прохала. – Ось я вам за се чарочку одну і другу…
 
Але Максим тряс головою на оба боки і відсунув чарку.
– Не можу, се надто страшне! – говорив. – Воно мені душу з тіла тягне, коли згадаю.
– Сам ти казав, дядьку Максиме, що хіба Бога нема на небі, якби не було месті за солоницький злочин. Хто має бути знаряддям сеї месті, як не ми?..
Усі глянули на Івана, наче збуджені зі сну, але ніхто не обзивався.
– Гетьман Сагайдачний б’є татар, турків, і ось теперечки ні одні, ні другі не страшні нам усім, що живемо на вольній, козацькій землі, а радше ми страшні їм. Тепер черга приходить на другого ворога нашої свободи – на ляхів. Поки що збираємо сили та збираємо під свій присуд народ, попів, козаків, міщан, ба, й шляхту. І прийде колись час, коли усі ті стани постоють разом одностайно за добро та волю усієї Руської землі від Сяну по Чорне море і викинуть ворога під його голодний Краків та Варшаву. Про се ми завсіди повинні тямити та не забувати ні одної з сих страшних кривд та злочинів, яких допускається на нас сей хрещений поганець, що сів над Віслою. Розкажи, дядьку, щоби і усі молодці від тебе знали, кільки крові лежить між нами а ляхами, кільки ложі, зради, підлоти… кільки разів сам Бог відвертав лице від того проклятого народу…
Іван замовк, але усе його покрасніле лице та блискучі очі говорили далі багато й багато! Поняли козацькі серця його цілу бесіду, перечули, не знаючи усю глибину сеї святої ненависті, і забилися разом жагою месті. І старий Максим люто блиснув очима та затиснув кулаки.
– Га, коли так хочете усі, то слухайте! – сказав. – Та не моєю буде виною, як від моїх слів загориться у ваших серцях огонь ненависті та не дасть вам радіти життям, дружбою, ріднею, миром…
Не стану я розказувати за початок війни, ні за її причину. Ся причина була, є й буде завсіди, доки не скінчиться панування гнилого польського панства над руським народом. Без ніякого поклику може кождий з нас вхопити за шаблю, та ні один лях не спитає нас про привід до сього. Се горить у крові, пливе водою, летить повітрям, росте з травою. Козацтво вхопило за зброю і обсадило Україну, Поділля, Волинь, а коли надійшов за Наливайком Жолкевський, ми побили його під Гострим Каменем.
Ба, не було у нас єдності. Лобода бажав тільки слобід від короля, Шостак та Шавула думали тільки шляхту заступити козаками, а шляхту прогнати геть, Наливайко і Кремпський кричали на все горло: «На біса нам поляків і Річи Посполитої, ми можемо стати знову самостійною державою, як були колись. І німецький цісар, і московський цар, і хан признають нашу самостійність і поможуть нам!» Наливайко задумав піддатися під руку котрогось зі сих трьох володарів, зате Кремпський бажав цілковитої свободи й самостійності.
Оттаке-то було між нами безголов’я! Аж серце рвалося, коли погадаємо, кільки сили та завзяття, кільки людей та крові пішло тоді намарне, гей! Гей! Коби-то ми були мали у той час нашого Сагайдачного!
Лобода був заслабкий, замало рішучий. Запорожці ішли собі у свій бік разом з наливайківцями, а реєстрові козаки та волосні – у свій. Одні других не любили, бо ж се хіба кождий знає, що голяк дукача не любить. Але лишім се!
 
Гетьман Жолкевський наступив на нас з весною так нагло, що ледве мали час піти за Дніпро і станути під Переяславом. Усі човни позабирали ми у Києві та других містах на лівий бік ріки, а більші – каїки та байдаки – потопили ми при березі. Кремпський збирав у Києві усіх утікачів з України враз з жінками й дітьми і висилав усе те до нас під Переяслав. Хто з козаків жив по сей бік Дніпра на волості, той утікав до нас, бо куди перейшли польські війська, там ре оставало нічого, кромі пошматованих тіл та грязюки з попелу, замішаної кров’ю.
Ні жінки, ні дитини не оставало у козацьких посіллях, наче не були се посілля тих самих людей, що тільки разів ставали у пригоді саме тому польському війську. Татари хотяй декого в неволю візьмуть, то може викупитися; ляшня різала усе, не перебираючи, наче се не люди були, а вовки. А там ви знаєте ляхів, а, радше, ви не знаєте їх.
Лях – се звір, хижий, трусливий та кровожерний звір, одітий у кунтуш, повний латини, великих слів, обігранок… але у нутрі нема ні крихітки правди, ні стебелинки людськості! Се гадюка пестра, лискуча, що боїться прута, гине від нього, слабшого жалить смертельно.
З другої сторони, гетьман Жолкевський брався усіма способами перетягнути на свій бік усіх учених або заможних людей між козаками, ось як князя Ружинського. Та се йому зразу не удавалося. Все-таки обіцянки могли слабшим показати надію на прощення «вини» та довести їх до зради…
Під час, коли наші полковники радили раду, стягали поживу і всякий припас та надармо старалися о піддержку по містах а навіть селах, Ружинський й Вишневецький напали на Кремпського у Києві. Полковник не сподівався нападу, київські міщани не сповістили, бач, його про прихід ворога. Все-таки він оборонився, але мусів покинути город.
Жолкевський увійшов у місто на сам польський Великдень, і річкою поплила кров у Дніпро. Усі приятелі козаків наложили головою. Не подаровано ні старцям, ні жінкам, ні дітям. Озлобилися кияни, та було запізно. Піянство, насилля, убійство, грабіж – ті невідлучні товариші польського жовніра, осіли настало у городі, а відси розплилися по тихих водах, попід ясні зорі, на увесь хрещений мир…
Повитягано човни, затоплені Кремпським, але козаки поставили на березі гармати – годі було переїхати на той бік. Тоді саме під’їхали і запорожці чайками під правий беріг, щоби покарати міщан-зрадників. Гей, коби-то вони так боронилися були перед ляхами, як боронилися від нас! Не було б польського духу на святих київських горах! Полковник Підвисоцький мало сам не втопився, коли поцілили його чайку. Нас відбили, і так станули ми напроти себе: ляхи на правому, а ми на лівому березі ріки.
Підвисоцький з човнами станув при устю Сули. З ними та з Кремпським були усі запорожці та усі молодці козаки, а у таборі – наливайківці і братство з волості, невправне, невоєнне, малодушне. Почалися знову наради, як його бути. До десяти тисяч жінок та дітей було у нас в таборі, багато було й старців і баб, а усе те в’язало нам руки гірш татарського лика. Одні радили йти сейчас усім табором під білого царя, другі радили йти у степи до татар, інші бажали боронитися до загину у Переяславі, деякі несміло, щоправда, піддавали гадку, щоби просити ласки у поляків. Божевільні!
Вкінці порадив Лобода попробувати переговорів. Переговорювати, мовляв, можна завсіди, бо се до нічого не обов’язує. Усі вчепилися тої гадки, мов спасення. Більшість не бачила уже можливості побіди, а бажала тільки якось відкараскатися від ляхів. Ми пустили на воду колоду з листом, і то так, що вона доплила до ляцького боку. У листі було запитання, на яких умовах Жолкевський помириться з нами. Тої самої днини надоспіла відповідь.
Жолкевський домагався видачі Наливайка, Лободи, Шавули, Кремпського, усіх гармат, цісарських прапорів і чайок. Лобода відповів сейчас, що на усе згодив би ся, тільки на видачу старшини – ні. Почалося листування, а між тим у таборі почали полковники ладитися до походу у степи. Гадку сю піддав Наливайко: коли, мовляв, ляхи боялися у минувшому році іти за ним в Уманські пустарі, то й тепер не підуть на Засулля.
Воно було правда, й козаки знали про се, але знав і проклятущий ворог. І, як звичайно, ляхи взяли нас брехнею, коли не зуміли силою. Та ба, коби се була тільки брехня, а там було ще щось так нескінченно погане і підле, що назвати того у нашій мові нема як…
Жолкевський вів переговори зі старшинами, а за сей час вислав пана Потоцького з військом під Трипілля, а вчинив се так хитро, що його власні вояки думали, що справді усе військо піде туди, а не на Київ. До нас підіслав пан Жолкевський двох буцімто утікачів, а на ділі зрадників, і сі оповіли нам те. На нас впала тривога, бо ляхи, обійшовши нас, напали би на переяславський табор, а тоді і живого духу не осталося б з наших жінок та дітей.
Ми полишили Лободу й Наливайка кінчати переговори зі старостою брацлавським Струсем, але наказали їм не годитися на видачу старшин та цісарських прапорів. Самі подалися ми у табор, і тут виправили Кремпський і Шостак усіх волосних козаків домів. Вони роз’їхалися, хто куди знав, а ляхи не могли того спинити, бо навіть неприхильні нам шляхтичі, хлопи й міщани закоштували вже ярма польських освободителів від «козацького свавільства» і приймали наших як мучеників. Ба, коби вони були вчинили се раньше.
Між тим переговори пірвалися, і Лобода з Наливайком прибули до табору. Вслід за ними йшов Жолкевський. Тепер він не боявся уже козаків, бо з Литви прибув до нього Огінський з трьома тисячами війська, так що усеї ляшні було до шість тисяч, а три рази тільки таборових чурів, слуг тощо. Було се уже військо неабияке, чотири рази сильніше, чим наше, а, що найважніше, не було у нього жіноцтва та дітей.
Дайте найзавзятішому воякові під бік дружину та дитину – і де дінеться його завзяття та сила? Вона переміниться у страх – дрожання за життя того найдорожчого, що дав козакові Господь!.. З найкращого бойовика вчиниться лихий, трусливий – хіба що у нього нема серця, нема душі, нема Бога! А того не виречеся ніколи ніякий козак на Україні!
Ми рушили у степ понад Сулою, якраз туди, де Олександр Вишневецький садив саме нове місто Лубни і збудував був на річці Сулі довгий міст. Якщо удалося б було скинути за собою міст, урятували б ми були усе. Під Києвом, Каневом, Білою Церквою збиралися уже свіжі ватаги козацтва. Чернь і міщани ворохобилися уже також; на Волині, у Брацлавщині горіли уже двори…
Тоді пан староста кам’янецький Тульський написав лист до Лободи, що буцімто переговори можна б підняти наново. Пан Тульський іменував себе старим приятелем козаків, а що жінка Лободи, з дому Оборська, була у свояцтві з паном старостою, то й гетьман дав себе взяти на підмову, наче молодий воробець на полову. За сей час Струсь з частиною війська перейшов Сулу за Лубнами і зайшов нас від Дикого степу з полудня. При переході напали на нас ще під час переговорів польські полки і не дали знищити мосту. Вони погасили підложений огонь і направили в’язання. Жолкевський осягнув ціль переговорів. Дурні козаки дали себе обійти від степів, а за собою лишили ворогові дорогу до себе.
Аж тоді скинув польський гетьман маску, і рівночасно звідусіль ударила ляшня на наш табор… Але дивно! У сій страшній хвилі, коли здавалося, що усі ми видані напропаще скаженому ворогові, – де не взялася у нас сила й відвага. Гірко поплатились ляхи за сей напад. Згинуло доволі наших при нечайному нападі кінних на неослонену піхоту, але ж поляків згинуло щонайменше удвоє тільки…
Ми заложили табор над річкою Солоницею. У п’ять рядів поставили ми вози та обсипали землею. Посередині були набиті землею зруби, а на них гармати. Зад обпирався об багна, а усіх трьох проти боків боронили щонайлуччі борці – ляхам не було туди доступу. Почалася облога. Що розженуться поляки – все спіймають облизня. Гинули й гинули, аж вкінці не хотіли уже дальше штурмувати і перестали. Тоді ми почали робити випадки та ночами не раз добре тріпнули мості панів. Завсіди, одначе, більше робили ми бешкету, чим проливали крові, бо переговори знову йшли та йшли… Не знали ми ще, з ким боремося…
Аж ось надоспіли польські гармати, і почався обстріл табору. Аж тепер прийшлося нам гірко! Кулі убивали козаків, жінок, дітей, під їх ослоною ляхи не пускали наших волів ні коней на пашу, відтяли нас від доброї погожої води. Ми мусіли брати воду з баюр – почалися недуги. День у день гинув товар сотками, десятками гинули й умирали люди. Ніяк було хоронити трупи, страшний сопух душив груди, запаморочував голови, наповняв розжарене серце розпукою: що буде з тими, які ввірили нам перед Богом і людьми свою долю – з дружинами й діточками?
А попри те бігали післанці Жолкевського до Лободи, але бігали й до нас: сіяти незгоду! Обіцювали одним гроші, другим гонори-почесті, третім, більш трусливим, – гетьманську ласку. Зате наливайківці вказували на Лободу, як на спричинника усього лиха. «Не будь проклятих переговорів, – говорили вони, – не було б і облоги…» Се була правда, і тоді поміж наливайківцями а наполоханими та уведеними реєстровцями почалися спори.
Запорожці, Кремпський та наливайківці і не тратили відваги – у них не було, бач, рідні! Прочі хотіли миру! Відси прийшло у таборі до сварки та бійки і кінець-кінців Лободу вбили! Добрий се був козак, щира душа, золоте серце, та зам’який на такі страшні часи! Та й ся жінка Оборська… ах! Проклін усякому, хто пов’яже себе з ляхівкою на весь вік! Не виглянути йому з пекольного огню по день суду, як не знати миру ні щастя у сьому світі!
Наразі переговори урвалися, зроблено вилазку, і багато ляхів, особливо з-поміж людей пана Струся, поплатилося за гріхи неславною смертю кертиці, задушеної у власній норі. Гетьманом вибрали Кремпського, і він вхопив залізною рукою керму табору. Настав, на сподив, лад і спокій, та потайки реєстрові Лободи ширили тривогу, жінки й діти вмирали або кричали й плакали і відбирали у багатьох останки відваги…
Поляки стріляли на табор безвиводно, раз у раз падали кулі, убивали людей і товар, розривали не раз жінку на очах чоловіка, дитину – на руках матері. Поляки не стріляли на вози, де стояли ми, а на осередок табору, де були жінки, діти та баби. Знали, чортові діти, кого полохати!!!
Наливайко задумав тоді пробитися ніччю оружною рукою разом зі своїми. Звісно, що полякам нічого журитися чужою ріднею, тим більше, що не їхнього отамана вибрали гетьманом. Не навчилися ми від ляхів підлоти, брехні, нахабності, але навчилися безладдя, неслухняності, кирині…
Але не знали ми, що у польському таборі коїться неабияке лихо для Жолкевського, – лихо, яке могло спасти нас та жінки й діти наші. Жовніри негодовали, бо їм не заплачено, гинуло їх чимало ніч в ніч від наших вилазок, а там і голод шкірив уже жовті зуби мості панів, челядь стала тікати, військо могло розлізтися леда день. Та тоді польські полковники розпустили вістку, що козаки тому так завзято обороняються, бо у них є великі скарби з турецьких походів…
Поляки аж спалахнули від жадоби наживи, бо нажива – се для ляха Бог! Вони не розуміли, бач, що є найбільшим скарбом українця після свободи. Любові до своїх, людських почуваннів до друзів або милосердя над безоружними жінками та слабими діточками не розуміє, бач, польський вояк зовсім. Рівночасно нав’язано на нові переговори. І Кремпський здобувся на геройство. Бачучи смерть безсилих та безоружних, судороги недужих, розпуку матерей та батьків, безсильних супроти недуги та смерті, – прийняв умови Жолкевського видати себе, старшину, гармати, прапори за безпечний поворот усіх у таборі на Низ…
Старий Максим спинився у оповіданні і обтер піт з чола. Серед гробової мовчанки слухали усі крутої історії змагань козаччини з-перед двадцяти літ, і у всіх мимохіть родилася думка, що через тих двадцять літ козаччина не спала та що тепер козак, хлоп, міщанин, шляхтич – то одно серце, один дух, одна воля… й сила! Але ось тихим, слабим, дрожачим голосом став Максим кінчити оповідання:
– Був понурий, хмарний день, коли ми виходили з табору. Поперед ватажки Шавула, Шостак і Наливайко зв’язані, за ними прапори, гармати, труби на конях та ще кількох наливайківців, які не хотіли видати свойого ватажка. Треба, бач, було звести з ними аж бійку! Але де сам гетьман не щадив своєї дорогої голови, там Наливайко не мав права берегти своєї…
Ватажки йшли по смерть, страшну, люту смерть в муках та у ще гіршій від мук нарузі. Але ішли усі три бадьоро. Кремпського між ними не було, бо він давав лад усьому при виході з табору. За ватажками ішла довга передова громада реєстровців і прочих волосних козаків з жінками, дітьми, старцями, каліками, на кінці Кремпський з запорожцями та деякими другими.
Жолкевський зі Струсем, Потоцьким, Тульським стояли на боці у окруженні ротмістрів та полковників, а польське військо товпилося довкола походу безоружних козаків, щоби пізнавати та відбирати свої річи, забрані у битвах. В одній хвилі се пізнавання і відбирання перемінилось у грабіж. Жовніри виривали у жінок та калік кожухи, чоботи, клунки з поживою, аж ось один вхопив завинену у ганчірку дитину, яка прийшла на світ вже у таборі. Пізнавши помилку, кинув дитиною об землю так, що біднятко і не зойкнуло.
Я стояв при сьому, бо проводив вдову Коршуниху з хлопцем Олексою – він тепер осавулом при гетьмані. Я вхопив ляха за горло, та тільки в руках і хруснуло. В сій хвилі бачу, аж малий Олекса паде від шаблі, залитий кров’ю, а мізок з черепа Коршунихи, розбитого чеканом, оббризкав мене цілого. Я кинувся взад ід гетьманові, між людьми знявся крик розпуки, між ляшнею залунали дикі оклики тріумфу та сміх… ах, що за сміх!
Коби ви чули той сміх – сміх дикої звірюки при виді безоружної жертви, у яку можна встромити кігті та хляпатися у теплій крові досхочу – та ні, пусте торочу! Куди звірові до такої радості! Звірина тільки заспокоює голод, на такий сміх спосібні тільки деякі люди – вони ж гірш звірів!..
Гетьман під’їхав до Жолкевського і, безоружний, як був, заговорив, що діється кривда його людям від польських вояків.
– Ми, ясновельможний гетьмане, – сказав, – додержуємо своїх умов, додержіть же ви ваших!
Тоді побачив я на лиці Жолкевського усміх, приязний, звичайний усміх спокійної людини. І ніколи не забуду його слів.
– Мості пане старший! – сказав він тоді. – При пактованні забув я навіки просити пермісії, щоби українські земляни могли розшукувати не тільки своє добро, але і хлопів, бо хлоп – се таки власність пана.
– Як-то? – закричав гетьман. – Се зрада! Хочете брати ватажків – беріть, ріжте на шматки, але від бідного народу вара!
– То, вацьпанове, не годитеся? – скипів тоді з усмішкою Жолкевський, а між тим зойки та крики ставали чимраз голоснішими.
Кремпський втратив тямку зі скаженості та остовпіння, якє огорнуло би кождого, хто поглянув би у ту безодню – таку безодню підлоти сього єзуїтського ката.
– Ні! – гукнув і хотів було ще щось додати, та гетьман Жолкевський діткнув рукою соболиного ковпака, який мав на голові.
– Га, коли так… то бороніться! – зареготався і махнув рукою.
А тоді, наче пекло відчинилося і вергло на світ усі свої потвори, випльовувало усю їдь, злобу, жорстокість, скаженину, підлість – тисячі озвірілих польських вояків кинулися на безоружну товпу. Почалася страшна, безпримірна, безпощадна різня жінок, дітей, старців, калік…
Волосся стає дубом на голові, коли згадаю сю подію. Ще нині бачу роззвірені тварюки польських чурів та контушових, благородних шляхтичів та найпосліднішу голоту, як усі наввипередки різали безоружних, мов о заклад. Чого не нагляділися там очі! Порізані на шматки тіла мужів, порозривані та пообдирані трупи жінок, поторощені об вози та об землю діти (деякими гралися вояки, підкидаючи та ловлячи на списи) укривали собою мало не цілу милю простору.
Кремпський кинувся між тим між останніх козаків.
– До зброї, брати, ляхи зрадили нас! – крикнув.
Вмить вискочили шаблі з піхов, і, мов буря, впало сих дві тисячі козаків між ляшню. Але і се передвидів Жолкевський. Видавши приказ вирізати жінки і діти, на самих козаків мав ще військо. І тоді на отвертому полі завершилася страшна, нечувана битва – бій одного проти десяти, легко одітого або й голого проти опанцирених ворогів. І поляки не видержали напору. Сотками устелили поле панцирі пана Потоцького, до двох тисяч самої челяді впало від наших шабель, а за сей час утікали наші недобитки, жінки, старці, а діти ховалися у траві, наче перепілки.
Аж зібралися усі ляхи довкола нас, а тоді Кремпський кинув шапкою у сторону, де з козацького табору, який був на горбку, стояв Жолкевський.
– Пропадай, «баборізе», – крикнув, – кате дітей, падлюко шолудива, здихай, як жив у погані, та собаки хай поминки по тобі справлять, як по здохлій скотині! Вперед, браття!
І нечуване, неждане сподіялося на моїх очах. Несповна півтори тисячки легко оружених козаків – бо тільки їх уже було осталося – розбило і розірвало перстінь панцирних ляхів і утікло. За ними остало побоєвище чи, радше, різниця. У сьому останньому прориві ударив і мене якийсь панцирний мечем по лиці, кров залила мені очі, але браття піддержали мене і вивезли ось непритомним у степ. У ляхів не було уже силі, гонити за нами. Так що ж! До двох тисяч козаків і чотири – так, поверх чотири тисячі жінок, старців і дітей згинуло у сій різні! І коли нині погадаю собі ті хвилі, то серце, мов собака, скавулить у грудях від скаженості і…
Максим урвав і закрив лице руками. Мовчанка лежала над зібраними козаками, здавалось, наче духи сих, побитих на ріці Солониці діточок та жінок, плачуть у воздухах – се вітер свистів у порожному гіллі дерев. Десь далеко обзивалися вовки-сіроманці жалібним виттям… Вкінці підняв голову Іван.
– Браття! – сказав дрожачим голосом. – Ся кров лягла між нашим і польським народом непроходимою рікою, сі трупи – се труп згоди, ласки, прощення. Вони теж згинули у сій різні. Остається для нас усіх одно тільки месть!
– Месть, месть! – закричали в один голос усі. Один тільки Максим не кричав. Він плакав, а нігтями рвав шкіру на лиці, аж показалася кров.
– Страшні річи діються на світі, – говорив Нетяга до Івана, коли оба вертали домів, – а ще страшніші стоять впереді! Я чую їх, як чую ось виття вовків у лісі.
А справді, вовки вили, наче й вони чули оповідання старого Коржа та пригадували собі те, що розказували їх батьки за пир на річці Солониці – пир над тілами тисячів помордованих злочинною рукою «баборіза», побожного єзуїта, гетьмана Жолкевського, взірця польських чеснот, світила і символу польської Річи Посполитої та її післанництва на Сході.
– На жаль, не час думати про месть вже тепер, – зітхнув Іван, – а радше думати треба, встаючи й лягаючи, але заховати сю гадку на дні серця, а поки що ладити сили. Щоби відтак не було і реєстровців, і наливайків, запроданців і міщан, хлопів і шляхти, щоби не тягли кождий у свій бік, а ішли спільно, наче на прощу до цілі: з’єднання під козацькою рукою усіх станів, усіх дільниць вольної України й Руси. Ось чому пан Угерницький і я осядемо тут між вами не як пани, а як козаки…
Через зиму пізнав Іван усіх слобіжан, а й вони пізнали його й Галю дуже добре. Тому-то на перший поклик Нетяги молодші, як один муж, пішли ставити хату «товаришові». Застукали топори, заскрипіли пилки. Перед Стрітенням приїхали майстри з Чигирина. Перед Великоднем хата була готова.
Стояла вона на горбочку близь церкви, біля хати старого Нетяги, та була о много більша, вища і обведена ровом, валом та частоколом, зовсім як перше-ліпше шляхоцьке дворище. Козаки, порадившися, самі се зробили, кажучи: «Не треба, щоби хто знав, що тут живе козак. Прийде біда, буде куди й нам з ріднею та майном заховатись, а виросте гребінь у синів або внуків пана Юрка, ну то наші сини й онуки підітнуть їм його. Що люди поставили, іменно люди можуть знищити!»
 
Між тим Галя поралася біля хазяйства. Декілька бездомних бурлаків та бідніших жінок і дівчат осіло у посіллі Івана помагати йому та його сестрі за річну плату. Почався у лісі корчунок під ярий посів, і Іван весь день був у лісі. Галя сиділа дома під опікою Нетяги, а Ганна була щоденним гостем у новій оселі. Вона учила дівчину вести господарку, а Галя учила її збирати помічне у недугах зілля, мережити, шити. Вкінці взялася учити грамоти Андрійка, а старий Нетяга радився зі старшими козаками, чи би не взяти на літо дячка з Чигирина або Черкас і не заснувати школи.
Сумно-пресумно минув Великдень! Увесь празник пересиділа Галя дома. Від Юрка ні про Юрка не дійшла за весь час ні одна вісточка від вірменських купців з Кафи. Чи згинув, чи помер, чи, може, вертає? Ніхто того не знав і не міг знати, тому Іван ще взимі написав до старого пана Василя лист, щоби прислав кого або приїхав відібрати з його рук поселення, поставлене за гроші його сина. З листом поїхав козак Явтух, що вибирався з Тернополя з кіньми, яких по татарському нападі на Поділлі було дуже мало.
 
І знову поплили дні за днями. Заспівали птички, ліс укрився розкішною зелениною, цвітки наповнили пахощами теплий маєвий подув західного вітру. Перед хатами забігала сюди й туди дітвора та огласила весь світ радощами – тільки Галя сумніла й сумніла чимраз більше й більше і марніла з кождим днем.
Аж раз, коли Іван був у лісі на «новинах», а Галя сама-одна сиділа з шитвом на рундуці дворища, побачила нагло якусь високу, темну стать, що, окружена роєм дітвори, ішла від сторони церкви до двора.
Галя думала, що се піп приїхав з Чигирина, і жваво метнулася до комори винести хліба, вудженини, меду та перекуску для духовного. Коли, одначе, вернула на рундук, застала на лаві старця з довгою сивою бородою, а довкола нього з двадцять слобіжанських дітей, що тиснулися до старця, як колись давно діти Ізраїля до Христа Ісуса. Тільки що тут не було кому відганяти їх, і діти присіли старого таки добре. Двоє влізло на коліна, одно повисло на руці, а четверте таки притьмом дерлося вилізти йому на плечі. Старий гладив шовкові волоски діточок та приговорював до них, аж, почувши кроки Галі, відвернувся. І нагло випав хліб з рук дівчини, за ним тарілка з гов’ядиною, тільки мід у пляшці врятувався.
 
– Отець Андрей! Батечку! – крикнула дівчина не своїм голосом, кинулася старцеві на шию і удруге від повороту з неволі залилася сльозами.
 
– Що тобі, дитинко? Бог з тобою! Не плач, не побивайся, бо писано єсть, що хто плаче, той звеселиться! Благословен Бог Господь іже вирвав тебе з нідр диявола! Де ж дівається Юрко? Скажи або поклич його, нехай возрадується серце моє вашим щастям, – узрів чудо чудес, довершене над вами.
– Ах! Батечку! – лебеділа дівчина. – Юрко висвободив мене з неволі, та сам попався у неї. Здається, що за мою свободу заплатив своєю, а може, й наложив головою.
– Як-то? Яким світом? – запитував монах.
– Пождіть, усе розкажу, та перше сядьте й покріпіться!
Одначе старець не хотів їсти.
– Душа моя, – сказав, – возлюбила вас обоїх більше усіх дочасних справ. При вас, серед ваших чад бажав я провести немічну мою старість. Невже ж Божа премудрість рішила інакше?
Галя розказала о. Андреєві усі свої й Юркові пригоди, скільки їх знала. Коли скінчила, старий потряс головою:
– Не розумію того, – дивувався. – Юрко й Іван мали зелену шапку і пернач… годі подумати, щоби…
– У нього не було ні того, ні другого! – відповіла Галя. – Пернач, шапку й усі гроші мав Іван. Ох, батьку, його певно убили сі кляті бузувіри з пімсти за пана Бялоскурського.
Отець Андрей понурив голову. Його худе, але все ще черстве лице поблідло вмить, і у очах показалися дві сльози.
– Ох, батечку! – лебеділа Галя. – Я ще там, у Іванівці, коли пан Угерницький позволив нам повінчатися, знала, що жде мене лихо. Воно сподіялося, і коли Іван і Кіркор відібрали мене з дому аги, то мені просто вірити не хотілося, що уже прийшов кінець горю. Ох! Воліла я сто раз згинути марно, чим мав він задля мене…
– Не гніви Бога, дитино, – відповів поважно о. Андрей, – неізглубимою є його благодать, невідступні його стежки. Не уважай, а надійся! Ти молода, життя ще впереді. Смуток, жаль остав нам, старим…
 
– О, нема мені надії на щастя! – плакала дівчина. – Я була причиною усього горя у житті мойого Юрка, тому усе моє життя належить до нього… або до його душі. Упокій сей стане моїм щастям…
– Ні, дитино! – спротивився старий. – Бачиш прецінь і знаєш, що я волів стати мандрівником-монахом, а не вертати у монастир. Людина, яка тільки свою душу спасає за монастирською оградою, – се пропаща людина для усіх; я не раз думаю, що й Бог не поставить «одесную» тих, що, полишивши рідний край у небезпеці, святу віру у погорді, а народ в утиску, самі себе спасли за оградою, Яка ж бо є заслуга тих, що, відцуравшися людей і світа, живуть, мов святці? Амінь! Глаголю тобі, більшою буде мзда тих, що серед життєвих небезпек та трудів приносять себе у жертву за рідний край, за віру і народ, а збережуть чистоту душі. І ти, дитинко, не побивайся, тільки надійся, а якщо не можеш надіятися, так віруй і твори добрі діла, але не утікай, наче лихий воїн з побоевища! Не похваляю я того, не похвалив би Юрко, не похвалить і Бог…
– Тяжко, батечку, жити у світі, бачити щастя та спокій других, а казати собі: пропало усе! Надія не тобі зацвіла, щастя не твою золотитиме долю, радість – се пташка у вирію гарна, співуча, та далека… Се не зависть, батечку, не заздрість, се тільки глибокий та важкий, ах, як важкий біль, що заключається у питанні: чому мені з якого величавого пира не впаде хоч окрушинка, хоч стебельце? Тільки спомин остався…
Лице старця змінилося, осунулося, поблідло ще дужче, а з очей звільна покотилося дві ясні сльози на сиву бороду.
– Не плач, дитинко. – відповів тихим, м’яким голосом. – Не ти тільки одна живеш споминами щастя! Ба, є й такі люди, у яких спомин – се не ясні лучі, а темні плями, що від них відвертається усе єство людини та тікає від них. А проте сі спомини та утеча перед ними буває не раз змістом усього їхнього життя!
Замовкли обоє та приглядалися забаві дітей, що ждали кінця розмови, щоби повторити напад на улюбленого «батька» усієї дітвори у слободі. На доріжці, яка вела з ліса у дворище, показався Іван. Він ішов зі звішеною головою у поваляному землею одязі, скорою ходою чоловіка, який несе важку вістку. Його поява перервала розмову, а і діти побігли, боячися, що «дядько буде бити». Рідним батьком не тішиться дитина так, як зрадів Іван о. Андреєм. Його засумоване лице поясніло відразу.
– Відки, батьку, Бог веде? – спитав.
– З Лаври, з Києва! Там тепер дух преподобного Антонія та Теодозія Печерського вилився у монахів, братство та козаків: Архімандрит Плетенецький заснував друкарню і взявся видавати Антологіон. Але я сказав йому, що душі православних більше нуждаються у Часослові, і він послухав мене. Вже під осінь вийде книжка з друкарні.
– Антологіон? – зчудувався молодець. – Се ж неабияке діло. Плетенецький сам хіба за десять літ його викінчить?
– Ба, він не сам. Брати во Христі Копистенський, Борецький, Беринда помагають йому при праці.
– Що ж на те ляхи, Грекович, уніати?
– Ляхи мовчать «страха ради Юдейська», уніати самі озлоблені на ляхів, бо вони й їм просвітку не дають, а Грековича на тайному синедріоні сказали козаки на смерть. Не зносити йому запроданої голови, як не зносив своєї Ходько!
Іванові нагадалося нагло оповідання старого Максима.
 
– Видко, не згинув ще у Києві зрадницький дух, з [15]96-го року, – завважив.
 
– Диявол аки лев рикая, іскій короб пожерти, блукає поміж людьми. Тому не слід нам дивуватися, якщо найде собі поклонників й у Києві. Все-таки ослабла сила папежників та ляхів у матері городів руських. Козацький меч – оборонець віри, братства, святих книг, наче Архистратиг – воріт раю.
– Ба, але Рутський захопив-таки печерські маєтки, і король потвердив їх за ним.
Отець Андрей усміхнувся.
– Ти був, Іване, при укладі поміж гетьманом і Вишневецьким і Корецьким! – сказав.
Іван кивнув головою.
– Ну, бачиш, Плетенецький силою держить маєтки, признані неправно Рутському.
– Ах! Справді? Що ж на се король?
– Нічо! О маєтки одного уніата не начне король війни з православними, а ще й тепер, коли їх потребує. Не ті то вже часи, що були двадцять літ тому.
– Що ж се за чоловік, Грекович? – питала Галя.
– Уніатський протопопа, чи, як то кажуть папежники, офіціал, – пояснив Іван. – Колись був ченцем, опісля розстригли його за непутяще життя, і він причепився тоді до Потія. Потій вислав його був – буде вже сім літ – до Києва насильно переводити православних попів на унію. Грекович приказав усім прибути у церков св. Софії. Тільки призабув, що українці – то не Литва! Хто знав, той не пішов у церков, а хто не знав, того задержували другі. Під проводом «козака Петра» окружили козаки церков та пропустили туди тільки самого Грековича. Грекович почав протестувати, але «козак Петро» щез, наче у воду канув, а усі прочі виперлися вини. Тоді взявся Грекович грозити попам, що буде їх тягати по в’язницях і побивати, доки не послухають митрополита. Та ось обізвалися козаки, що до горл своїх постоять за православну віру, а тоді й шляхта набрала відваги і виступила з протестом. Усе те не помагало, Грекович не уступав, а брався стягати оружну силу. Тоді київські козаки найшли його у Видубицькому монастирі, а якийсь козак вистрілив до нього з півгака, коли поганець появився на стінах, але не попав. Хотів, було, вистрілити удруге, але, заки набив півгак, Грекович задніми дверима добіг до Дніпра та втік з душею, а опісля відхилив усі протести і притих. Але, видко, знову провинився, коли стягнув на себе засуд смерті. Такі засуди видається рідко, але виконується завсіди!
– Справа пішла сим разом о маєтки, – додав о. Андрей, – а тягнеться від прибутія богоспасаємого патріарха Неофіта, коли-то Потій усіми способами брався ізгнати його правом, підступом або й силою. Завдяки козацькій опіці преподобний Неофіт сидить по нинішний день у Печерському монастирі, а усі маєтки, надані королем ще Рогозі, а опісля Потіевої, остаються за Плетенецьким. Ось на що бажали воззріти ще очі мої, заки замкнуться навіки. Бажав би я ще побачити на єпископських престолах своїх православних володарів, щоби сказати Господу Спасителю моєму: Нині отпущаєши раба твоєго со миром!
– Видко з того, що польське панування на Україні кінчиться! – відповіла Галя. – Так що ж, нема того, хто би сим найбільше радів – Юрка!..
Іван, якого розрадили та розрухали дещо вістки, привезені старим учителем, посумнів і похнюпився і не сказав ні слова. Отець Андрей мовчав також, і через добру хвилю не чуть було нічо, кромі щебетання пташок у шипі дерев та крику і сміху дітей, що гралися у садочку в піжмурки.
Вкінці Іван заговорив спроквола, не дивлячись на сестру:
– Не побивайся, Галю, за Юрком! Ти знаєш, яким він поїхав за тобою, та не знаєш, яким верне і чи верне….
Галя слухала тих слів, наче у сні.
«Чи се до мене говорять, чи, може, се мені сниться», – думала і, кліпаючи раз у раз очима, гляділа на брата, наче питати його хотіла: «Ти то чи не ти сказав осе слово?..»
Але по хвилі поняла зміст слів брата і, наче вдарена батогом, зірвалася і прибігла до нього.
– Іване, ти знаєш щось про нього, чув… бачив… скажи, чуєш, говори сейчас!
Її лице палало, груди підносилися і опадали, наче хвиля на Чорному морі, рученята затиснулися, а уста дрожали, мов від плачу. Іван узяв її за руки і посадив на лаві посеред себе і о. Андрея.
– Ось послухай, розкажу. Нині ранком був я у лісі на «новинах», де сеї осені маємо сіяти жито. Робота вже викінчена. Останні пняки порозбивали робітники та підложили огонь, і я пішов у ліс, щоби підстрілити утку або орябка у діброві. Коли ось на стежці, що веде у Смілу з Дмитрівки, почув я тупіт коней. Дивлюся… і пізнаю… вгадай, кого!.. Паню Беату Бялоскурську і пана Кровінського, якого здибали під Брацлавом. Вони говорили зі собою мов… ну, мов чоловік з жінкою, сміялися, жартували, а по дорозі оглядали ліс, а далі Беата каже: «Бачиш, вашмость, усю ту пущу вихлопотала для себе. Маю кадук на неї». – «Кадук? – питав пан Кровінський. – Прецінь, панове Угерницькі живуть». – «Ба, живуть, – відповіла Беата. – Але старий батько і не думає сюди їхати, а син потурчився і є секретарем візира чи паші, який був колись пахолком у небіжчика Яна». – «Відки се вацьпані дізналися?» – цікавився Кровінський. – «Від стражника Зборовського, – була відповідь, – що приїхав учера зі Стамбула. Треба буде перевести румаціш, бо там, у Діброві, сидять якісь свояки Угерницького та хлопство…»
– Що ж ви на те? – спитав Іван, скінчивши оповідання.
– Кадука нема що боятися, бо до відібрання маєтності треба сили, якої ні пан Кровінський, ні пані Беата не має. Аж осінню, заки козаки повернуть з Запорожжя та з уходів, можна сподіватися «заязду». Та до сього часу приїде пан Василь або хто другий – не наша голова! Гірше є те, що Юрко…
Галі опали руки, вона примкнула очі і хвилю сиділа недвижно. Лице поблідло, і тільки дрожачі малинові усточка зраджували внутрішній неспокій. Вкінці відчинила дівчина очі і глянула на брата своїм отвертим спокійним поглядом.
– І ти віриш у все те, Іване? – спитала. – Мені ся вісточка приносить тільки одно: Юрко здоров, живий, у гаразді! Чи ти не розумієш моєї радості? Чи не радієш сам? Ще нині рано я поховала його. Тепер він воскрес! Хай пропаде Тясмин, Діброва, усе! Він живий, здоров, чуєш?..
І дівчина встала та, зложивши долоні, сміялася щасливим усміхом, а сльози одна по другій спливали на паленіючі щастям ягоди.
– Справді! – сказав по надумі о. Андрей. – І мені дивно, що ти, Іване, сумніваєшся о друзі своїм. Я учив його і ізучив його душу. Се адамант іже у огні щезає, і не топиться. Зборовський бреше, се певно!
– Не дивуйтеся, дорогі, – оправдувався Іван, – тільки наглядівся я ложі і облуди у світі, тільки горя зазнав, що серце моє «ісполнилося жовчи». Але тепер і я бачу, що, як усе у Польщі, так і се брехня. Пождемо, побачимо. А тепер, сестричко, ладь обід, а я загляну ще до Ганни, щоби попросила козаків зі слободи до мене на завтра. Треба порадитися. Ніхто не знає краще від нас, що се таке «експропріація рицарською рукою».
Мов серна, побігла дівчина у пекарню, о. Андрей відломив собі кусок хліба та, помолившися, посолив його і їв мовчки, а Іван сів на коня і поїхав у шинок Ганни.
Він знав, що перед полуднем у коршмі не буває нікого, тому немало здивувався, коли побачив перед хатою три коні з козацькими кульбаками. Вони стояли, поприв’язувані до стовпів, та ніхто, видко, не дбав за них, бо утомлені звірята недармо оглядалися і іржали при виді їздця, і ніхто не приносив їм вівса, ні ячменю, ні сіна. На обійстю не було нікого. Іван зіскочив з коня та прив’язав його оддалік від коней.
– Невже ж хто напав на коршму? – питав себе. – Дивно! Ганна була би, напевно, гримнула з пищалі або й так боронилася. Була, бач, з неї неабияка жінка. Пищаль, шабля, рогатина – і дівиці не новина, – казала козацька приповідка. А прецінь…
Поволі, мишкуючи поміж бур’янами та будяками, підходив Іван до коршми, аж дійшов до вікна і глянув крізь нього у ізбу. Одначе вид, який побачив, здивував його ще більше. Ганна, ся неприступна, поважна, а часами так дуже весела жінка, стояла тепер навколішках перед сивавим уже козаком, який сидів на покуті, і ридала, обіймаючи його коліна.
– Степаночку, голубчику, – лебеділа, – то ти, серденько, не забув… вернув до мене, серденько, вернув до своєї Ганни – вдовиці, що тебе вже оплакала та присягла сльозами живитися до смерті! Степаночку, соколику, скажи мені хоч словечко. Ось я говорю, вітаю, плачу, а ти мовчиш. Не любиш мене вже? Правда? Стидаєшся? Не стидайся! У слободі є отець Андрей, то завтра звінчає нас. Добре?
Увесь сей час сидів козак, закривши лице руками. Вкінці відняв їх, і тоді побачив Іван, що се ще молоде лице, здорове і ладне, тільки марне. Видко, багацько горя та труду переніс на собі козак… У очах козака також блестіли сльози. Він поклав руки на головці Ганни.
– Не плач, Ганно, і не побивайся! – сказав тихим голосом. – Але і не надійся! Бачиш, я вертаю старцем! Се турецька каторга виссала з мене молодість, а старця тобі не треба…
Та тут почувся від дверей сміх.
– Ха-ха-ха! Старця! Брешеш, Степане, та не перебрешешся. Що волосся посивіло – се пусте. Всади голову у комин, то буде, як було, ось що! А ти, Ганно, встань та прийми сватів, як ялося!
Слова ті казав нестарий ще козак з величезним червоним носом та довжезним оселедцем, закрученим аж тричі довкола лівого уха. З ним був ще другий козак, може, вісімнадцятьлітній молодець.
Іван усміхнувся. Він тепер одинокий у усій слободі знав, на кого ждала, за ким тужила та кого поминала у Лаврі Ганна. Із усміхом увійшов у коршму саме у сю хвилю, коли Степан, за намовою товариша, рішився додержати умови Ганні і брав її в обійми.
Вмить зі заплаканої, зворушеної жалібниці зробилася весела, дотепна Ганна і, відповідаючи дотепами на замітки козаків, давала себе досхочу вицілувати свойому соколикові. Та коли побачила Івана, відскочила і засоромилася.
– А, пан Попель, – сказала, збентежена, – вибачайте, вашмость. – Се Степан Корчинський, мій суджений… з каторги вертає.
– Як ти казала, Ганно? – питав між тим Степан. – Попель зветься сей шляхтич, може, ще й Іван, Іван Попель?
– Так, дядьку! Або що? – спитав Іван.
– То у мене є до вас від пана Юрка Угерницького вісточка.
Наче у сонце глянув Іван, почувши сі слова. Він так і припав до Степана.
– Що ж він? – допитувався гарячково. – Живий, здоров, веселий, куди дівається, що робить?.. Чи не потурчився де по дорозі? – додав по хвилі, ніби з усміхом та якось непевно.
– Потурчитися то він не потурчився, але скозачів зовсім, мості панство погубив дорогою геть, відцурався маєтку, дівчини, радощів, бо ось козаки вибиралися у Кафу, то він з ними й пішов…
Дальше розказувати не дозволила Ганна, ставляючи на столі збанки з вином, калачі, м’ясо та яйця.
– Ви, вашмость, мені мойого Степана не мучте, а дайте йому по довгій дорозі спочити й покріпитися. А й вас милості прошу не погордувати хлібом-сіллю. Попоїсть, то й поговорить.
Іван остався. Його душа плавала у захваті, що його друг не зрадив козацької слави, а зависть огортала його на гадку, що Юрко пішов з козаками у бій під час, коли він мусів тут, у мирі та дозвіллі, орати поле…
Після обіду усі п’ятеро пішли у садок, і там став Степан розказувати про свої переживання. Козаки пили, Іван слухав слів, наче проповіді, а Ганна обтирала сльози.
Вкінці Степан пішов у хату, де зложила Ганна усі клунки своїх гостей, і виніс відси чималий шкіряний мішок.
– Ось бачите, вашмость, сей мішок, – сказав. – У ньому має бути десять тисяч червінців. Се передає вам і вашій сестричці пан Юрко, щоби ви устелили йому гніздо у слободі на поворот. За три-чотири неділі надійтеся його з походу.
Аж пізно вечором вернув Іван домів, та довго опісля горіло світло у дворищі. Нетяга, о. Андрей та Іван радилися, що почати з грошем Юрка, а що з кадуком пані Беати.
І так минуло шість неділь серед звичайних занять та очікування. Пусто та глухо було у місяці липні у городі Чигирині. Панські доми стояли пусткою, тільки безробітна служба тинялася по шинках або грала в кості на рундуках великопанських. Довкола базару розсілися зате густо жиди зі своїм крамним товаром, жінками та дітьми і затроювали повітря помиями та всілякого роду відпадками, які звикли були викидати на вулицю. Собаки, безроги та брудніші ще від них жидівські бахори поралися у сих відпадках або приглядалися до п’янюг, які ще з ночі валялися у грязюці та поросі перед порогом шинків.
Від часу до часу вулицею проходив старостинський пахолок, заспаний або запитий, у замараній, затовщеній киреї, з нагаєм в руці, або «непослушний», тобто під козацьким присудом живучий міщанин, у довгій капоті, при шаблі, у високій шапці на голові. Оба, себто пахолок і козак, гляділи на себе, наче пес на кота. Тільки лях боявся зачепити козака, а козак у почутті своєї сили не чіпав слабшого. Над усім осередком города лежало важке, душне, вонюче повітря, що аж дрожало від жари полудневого сонця.
Дещо дальше, по окраїнах города, стояли хати міщан, ремісників, козаків. Городи, сади, цвітники обдавали пахощами прохожого. Жінки в узірчастих платтях та вишиваних сорочках поралися біля хат, горшків та кругленьких, чистеньких діточок. На приспах розклалися ремісники зі своїми приладдями та роботами, старці курили люльки, гуторили, гралися з дітьми, наймити і наймички ладили їду для женців у поле або направляли упряж та вози під снопи.
Саме з-посеред передміських хат виїхала ляндара, запряжена чвіркою баских коней. У ляндарі сиділо двоє старших уже людей – шістдесятьлітній старець у кармазинах та сороккількалітня жінка у високому очіпкові та просторій, широкій «матеріальній» сукні. Двадцять тугих парубків зі самопалами, шаблями, пістолями, у шоломах та панцирах окружало ляндару та шість високо навантажених брик. Видко, хтось неспроста приїхав у город Чигирин.
З переулків вибігло усе, що жило. Панський двір у сю пору був у Чигирині незвичайною появою. Сотки пейсатих жидів та жиденят виставляли з вікон, дверей та з-за углів голені голови, пахолки кланялися в пояс, тільки козаки-міщани гляділи рівнодушно на людей, коні на ляндару або посміхалися.
– Бачите, куме? – говорив до кравця Реп’яха дячок Трохим Витрішка. – Будь у ляхів хоч до двісті таких Ноєвих ковчегів, не треба би було й комісій. Поставити їх від порогів, то й до Винниці сягне.
– А що се таке – «ковчегів»? – питав Реп’ях, високий, худий, тонконогий козак з задертим носом та викоченими губами. Він, бач, не розумів учених слів дячка.
– Еге, братіку, – відповів дячок та завернув круглими, постійно витріщеними очима, – заки я тобі розтолкую, ляндара готова в’їхати у Тясмин та загатити воду, і буде повінь. Треба поглянути, куди вона їде.
І дячок побіг, а кравець, попльовуючи, пошкандибав назад на свій тапчан, на якому пришивав саме зовсім криво новий рукав до старої чамари для гродського писарчука пана Юзефа Крентарського.
– Біда з панами та й з дячками не рай! – воркотів. – Лизне, псявіра, азбуки та раба Божого й за Боже пошиття не має!
А ляндара заїхала між тим перед коршму Сруля, що держав заїжджий дім біля кам’яниці Вишневецького. Пахолки мигом вигнали жида з коршми, вистелили коврами дві кімнати, наставили у мисник посуди, на полицю – пляшок, слоїв, казанів з поживою й напитком, розпрягли коні, вичистили нечищену від півроку стайню – словом, розложилися надобре. Жидові, що, зігнувшися у три погибелі, благав паню о позволення забрати свою смертельну сорочку та шабасову шапку, кинув старий перзонат звиток червінців і сказав, що на ніч їде далі, і по хвилі затихло усе, бо пани пішли спати. Тільки жиди допитувалися пахолків, хто се їде, відки, куди, за чим, – звичайно, жиди.
– Се пан Василь Угерницький, дідич Тясминського уходу! – відповідали пахолки, і у незвичайному оживленні розбіглися діти Ізраїля по брудних хатах.
По хвилі появився з новозаложеного конвенту отців бернардинів короткий та нечувано грубий монах зі запитим лицем та маленькими очками. Він дріботів своїми коротенькими ніжками та пихтів, наче безрога, везена на маковійський ярмарок у серпневу спеку, і раз у раз обтирав кругле, мов кавун, лискуче лице затабаченою платиною.
– Laudetur – почав солоденьким голосом, побачивши пахолків. – Ясновельможний дома?
– Вибачте, вашмость! – відповів старший кремезний гайдук з сивавим уже вусом та темним, диким лицем. – Ми вашої ляцької латини не розуміємо! Ясновельможний сплять.
– То коли зволить збудитися, перекажи, що патери бернардини готові поділити з ним своє скромне житло у домі його ясновельможності пана гетьмана великого коронного Жолкевського.
– Ади! – засміявся гайдук. – То «баборіз» уже й вас сюди знадив? Так ніби мишку у клуню! Ну нічо! Я панові скажу, але ледве чи вони схочуть, бо ми вечором їдемо.
– То, може, хоч вина з нашої убогої пивнички на дорогу…
Нагло гайдук догадався, що се може бути квестар, тобто прошак, який видурює у людей гроші на кляштор.
– Тьфу на твойого батька! – гукнув. – Щезай, макогоне, бо випущу з тебе усе лишнє сало!
І так справно свиснув нагаєм у повітрі, що квестар відскочив, наче на власну могилу натовкнувся.
– Apage, apage, satanas! – перехрестився і ще скорше, чим перед тим, потьопав геть.
Голосний регіт пахолків та злобні замітки жидків супроводжали його.
Втім з напроти коршми вийшов козак у синьому багатому кунтуші і у кармазиновому жупані, з багатою шаблюкою при боці.
– Добре, Грицьку, бігме добре! Так їх, собачу віру, усіх! – крикнув.
І нагло жидики розскочилися, мов жаби, коли між них упаде камінь, коли побачили, як сей страшний, суворий гайдук кинувся до козака.
– Панич, їй-Богу панич! – репетував і усім розмахом гепнув собою до ніг Юркові:
– Панич, панич! З мертвих воскрес! – гукали й собі гайдуки і в млі ока окружили прибувшого.
У сю хвилю відчинилися двері кімнати, у якій спочивали панство Угерницькі, пан Василь станув на порозі поглядіти, що се за гамір. І нагло подався взад, а уста ледве прошепотіли слово: «Мій син!»
За хвилю батько, мати та син лежали собі у обіймах та серед сліз, окликів, питань, безладних відповідей, беззв’язних слів віталися, наче воскресший з живими. Бо й справді. По листі Явтуха пан Василь втратив надію побачити сина та їхав тільки на Тясмин, щоби тут, у пущі, скоротати останні свої дні. Полишив у Лошневі дочку у щасті та здоровлі, а за безпеку ручило село, гріш та свояцтво з кровінським дідичем Цебрівським та його героями-синами. І ось тут, при воротах кладовища усіх своїх надій на велич і значіння роду, стрінув Юрка живим, здоровим, багатим, щасливим. Батько їхав на похорони, син – на весілля.
Довго молилися усі троє у кімнатці, заки успокоїлися дещо серця й уми та почалося оповідання. І батько не пізнав свойого сина. Перед роком виїхав з Лошнева повний розпуки самогубця, сліпий та глухий на усе, крім свойого горя. Тепер ось вертав сподвижником гетьмана, який був, без сумніву, найбільшим мужем у Річі Посполитій. Переборов усі небезпеки, сумніви, довершив геройських діл, намість втратити – роздобув майно а, що найважніше, заплатив рідному краєві та святій православній вірі затягнений батьком довг.
– Що ж, стара, – сказав з ясніючим лицем до жінки, коли Юрко скінчив оповідання, – можемо вмирати, правда?
– Ні, Василю! – відповіла мати. – Юрко вернув, видко, Бог простив тобі гріхи та добром наділює наш рід. Тому і нам належиться ще одно велике-превелике щастя! Та ти, звісно, воєнний чоловік, тобі се не в голові!
– Що ж се таке? – питав пан Василь, дармо силкуючися відгадати, якого-то добра йому ще нестало.
– Звісно, що – внучата! – усміхнулася пані Марта.
Юрко почервонів, мов грань.
Після обіду пішла гутірка між батьком та сином. Одначе немало здивувався батько, почувши погляди сина на господарювання на Україні.
– Тут, у нас, нема що господарювати крепакам на усьому просторі нашої пущі. Може, вдасться осадити одно-два села, але не більше, а й то не крепаками, а тільки віднаємцями, які платитимуть скільки там до скарбу збіжжям, медом або грошем. Під боком козаків панщина не може процвітати! Кождий тільки дещо більш тямучий мужик іде у козаки, у «послусі» остане хіба крайня дрянь, бурлаки, втікачі, а й ті тільки так довго, доки не почують на спині цілого кобеняка, а на ногах чоботів. Зате не можна спинювати козацьких поселенців, противно – позволити їм осідати поза нашим власним посіллям, де тільки захотять.
– Як-то? – не годився пан Василь. – На нашій землі?
– Земля Божа, не людська! Прийде завірюха, змете з лиця землі села і двори, і хто тоді запитає, чия се була земля?
– Яка завірюха?
– Війна, батьку, війна з Польщею – одна, друга, може, й третя, доки не захлиснеться власною кров’ю другий опир, що ссав досі кров нашого народу. Нашим першим законом на Україні – іти з народом, з козаками, з хлопами й міщанами, духовенством, а не проганяти одних і визискувати других.
– Ба, але ж жити треба, збирати майно собі й дітям! – опирався пан Василь.
– А чи то ми наймитів не добудемо, кільки треба буде? А там і козацький хліб чи торговля, певно, більше нам принесуть гроша, чим соха й плуг. Ось погляньте, батьку, на Вишневецьких, Збаразьких, Конецпольських. Не панщиною вони ростуть і, певно, коли захотять колись завести панщину, то покрутять голови. Не у нас, батьку, володіти нагаєм! У вас, в Теребовельщині, добрий пан – се невидальщина. До них усякий горнеться, бо не у кождого найдеться сила й спромога глядіти волі на сході. Тут інше діло. Не на се тікав мужик з-під нагая, втратив майно, часом жінку й дитину, щоби знову йти під нагай.
Довго думав пан Угерницький над словами сина.
– Значить, ти, сину, стаєш козаком? – спитав.
– Я уже й є ним, а, дасть Біг, за рік стану сотником у нашому Смілянському окрузі. А сотник, батьку, часами й тисячу шабель має на поклик. Чи ви розумієте се? Під польським правом той тільки паном, кого пильнують гаківниці, самопали, заборола та сотка гайдуків. На Україні і пану Жолкевському з усім компутом опришків нема приступу до козака – хіба що сам козак мимря або недоляшок.
– Що ж ти, сину, тут робитимеш? – спитала мати. – Невже ж будем вічно служити на пограниччі, боротися з татарами без відпочинку, без хвилі спокою?
– Ні, паніматко! Службу проти татарви несуть запорожці або добровольці, і тільки при більших залогах ідуть і волосні козаки у степи. У мене інша задача. Ми маємо тут, на волості, пильнувати наших стародавніх прав, добувати нові і збирати силу, зброю, порох, олово та припаси чи то для Запорожжя, чи для недалекої вже, може, війни…
Дальшу розмову перервав Грицько. Якісь два шляхтичі бажали розмови з паном Василем.
При вході у кімнату Юрко мимоволі здригнувся. У одному пізнав пана Кровінського, у другому – предивне диво… – пана Зборовського. Він зірвався з лави, на якій сидів, вхопив за шаблю і відкрив уже уста, щоби гукнути на пахолків, коли нагло пан Зборовський подався взад і, заки хто зміг отямитися, щез за дверима. Кровінський остав сам. Його лице поблідло, мов стіна. Він увесь затрусився так, що аж оперся об стіл, а між тим Юрко вибіг за Зборовським. Але уже і п’ят пана стражника не було видко у найближчому переулкові.
– Що ж приносите, вашмость пане Кровінський? – спитав, стаючи перед шляхтичем, який подумав, що ось йому таки сейчас прийдеться згинути від того козака; він, бач, не пізнав Юрка у козацькому наряді.
– То в… вельможний п… пан, м… мені зд… здається? – поспитав, дзвонячи зубами.
– А вашмость мене забув? – була відповідь.
– Дуже жалую, але не пригадую собі.
– А ось буде сьому рік, за Баром під татарським кошем…
Кровінському очі вийшли наверх, наче в агонії.
– То-то, вашмость, знаєш…
– Усе знаю! Але се діло ката і собак, які колись порозтягають стерво вашмості. Я тільки козак, до гроду не піду, але за хату з шаблею наголо можу хотяй би і сейчас.
– Юрасю! Змилуйся! – крикнула пані Марта. – Що вчинив сей чоловік?
– Не дивуйся, мамо, се гадюка з того самого гнізда, що й Зглобіцький.
– Ах! – крикнула мати й вхопилась за серце.
– Як так, сину, то бий його! – сказав спокійно пан Василь, а його бліде лице прибрало нагло зовсім той сам вигляд, що колись там, далеко на півночі, у королівській службі.
Кровінський упав на коліна.
– Панове! – благав. – Я ж вам нічого не винен.
– Нічого, злодію? – крикнув Юрко. – То ти уже забув, що мене і товариша бажав втягнути в банду опришків, яка мала, вдаючи татар, пограбити ті села, які вони пощадили?
– Ах! То вашмость були там?..
– Так, я!
Кровінський встав і, видко, успокоївся.
– Коли так, то пропоную вашмості сим разом ясніший уклад і spero, що його не відкинеш. Уклад сей буде заразом покутою за мої гріхи… Хто ж їх не має!
Юркові видалося, що чує слова небіжчика пана Бялоскурського.
– Панове! – начав тоном бесідника. – Concedo, що не раз у житті бувають терміни, у яких назавсіди можна рицарський гонор, так дорогий кождому польському шляхтичеві, сальвувати з обєжи. Одначе, коли той сам шляхтич прийде і вдариться в груди, чи не простите йому?
Лице молодця аж посиніло з лютості. Здавалося, він ось-ось скочить і уб’є ляха, як собаку, як колись Іван татарина Арслана, але ось пан Василь зацікавився справою і вмішався до розмови.
– Пожди, Юрку! Я хотів би знати ще дві речі. Хто був сей другий шляхтич?
– Се пан стражник Зборовський, великий персонат і потентат у Річі Посполитій, а мій личний друг, – відповів Кровінський, надіючися, може, з сеї сторони помочі. Але завівся.
– Стражником є від року хто інший! – відповів пан Василь. – Пан Зборовський є тепер під баніцією і інфамією за обиду маєстату і окрадення сяніцького скарбу!
– Ба, він украв і гроші рідні пана Корецького, призначені на викуп його жінки з татарського ясиру.
– Лайдак! – вирвалося у пана Кровінського.
– Чи тому, що не поділився з вашмость паном? – поспитав їдко Юрко.
– Ні! Кленуся Маткою Боскою та збав’єнєм душі, що ні! Я жалію тільки, що компанував зі злодієм і інфамісом!
– Ов? – обізвався пан Василь, і то таким тоном, що Кровінський порозумів його гадку і без слів.
– Не вірите, ваша милосте? Ну, гаразд! Я докажу вам, що я не з того самого кодла, що він. Пані Беата Бялоскурська має надання на Тясминський округ. Яким способом добула його, не знаю, і саме з сим прийшов до вашмостів, щоби перешкодити насильному забранню вашої землі.
– Кадук, значить? – спитав пан Василь.
– Так!
Але Юрко засміявся.
– Не з сим вашмость до нас ішов, тільки по те, щоби або купити від нас за собачі гроші, за відчіпне землю, або продати нам кадук, правда?
– О, яко живо, що ні! У ваших руках розцвіте ваша віра, виросте ваше багатство, слава і рицарські прикмети, а у руках нашої браці земля спустіє, поллється кров… ви ж знаєте!
Пан Василь глянув на сина.
– Пан Кровінський має рацію! – сказав. – Де ж є сей кадук?
– Можу вам його принести, як мене випустите.
– Ага! – усміхнувся Юрко. – Ні, єгомость, не здуриш воробця половою! Пішлеш за кадуком післанця, а сам останеш у залозі в Діброві.
Усміх появився на устах пана Кровінського.
– А якщо одержите грамоту, – спитав, – чи дасте пароль, що відійду ненарушеним?
– Чи сумніваєтеся, вацьпан?
Кровінський поглянув на обох.
– Ні! Я знаю, що ви не станете стримувати грішника, який спокутував гріх. Ось тут є грамота!
І достойним рухом вийняв з-за кунтуша звинену у трубку грамоту надання.
Пан Василь поглянув на неї, і нагло лице його почервоніло, мов грань. Перед ним лежало таке саме надання, як одержав був колись за криваві заслуги королеві і Річі Посполитій. За гріш канцелярія короля плодила такі кадуки десятками, а власники вимушували відтак від окрадених гроші за відчіпне або й викидали слабшого з посілля, якщо мали силу. Пан Василь не раз чував про се, та аж тепер бачив таке на ділі. Тільки, що він заплатив за кадук дешево, бо тількй життям одного злодія.
Кинув і Юрко оком на надання і нагло поклав руку на ньому.
– Кажеш, вашмость, що се надання для пані Беати, та я не бачу тут її імені…
Пан Кровінський засміявся.
– Недогадливий молодче! Невже ж ти думаєш, що жінка може одержати мандат заселювати пустиню? Се надання, се придане пані Беати для її чоловіка! Впишіть, панове, у порожне місце своє ім’я і занесіть у гроді, а ніхто не посягне утретє по те саме добро у королівській канцелярії, хіба за якийсь час, якби котрий з панів попав під баніцію та інфамію або, не дай Боже, помер…
– Про се поговоримо вже після смерті вашмості! – закпив Юрко. – Тому не тратьте часу і йдіть її глядіти! З Богом!
Наче чортяка зі свяченої води, вискочив з коршми пан Кровінський, а панове Угерницькі стали ладитися у дорогу.
Тої самої днини святим хрестом вітав о. Андрей брата Василя, а Галя мліла в обіймах свого вибраного.
Буває не раз, що у погідний, тихий час синяві води гірської річки пожовкнуть, приберуть, заграють зично і покотяться у даль з грохотом пориваного струєю каміння та шумом запінених валів. З зачудуванням глядять ясне сонце та погідне синяве небо у скаженілі хвилі. Се наче не з сього світа картина, наче кістяк на весіллі, наче диявольська маска на вівтарі. З острахом глядить мандрівник на неї. Йому причувається грім, свист вихру, ломіт обвалів, привиджуються блискавки та велетні – смереки, що, наче члени потопаючого великана, перевалюються у руслі. Здригається душа, сумно робиться на серці – бо й справді, де є дійсність? Чи там, за горою, де шаліє буря, чи тут, де сяє сонечко? Що се таке діється? Чи не сном вона? Чи сон – не дійсність? Минає одно, минає і друге – котре з них правда?
Але ось мандрівник відвернув очі від дикої картини спустошення, тане у золотом обсипаний мір, і грудь підіймається глибоким, любим віддихом облегшення й відпочинку, змора щезає, розвівається, а шум хвилі за плечима стає музикою супроводу до зоряних мрій, до веселих вигадок. Дух находить у пропасті опору і, вхопившися за неї, каже: «Сонце світить, сонце гріє, – а буря-гроза уже чи ще за горою! То радій, серце, радістю усього сотворіння!»
Буває й таке, що деколи находить сон на очі людини – сон важкий-преважкий, страшний. Злочини, нещастя, небезпеки томлять ум страхіттями, у свідомі повної безсили намагається людина ставати до посліднього, безнадійного бою, останніми ударами б’ється у груди серце, тіло стогне, кидається, корчиться у судорогах, голова горить, і аж тоді, коли здається, що мара смерті, наче казочна гарпія, вхопила уже у свої кігті зболіле серце, що череп пукає під ударом молота, що усе тіло рветься на шматки під кігтями дикої звірюки, а усе, що ми у житті любили, пориває напропаще якийсь непонятний, незнаний та безпощадний ворог, – аж тоді останнім поривом життєвої сили людина розплющує очі…
 
У хаті ясно, тепло, любо, усі дорогі серцю лиця нахиляються над нею, сміх, дотепи, веселість обдають її, наче сонячний луч цвітневу леваду.
 
– Ах, як страшно мучила мене сьогодні змора! – каже чоловік, і якесь гаряче, палке почуття вдяки до усього та усіх огорне душу.
– Слава Богу, що се тільки сон… що буря уже або ще за горами! Впереді життя! Тож живім, якби ніколи не мало сподіятися се, що приснилося. Бо усе, що впереді, – темне, замрячене, закрите! Не ждім лиха, бо воно само прийде, надіймося добра, бо тільки воно сяє, ясніє, мерехтить та пліняє зір, наче рай… або хоч би фата моргана!..
З такого сну збудилися усі у Діброві. Батько, мати, син, його суджена та її брат і отець Андрей. Вернули давні, гарні часи з-перед року, коли надія стелила усім дорогу у рай. Молодята не розставалися зі собою ні на хвилину, доки отець Андрей не покликав обоє у церков.
А сталося се уже другої неділі, бо Іван бажав ще перед осінню їхати на Січ, а й пан Василь спішився з поворотом. Голосні оклики та пальби зі самопалів привітали молодих при виході з церкви, і аж тоді побачили молоді, що батьки й слобіжани зладили наскорі весілля. А що се було за весілля! З Чигирина приїхали музиканти, Ганна рядом з гайдуком Грицем давала порядок усьому у кухні та пивниці, бо у пані Марти аж руки мліли від роботи, а пан Василь втратив охоту до усього і тільки безнастанно водив очима за сином та невісткою або шептав зі зложеними руками та очима, піднятими горі:
– Нині отпущаєши…
Чого не доказували козацькі голови! Які штуки, викрутаси, підскоки виписували по долівці козацькі ноги! Скільки вигадок, дотепів, жартів сипалося довкола, а дівчата цвіли, мов мак, – гей, нема ніде у світі такого маку, як на Україні! Найстарші слобіжани не тямили такого весілля.
В тиждень опісля повінчали й Ганну зі Степаном, а два дні пізніше виїхали старі Угерницькі домів. Пані Марта усю ніч лежала хрестом у козацькій церковці, дякуючи Богу та матінці його святій за щастя та добро, яким наділили її сина, і за зміну, яка зайшла в умі її чоловіка. Зразу, бач, усе ще шляхоцький чортик виставляв ріжки з закутин його душі. Він бочився дещо на козаків, їх сміливу мову та привички, – але з часом привик до них, пізнавши гаразд, змінив погляд зовсім.
 
Не дурний се був чоловік, пан Василь! Бачив він на свойому віку ріжних людей і нелегко було одурити його гладким слівцем, брехнею, облудою. Одним тільки ляхам удавалося водити його за ніс, але чи се дивне? Недармо казав старий Нетяга: де чорт сам брехати стидається, там посилає ляха! Між козаками найшов пан Василь перш усього відвагу, хоробрість, воєнну готовість, яку завсіди цінить бувший вояк. Відтак бачив непоколебиму вірність святій православній вірі, вірність, якої не бачив навіть у просвіченої шляхти.
Він же сам готов був запродати свої діти у латинство за кресцитиву. Вкінці подивом наповняли його розум, дотеп, а нерідко й образовання тих «хлопів». Не один піп або шляхтич не знав стільки, що такий собі не особливий козачок. Якийсь час думав пан Василь, що се покозачені шляхтичі, але відтак пересвідчився, що так не було!
Тут, на Україні, збиралося усе: шляхта, хлопи, попи, міщани, купці, ремісники, школярі, бурлаки та усі ті, що, чуючи у собі силу й хист, не бачили перед собою долі у проклятому ляцькому топчаку. Виїжджаючи, обіймав знакомих Спирида, Явтуха, Трохима, Гаврила, як перед роком панів Казимирів, Станіславів, Янів з Дуклі, і, певно, в обіймах козацьких рамен було стільки ж щирості, любові та жалю за виїзжим, скільки у тамтих було облуди, люті, зависті.
Минулася змора – гроза, минулося горе – злидні, новий день настав у світі. У його зареві бачив пан Василь по бурливому житті погідний вечір своїх літ, а Юрко – ранок, розсвіт своєї будуччини.
Два дні після виїзду батьків зладився й Іван до дороги, щоби, як козак, відбути у Січі вишкіл у воєнному ділі. На заміти Юрка відповів коротко:
– Моє посілля в Іванівці згоріло, а, впрочім, се придане Галі, а не моє майно. Я козак, козацького хліба погляжу собі у світі. Я знаю, що ти зі мною радо поділишся, але я бажаю мати власне добро та нікому у руки не глядіти. Женитися мені ще час, та й не кожен родився на батька родини. Я чую у собі воєнний зов і йду за ним. Прощай!
 
Поїхав Іван, але у Діброві не посумніло від сього. Юрко узявся з молодечим запалом та усіми силами до праці. Перш усього скликав усіх козаків, які жили на просторі Тясминського уходу, на раду. Прибуло до трьохсот козаків з усіх розкинених по лісах землянок та хуторів, і Юрко візвав усіх, щоби остали надальше на своїх давніх місцях, бо він, як козак, вважає свою землю козацькою, отже, спільною. Для себе на власність одержав кождий, не виключаючи і Юрка, шмат землі і ліса, а проче мало йти на поділ між нових поселенців.
Користуватися лісом та водою вільно було усім, як давніш, одно тільки заборонено: випалювати ліс на поташ. Хто відділював сина на нове хазяйство, той мав одержати нову пайку. Відтак рішено порозуміватися межи собою щодо висилки хлопців на Січ та уходників у Задніпров’я та плавні, щоб, бач, не гинули самітно козаки у Дикому Полі воронам та сіроманцям на потіху. Зразу не дуже-то козаки примирювалися до усього того. Воля, простір, самостійність були, особливо старшим поселенцям, конечною умовою життя. Вони бочилися на «дідича» і говорили про панську неволю.
– Дай панові один палець, забудь про се на хвилю, а він гульк – вже й усього тебе у кишеню упхав! Не нашої то землі квітка, не нашої крові дитина…
Хто знає, чи ті старі, досвідні люди не розбили б були у найлуччій вірі Юркової роботи, та ось Нетяга, їх давній товариш, доказав їм, що Юрко є в списі чигиринських козаків і на своїй землі бажає оснувати нову сотню. Вмить змінилися гадки. «Де є сотня козаків, там панові годі кирпу гнути», – сказали і згодилися.
Тоді візвав Юрко козаків до вибору сотника, і козаки радилися три дні, кого вибрати. Одні бажали старого козарлюгу, як Нетяга, або старого полковника Гордія, але молодші переголосували їх, що їм дідів треба на полковників та до ради, але не на сотників та осаулів. Вкінці Степан Корчинський, який, повінчавшися з багатенькою-таки Ганною, став одним з найпередовіших козаків, встав і сказав:
 
– Панове! Не ті часи, що бували. Не гаразд вибирати нам старого, що знає тільки уходи, стежки, підступи і воєнні способи. Не треба нам і молодого, який тільки за ворогом нюхтить, наче собака за зайцем, а треба молодого, хороброго, але й тямучого чоловіка, який бував у світі, полизав дещо письма й науки і бачив, як летять стріли з лука Сагайдачного не тільки залізні, але й паперові… Словом, вибирайте пана Юрка.
– Ба, дідич, – загули козаки, – пан, зроби його сотником – сейчас угонориться.
– Від сього є козацька рада та й полкова старшина, щоби не вгонорився, – відповів Степан. – Сагайдачний який, а козацької ради слухає.
– Бо мусить! – відповіли деякі.
– Іменно мусить! Чи ви думаєте, що короп не мусить того самого, що мусить щука?
– Славно! Славно! – засміялися козаки, і «короп» став сотником.
Ще рік тому був би Юрко обидився за такий вибір. Нині сміявся разом з другими і прийняв. Сейчас роз’їхалися козаки кінчити жниво, а Юрко, зібравши до п’ятдесят безрільних уходників, поїхав з ними сипати граничні кіпці від заходу й сходу, щоб, бач, на його землі не садили сіл або містечок польські пани. Грамоту основання сотні списав Юрко сам та переслав Гордієві у Чигирин. Дві неділі тривав об’їзд Тясминської «пустині». По сих двох тижнях докладний опис усієї землі подав Юрко у гроді до актів та полковникові до відома.
За сей час, наче пташки, утомленої мандрівкою, розвеселювала його молода жінка і брала живу участь у його праці. За її заходами та при помочі о. Андрея приїхав десь коло Спаса з Черкас дячок і взявся учити дітей слобожан, а разом з дітьми й декілька старших, особливо дівчат. Розглянувшися у слободі, дячок рішився невдовзі осісти при церковці та попрохав козаків поставити йому попівство.
Сміялися козаки з того рішення, бо знали, що не церков та гріш, а своячка Ганни, Маруся, причарувала веселого та дотепного собі школяра-дячка. Мимо того, згодилися поставити хату та відказали якусь частину плодів попові, щоби дітей грамоті учив та правив обідню і слова Божого научав по неділях. Перед Різдвом мав Гнатко – бо так називався дячок – поїхати у Київ та вернути отцем Ігнатієм Плискою, приходником у Діброві.
Оттак розвивалося життя у слободі – у мирі, праці, нарадах та Божій хвалі. Так минуло літо, і знову пестра осінь завітала у ліси. Збірщики козацького податку від’їхали уже з підводами, навантаженими хлібом, зібраним по закону від людей, і вернули уходники, і сотник велів усім зложити дещо гроша від осінніх зарібків з продажі плодів на купно пороху, олова та зброї.
На горбку у глухому лісі вимурували свої таки люди простору, суху пивницю з критим ходом, куди мали зложити козаки свій припас. Заворушилося між козацтвом, старші почали заходжувати до сотника, а він усякому пояснював, що припасу ніколи нема забагацько, а як прийде війна за рік, два або десять, то, певно, нізвідки буде його роздобути, бо ляхи зброї та пороху на Низ не пустять. Кивали козаки головами на таку прозорливість свойого отамана і казали:
 
– Пізнати сейчас, що учена та бувала голова. Дай же ж йому, Боже, здоровля!
 
І давали двічі й тричі тільки, кільки правив сотник. Припаси мали купити пани Цебрівські у Львові за поміччю Кіркора та Гошовича, а Явтух з молодшими козаками поїхав з підводами й листами від Юрка до Кровінки та Лошнева.
Так-то на усі сторони кидався молодий сотник, і повага та значіння Смілянської сотні росли з дня на день. У лісах стали появлятися зголоджені, обдерті утікачі з заходу, з впалими очима та дрожачими руками і прохали хліба. Деякі були з жінками, та майже усі без дітей – померли, бач, по дорозі з нужди. Юрко осадив їх на пустирях над річкою Цибульником, а слобіжани заосмотрили їх в усе потрібне на зиму.
Десь після Покрови їхав Юрко сам-один лісом, щоби оглянути землянки, у яких розташувалися на зиму поселенці. Був ранок, і далеко на сході десь з-за горішнього Інгульця криваво сходило сонце. Білий мряк устеляв землю та снувався, неначе павутиння, між гіллями дерев. Пестре листя властивим собі гострим запахом наповняло повітря, а у гіллі перескакували білки, несучи горішки та жолуді на зимовий припас до своїх тепленьких гніздечок. Веселі та любі гадки налітали у голову козакові. Думав про Галю, посілля, згадував лихо, небезпеки, неволю і радів миром, добром, надіями… Звичайно, молодий, здоров, дужий, без докорів совісті за минувшину, а з ясною дорогою впереді.
Втім заіржав його кінь, а у гущавині зачорніло щось перед ним – видко, їздець, бо вскорі почулася відповідь на іржання Юркового бахмата. Юрко здержався і добув з-за плечей пищаль, оглянув гаразд замок, чи не перемок підсипаний порох, і ждав. З-за дерев виїхав козак, високий, чорнявий, зі списом та арканом, шаблею та рушницею, як справжній запорожець, що їде на волость спочивати зимою у теплій хаті по цілорічних воєнних трудах.
Глянувши у лице козака, Юрко здригнувся. Сі чорні очі та густі брови, сей короткий вус та буйне, наче крило крука, чорне волосся бачив він колись уже, але де, не міг собі нагадати. Перед його очима пересунулися усі знайомі козацькі лиця, але того не було між ними. Між тим козак під’їхав близько і підняв руку горі, і у сій хвилині нагадав собі Юрко, хто се. Так само підіймав руку…
– Слава Богу! – повітав козак Юрка.
– Навіки! Відки Бог привів?
– З Ечміадзіну!
– Ах! Ти від паші?
– Так!
Бистро оглянувся Юрко довкола. Післанець усміхнувся.
– Не оглядайся, ефенді! Афран та його люди обсадили усю дорогу від Цибульника аж по Діброву.
– То тобі Афран на ім’я?
– Так, ефенді! Афран або Селім-ага, як волиш!
– Не бачив вас ніхто?
– Ні! А як хто й побачить, то ми з Канева до Каменця, люди пана старшого Конашевича, веземо Джанібекового чауша до ясновельможного гетьмана коронного Жолкевського.
– Письма маєте?
– Від запорозького гетьмана маємо і від хана, а від ляшні обороняють нас власні пищалі, шаблі, ну, і, сподіюся, ти, ефенді!
– Від Тясмина до Інгульця не стане вам ніхто на дорозі, а від Інгульця по Дніпро уже козацька земля… Маєш лист?
– Маю! Ось він.
І їздець подав Юркові кусник пергаміну з печаткою, на якій видніли хрест і бунчук. Пергамін був зовеш чистий, але Юрко, научений Івашком, знав, що робити. Він зіскочив з коня і, згорнувши дещо сухого листя, підпалив кресалом та губкою. Коли листя загорілося ясним полум’ям, Юрко подержав письмо над огнем, і на пергаміні показалося кілька стрічок жовтавих букв.
«Його милості пану Юркові Угерницькому у Діброві в Смілянщині!
Біля Святоіванівської каплички напроти Смілянського замку, по правому боці Тясмина, відвали камінь під хрестом, з якого п’ють птиці, а що найдеш під ним, передай Афранові. Призначення хоче, щоби безпощадно гинули усі, хто стане в дорозі сповнення того бажання. Ні тобі, ні Афранові не вільно щадити нікого. Бережіться Зборовського. Івашко».
Юрко прочитав письмо і кинув в огонь, а коли з сиком та тріскотом згорів пергамін до решти, задумався на хвилю.
– Що ж, ефенді, їдемо? – спитав Афран.
Юнак наче зі сну збудився.
– Так, їдемо! Мене нині дома не сподіваються, маємо перед собою увесь день і ніч. Але ти не скликуй своїх людей, тільки прикажи їм слідкувати за нами. Поживу маєте?
Ага кивнув головою.
– Вони й так мають приказ іти за мною гущавиною. Харчі й вози їдуть лісною доріжкою, за годину будуть тут. При них є сих чотирьох людей, що то…
– Сих, що вбили Мустафу?
– Ти знаєш, ефенді!
Юрко скочив на коня, а коли над’їхали люди з возами, поїхав передом. Афран слідував зі своїми за провідником, не кажучи ні слова. Вони минули слободу, якої дими уносилися над лісом та мішалися з останніми клаптями мряки у повітрі, минули пусті, спокладені поля та в’їхали знову у ліс. Немало труду стоїло переїхати убрід Ведмедівський потік; броду не знав Юрко зовсім, треба було глядіти, міряти, пробувати. Насилу перебралися на той бік і сіли обідати.
Для непознаки для проїзжих або прихожих не варили у казані козацьку кашу з бараниною, але Афран добув з мішків для Юрка вуджену козину – турецькі бакалії та баклагу з густим грецьким вином. Коли пообідали оба, чотири товариші пішли у ліс, а вкоротці стали серед дерев показуватися їздці, які один по другім під’їздили до ватри та набирали каші у горшки, які кождий мав зі собою. Всі вони однозвучно відповідали, що не стрічали у лісі нікого та з ніким не говорили. З’ївши, щезли знову у гущавині, аж вкінці остав Афран з чотирма товаришами і Юрком. Що сили в конях пігнали далі на захід доріжкою, яка вела до перевозу у Смілу.
Сонце сідало уже за ліси, коли перед їздцями зачорніли вільхи, осокори й лозина, що росли над руслом Тясмина. По той бік ріки на горбику сіріла вежа Смілянського замку, по тому боці стояла тільки хата перевізника та маленька капличка з іконою святого Івана. Але хатина була пуста, бо мешканці Смілої не запускалися від року у сьогобічні ліси. Їм, бач, багато діла було дома, бо треба було відбудовувати попалені татарвою хати, а тому й перевізник покинув житло та пішов ловити рибу на Саксагань.
У сій хатині засіли прибувші дожидати ночі, тільки Юрко пішов глядіти вказаного у письмі місця. А найшов його без труду. Яких двадцять кроків від каплички лежав великий камінь з проверченою дірою, у якій стремів невисокий камінний хрест з віночком всохлих цвітів. Перед ним видовбав добросердний каменяр у камені коритце, яке наповнювали дощі на водопій пташкам. Видко, колись було тут поле біля каменя й каплички, але у сю хвилю там заросло орішником, а камінь мохом.
Темніло. Біля хати перевізника стали збиратись їздці один по другому, хлоп в хлопа, тугий, дебелий, мовчаливий, наче відбитки Івашкової вдачі. Видко було між ними головно вірмен або черкесів, абхазців, від яких Івашко собі й ім’я позичив, назвавши себе Абазе-пашою. Він не бажав, бач, щоби хто знав про його руський рід. Абазином гордилися абхази, руського потурнака прокляла би уся Україна! Усі вони знали українську мову й звичаї, бо жили з запорожцями та донцями, а за своїм вождем пішли б усі у огонь і воду. Вони мовчки збиралися при хаті і ждали, доки послідне зарево не погасло на заході. З полудня повіяв вітер теплий, але сильний, і голосним говором заговорили прибережні дерева та очерет.
– Час, ефенді! – проговорив вкінці Афран, підійшовши до каменя, на якому сидів Юрко, понурий у задумі.
А думок було-багато-багато. Ось тут під ним спочиває скарб, мільйоновий скарб, за який купили б, може, пів, а може, й цілу польську Річ Посполиту, – скарб московських царів, украдений поляками. Будь на місці Юрка який-небудь лях, – гей, вистало б було гукнути на козаків: «Бий невіру!», і ні один з післанців паші не вернув би у Ерзерум з вісткою про зраду…
Гей! Коби тут був який лях!.. Московські царі збирали самоцвіти, жемчуги, золото, бірюзу, зберігали їх як святощі у святому Кремлю, за вкраденою скринею шукали польські королі, гетьмани, воєводи, військо, магнати, шляхта – й усе даром. Зручним, бач, крадієм був небіжчик пан Ян…
Зручним, але немудрим, бо знав украсти, втічи, сховати, вибрехатися, та не умів ужити того гроша ні на що. Неначе замість скарбу закопав камінь… Задля того скарбу утікла пані Беата від чоловіка з татарського табору, покинула дочку у багні розпусти та гаремової гнилі, щоби свобідно шукати за скарбом у посіллі чоловіка. Пов’язалася з паном Кровінським і Зборовським на загладу того, що улегшив їй сю утечу, але й те даром.
Кожде з них троїх готове було без спротиву пожертвувати обоє чи обох других за сю солодку, оп’яняючу наживу! І що ж?.. Юрко сидить на камені, що накрив собою ті міліони, відкопає їх, наче домовину, і віддасть другому, що, і не глянувши на них, скує з них каменюку, через яку провалиться всесвітній великан – Туреччина. Що за пропасть між обома тими намірами – ляцьким та козацьким!
Юрко усміхнувся.
– Час, час, Афране! – сказав. – Тільки у мене сумніви, чи скарб справді належить віддати вам, чи кому другому.
Очі вірменина заблистіли.
– Кому?
– А хоч би післанцеві московського царя!
Афран поблід.
– Ефенді! – сказав зміненим голосом. – Я не знаю, що було написано у листі паші, але ти знаєш… Ти розумієш мене… Я можу вернути без скарбу, але ти не вернув би домів живим.
Юрко усміхнувся.
– Не бійся, Афране! І не закривай своєї боязні грозьбами! Грози ляхові, туркові, татаринові, тільки не мені! Ти був необережний, що позволив мені поїхати попри слободу. Одним вистрілом міг я скликати своїх, а я є отаманом цілої сотні. А й так я можу збрехати, що скарб є тут або там, де мені було би вигідно позбутися тебе і твоїх. Правда?
– Ти не вчиниш того, ефенді, – відповів на се Афран, – тому вибач мені, що дав себе звести обаві. Я повинен був знати, що ти ближчий паші, чим я, бо ти знаєш місце, а я ні.
– І се була ошибка паші, що не дав тобі прочитати листа, заки його вислав. Бо ану ж я став зрадником? Ану ж мене вбили, ранили? Я міг захворіти, вмерти, а хто тоді поміг би тобі відшукати скарб?
– Правда і се! О, тепер бачу, ефенді, що ти наш і ближчий нам, чим не один з наших земляків. Букви твойого імені повиснуть ковані з золота на іконі Спасителя у Ечміадзіні!
– Так, Афране, ви оба були необережні – і паша, і ти. Але я не зраджу вас, хотяй, властиво, повинен я тепер, коли знаю, де скарб лежить, віддати його правному власникові, тобто цареві. Тут іде річ о добро усього людства, над яким висить поганська змора, о добро мойого народу, о свободу вас усіх, тому не віддам сих міліонів цареві, який знову сховав би їх у скриню, як пан Бялоскурський у землю, ні собі на користь, ні людям на пожиток, ні Богу на славу. Відваліть камінь!
– Ось сей?
– Так!
Послушно підбігли товариші Афрана і, підложивши коли й ратища під каменюку, підважили її і відвалили на бік.
– Тепер копайте! – приказав Юрко.
Шаблями, ножами, руками стали помічники розкопувати землю, доки якийсь ніж не зломився на чомусь твердому.
– Сундук! Скриня! – почулися голоси.
Ще хвиля – і з ями видобули важенну скриню завбільшки в здорову діжу. Була вона сталева, але покрита якоюсь червонавою поволокою, так що не заржавіла ані не пропустила води. Замка не було, а як був, то хіба якийсь тайний. Одначе ніхто не брався її відчиняти.
– Що там є усередині? – питали копачі один одного.
– Хіба не бачили ви на ньому проклятого знаку гяурів, який є на усіх їхніх мошеях та гробах? – відповів Афран. – Се той сам знак, що на генуезьких байраках! А ось се олов’яна домовина батька нашого паші, яку він бажає мати у Ерзерумі.
– Валлах! – заговорили абхази! – Як же ж стане він на день суду з такої замкненої коробки?
– Не ваша голова! Беріть домовину на віз і їдьмо! Бісміллагі ар-рахмані-ер-рагімі!
Оклик повторили усі присутні, і вкоротці скриня найшлася на одній з підвод. Абхази запрягали коні та ладили свої, а Афран бистро розглядався довкола. Нагло здригнувся.
– Ефенді, чуєш? – спитав.
Оба з напруженою увагою стали наслухувати у темряву. З віддалі доходили сюди якісь крики, зойки, вкінці блиснуло на тому боці річки раз, другий, третій, а по хвилі грянуло стільки вистрілів з рушниць.
– Що се? – питав Афран.
– Пробі! – прошепотів. – Се у Смілянськім замку! Їдьте скоро, якнайскорше! Ти, Афране, сідай у днину на віз, як чауш, а твої люди хай не відступають від тебе ні на крок. Тут, за річкою, видко, є поляки, бо хтось грабить і мордує, їдьте впрост на Саксагань, тою самою дорогою. Польські глейти маєш?
– Звісно! Старостинські сторожі при замках пропустять за гроші навіть муфтія з Кораном.
– Ну гаразд! З Богом! Скажи паші, що я жду від нього не слів, а діл.
Подяка тобі, ефенді, від усіх поневолених османами народів! – відповів Афран. – Своїм ділом змазав ти гріхи усього твойого роду до десятого покоління. Оставай з Богом!
І, заки Юрко міг отямитися, Афран зігнувся і приложив уста до його руки.
– Що робиш, чоловіче! – крикнув, змішаний.
– Се тобі, ефенді, а се – твоїй жоні!
І, поклавши на коліна маленький заверток, Афран скочив на коня та поїхав за своїми, що від’їхали були уже на кількасот кроків.
Юрко, не думаючи про те, що робить, сховав заверток у кишеню і оглянувся. Був сам-один, а довкола було темно, глухо й пусто. Тільки по той бік ріки світилося у замковій вежі, і то в усіх вікнах. Крики, стріли, ломіт та тріск раз у раз різко переривали тишину ночі, аж затихли. Почувся якби скрип зле мащених возів, тупіт коней, вкінці знову якісь крики і ще один стріл. Аж усе утихло, тільки у вікнах горіли світла та кидали рефлекси на білу мряку, яка стала підійматися з ріки. Видко, північ уже минула, і ранок був недалеко.
«Іти туди чи ні? – вагався Юрко. – Хто там міг бути у сю хвилю – Беата, Кровінський, Зборовський? Ба, хто б там і не був, певно, нема приятелів, тільки вороги!.. І піду, наче у гніздо шершенів. А згину я, згине й уся моя праця, усі мої заходи. А Галя?»
Юрко здригнувся на саму гадку, що сі якісь опришки чи убійники могли би її зробити вдовою, а сиротою його будуче дитя… Ні, він не має права наражувати себе. Коби-то ще була боротьба за віру, рідний край, за волю, але так… Ні, він не піде туди нізащо.
Оглянувся. За ним на сході ясніло уже небо, біліли уже нічні опари, за годину, певно, сонце зійде. Юрко пішов відв’язати коня, щоби їхати домів. Ще раз глянув на той бік ріки. У темній стіні ночі, наче очі казочної якоїсь потвори, блистіли вікна рівним жовтим світлом. Впрочім, мовчало усе, немов закляте. Юрко усміхнувся.
«Трусість мене облітає! Юрку! Юрку! А то з тебе справжня баба! То у Кафі не боявся тисячів поган, а тут боїшся кількох опришків? Сором тобі, сину! Ти ж якийсь сотник, та ще й неабиякий. У тебе триста шабель наготові. Щоправда, то їх тут нема, але ти є, і саме тому повинен ти, а не вони дізнатися, хто там сидить за рікою. Хто нині напав на Смілу, той може бути завтра у Діброві. Ано! Во ім’я Отця і Сина і Святого Духа!»
Кинув шаблю і самопал, сів на коня і за кілька хвилин брів уже водою до другого берега. Води у річці було мало, бо осінні дощі ще не упали – навіть чобіт не промочив. Обережно крадучися попід лозиною та вербами, зближався Юрко до замку. Не хотів він наблизитися до частоколу від сторони ріки, а з противної, від заходу, тому обійшов довкола горбок, на якому стояв замок. Усе довкола було спокійне, але наче гріб. У непевній сірині ранку почувалося тільки деколи крякання заспаних ворон у вершках дерев.
Аж гульк – вийшов на дорогу, що вела зі спаленого, пустого містечка до замку. У сірому поросі чорніло щось, ніби чоловік. Підійшов ближче і поглянув. На потоптаній, поораній, наче серед завзятої боротьби, землі лежало тіло чоловіка -у пірваній, пошматованій одежі, з пообриваними гудзиками і шнурами, без зброї, чоботів і шапки. Велика калюжа крові змішалася з порохом у чорну липку грязюку.
Юрко діткнув рукою тіла – було ще не зовсім застигле. Видко, таки зовсім недавно згинув сей чоловік, бо з деяких ран плила ще кров. А ран було багато, усе тіло оплило кров’ю, так що Юрко, дотикаючися у різних місцях тіла, замазав собі пальці. Між тим розсвіло, і тоді Юрко жмутком трави стер з лиця кров, яка плила з великої діри у чолі і ціпеніла на лиці. Та вчинивши се, аж крикнув з зачудування: у чертах лежачого пізнав зів’ялі, поморщені черти лиця пана Зборовського.
Юрко став надумуватися. Видко, на небіжчика напала ціла ватага ворогів і убила його вистрілами та шаблями. Се були, очевидно, ті послідні гомони, які донеслися були до його ух. Чи Зборовський напав на дворище пані Беати і там його побили, а тут замордували громадою утікаючого? Чи се, може, була зрада товаришів?
Юрко пішов далі, крадучися у корчах, щоби не звертати на себе уваги. Коня прив’язав до дерева у гущавині. Одначе, на превелике диво, найшов браму, відчинену нарозтвір, одно крило виломане, а біля брами замість вартових – два трупи. В одній хвилі майнула перед очима душі картина у дворі пана Залушковського, і сміло увійшов Юрко на двірський майдан. Кілька небіжчиків, обдертих до нага, валялось у траві і поросі, а при стовпі, до якого прив’язували коні, висіла якась кривава маса, ніби чверть обдертого зі шкіри вола. Глянувши у лице висячого, мимоволі подався Юрко взад. Пізнав пана Кровінського. На його хребті не було ні шматочка здорового тіла. Усе спорене дротяними нагаями, яких кілька валялося навіть довкола стовпа.
– Пробі! – прошепотав молодець. – Невже ж одна жінка…
Він думав зразу, що то пані Беата прийняла так своїх гостей. Але загальне знищення усього, порозбивані двері та вікна, брак коней, возів та товару у стайнях поучив його, що тут щось інше сподіялося. Зі зброєю наготові увійшов у сіни двора. На комині догасав огонь, накладений зі смільних колод, кілька свічок допалювалися на столі, а від стелі – Боже! правда то чи сон?! – висіло за виломані узад руки тіло жінки, пані Беати. Вона висіла кілька цалів над землею, а ноги були завуглені від огню, яким їх припікано. Замість грудей видніли тільки дві червоні плями, їх припалено головнями, а черево покрите було раз коло разу басаманами від батогів.
Страшні муки витерпіла ся нещасна жінка, доки смерть не закрила їй очей. І за що?.. Безрадно блукали очі молодця довкола, глядячи серед сих страхіть пояснення. І нагло замітив він порозкопувану долівку та порозбивані стіни.
Загадка була розв’язана. Зборовський напав на Беату і Кровінського, бо думав, що вони укривають у свойому посіллі той сам скарб, який покоївся через стільки літ о кількасот сажнів дальше… Не видобув тайни ні батогами з Кровінського, ні тортурою з пані Беати. Вона знала, що скарб є, але де саме, не знала, бо чоловік не зраджував перед нею таких тайн. Батогами та муками видобув тільки життя обоїх спільників, а скарб, призначений на розпусту та розтрату, помандрував у світ дати волю міліонам пригнічених християн. І, видко, спільники пана стражника налякалися власних діл та покарали смертю того, хто їх до них намовив…
Юрко підступив ближче і одним махом відтяв тіло пані Беати від мотуза, а відтак, наче усі чорти за ним гнали, прожогом кинувся у двері, ослонюючи голову руками.
Ні! Такої погані, такого страхіття не бачив він ніде у світі. Скочив на коня, переїхав убрід ріку і, позбиравши розкинену біля хати перевізника зброю, пігнав чвалом у ліс.
Величні дуби, явори та в’язи, підшиті орішником, закрили його вкоротці від очей усіх і від його очей картини нечуваного звірства, на яку глядів перед хвилиною.
Криваво сходило сонце над лісом, у гіллі крякали ворони й чорненькі галки, білки перескакували з дерева на дерево, а снігурі висвистували всілякі пісоньки. На відкритих місцях бивно цвіли пізньоцвіти та верес, гострий запах в’ялого листя наповнив повітря. Мирно, тихо, сонячно довкола. Там, на заході, остав сей страшний світ, населений опришками, опирями, що ссуть кров з усіх а, не маючи іншої жертви, самі над собою відправляють дикі, звірські оргії. Перед ним у безсмертній красі пишався осінній ліс, а за лісом тихе, тепле посілля, залишене сотками вірних до гробу геройських грудей синів святої України.
У тих грудях билось серце без ложі, брехні, облуди, серце, яке не знало підлоти ні звірства, серце, для якого друга людина не була ніколи Богом, але й не була бездушною скотиною. Між тими людьми билося ще одно серце, та вже тільки виключно для нього. Він виповнив його собою, а й воно стало йому усім світом. І у найдикішій зморі не простило б їм таке, яке сталося по той бік Тясмина…
З переданого Афраном завертка видобув Юрко якісь чотири дрібнички. Се була пара ковтків, запинка та чільце чудової філігранової роботи, все викладене бірюзою та висаджуване алмазами. Був се справді царський дарунок, і серце Юрка заясніло гордістю та радістю.
– Се для моєї Галочки! – прошептав. – Як чудово прибере отеє жваву красу мойого золотого серденька! Спішім же домів!
І чвалом полетів у Діброву.