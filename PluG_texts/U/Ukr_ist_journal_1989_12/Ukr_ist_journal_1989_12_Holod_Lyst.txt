Лист колгоспника артілі «Нове життя» Із с. Сущани Кагарлицького району до газети «Колгоспне село» про голодування селян і безгосподарність у колгоспі, січень 1933 р.
Ось що я розкажу у відповідь на промову тов. Сталіна. Уже другий рік, як тяжко голодає село Сущани. Заражується од усякої нечистоти, що їдять і мруть (люди) як мухи восени. Ходять балачки, що радвлада загнала в колгосп, щоб «експлуатувати» трудящу людність. Нема хліба, хоч цього 1932 р. жодного центнера хлібозаготівлі не було взято в державу. Коней, свиней теж раптом не стало, а причину не довелося довго шукати. Рада колгоспу «Нове життя» складається з тих паразитів, що тягнуть соки з трудящих колгоспників і руйнують колгоспне будівництво.
Весною 1932 р. від неуважного догляду за кіньми вони видохли. А частину рада колгоспу з конюхами, бо вони рідня, продавали і кожну ніч пиячили у Бови Корпія Сергійовича. А мала часть коней зосталася, та була нездатна до весняної сівби. Надійшли роботи в полі, колгоспівці були хлялі, та рада постановила накидати норми виробітку. Люди, звісно, не виробляли і робили по 4 дні на трудодень, тоді як на постійній роботі були рідня та свати ради колгоспу і виробляли по 1 трудодню за день. Колола рада потай від колгоспників кабанців і їли з постійниками. 1 в кінці року, коли розрахувались, то виявилося, що постійники, конюхи, бригадири та інші получили хліба зовсім багато, а поденні робили і заробили по пуду менше. Поросята роздали постійникам теж, а останні покололи та поїли замість того, щоб оддати м’ясозаготівлі. Колгоспники поденні, що ходили на роботу, не мають ні хліба, ні поросят, а м’ясозаготівлю рада колгоспу розложила на них, щоб виповнювали. А на різдво вдобавку рада колгоспу потай змолотила 18 пудів колгоспівського жита і розділила поміж себе. Маляс, який належав на трудодні, рада попродала і пропила. Склад ради — Бова Корній, Бова Гриша, Кравченко Хома, Літвін Влас, І лушко Михайло, Глушко Санько, Мншак Василь і голова Нужденко.
Просимо розслідувати.
Кагарлик, с. Сущани, артіль «Нове життя».
