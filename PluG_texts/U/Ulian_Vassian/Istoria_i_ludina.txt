ЮЛІАН ВАССИЯН
ІСТОРІЯ І ЛЮДИНА[1]
Історичний шлях українського народу в уяві українського сучасника набирає щораз більше чіткости розвиткової лінії, в якій поодинокі вогнива в’яжуться в цілість життєвого руху із власним осередком внутрішньої динаміки. Наява достатніх реальних даних історичного досвіду виправдує сучасні спроби наукової синтези, що її метою є відтворити образ минувшини і читати із нього, немов із розкритої книги, змістовну розповідь про багату чергу подій, які вилонюються із себе ладом органічної закономірности та доповнюються в цілість великого суспільного твору життя. Він оживлений спільним мотивом рідности, доступної для вгляду і сприйняття інтуїцією дослідника; який тому тільки спроможен на крутих шляхах і глибоких проваллях історії впіймати образово рух і тяглість живої індивідуальности, що він здібний сприйняти його внутрішньо, як душевно з ним споріднений.
Дух української історії відслонюється в свідомості сучасного покоління не в одноразовій постаті представного восіблення, символу чи вартости, але він унагляднюється в ріжних виявах життєвого багатства невмирущим первнем суттєвої одности завсігди собі подібним і для внутрішнього ока наявним. У зусильних намаганнях і пошуках за ним способом строгої льогічної конструкції пошукувана сутність буде завсігди химерною теоремою, яка при всякій розв’язці дасть не більше, ніж мертву схему, безбарвний обрис, формальний знак. Дослідний розшук за передустановленим визначінням духа, який саме повинен представити завершену і зрозумілу дійсність, віддалює читача від того, чим дух справді є, позбавляючи його постепенно ознак живучости. І якщо в кінці мозольна наукова конструкція буде готова, можна через затримання суворої об’єктивности подивляти новий величавий осяг конструктивного мислення, який одначе не буде представляти тієї живої дійсности, що для неї був він задуманий. Сприймання духа національної історії як видно, не передумовлене виключно попередніми осягами історичної науки, але теж фактом реального існування народу, який вимостив свій історичний час субстанцією власного життя, і в той спосіб заповнив означене місце світового простору неповторним і незатертим фактом своєї індивідуальности. Синтетичні конструкції історичної науки можуть бути лише вимогою, або вони вже виступають як чинники спору між поодинокими теоріями і напрямками, проте дух рідньої історії давно вже промовляє до душ ріжних слухачів мовою життєво зрозумілою, дарма, що вони цілком не знають формул наукового викладу про нього, ані не думають самі їх творити, чи за ними шукати. Ці застереження не мають наміру оспорити оправданих прямувань історичних наук — найти духа історії в науково-проведеній і методично-викладеній синтезі процесів історичного життя. Вони тільки зменшують значіння наукових дослідів, що власне складають карти історії в суцільну книгу і роблять ось так минувшину доступною сучасности; вони тільки підкреслюють істотний момент духовости всякої національної історії, яка засадничо доступна і відчутна для спорідненої з нею інтуїцією сприймаючих минувшину свого народу сучасників, і яка тим повніше виступає в їх наукових побудовах про духа національної історії, чимосновніше самі вони живуть діями тієї ж рідної бувальщини. Вона проникнена ним, як притаманним собі характером, що дається відкрити в ріжних формах минулого життя, як завсігди повноцінний знаменник і викладник.
Трудність виразового визначення духа життя в аналізі процесів національної історії свідчить саме про його буттєву суверенність, що не піддається абстракції і не входить добутим первнем в основу наукової конструкції. В тому випадку найменш задовільну відповідь дають придумані формули, витворені постаті чи взагалі які небудь інші засоби конкретизації. Докладність і стислість надто індивідуалізує духа, тоді як він для всієї історично розгорненої дійсности національного життя є радше живим принципом індивідуації, ніж поодинким його актом-явищем. Звичайно різного рода визначення якусь особливу рису, прикмету чи ознаку генералізують, тому вони переважно однобічні, і треба засвоїти собі цілу низку ріжних визначень, щоб із цього багатого матеріалу добути відчуття його спільної духовости. І в кінці виявиться, що якраз ця спільна духовість найвимовніше окреслюється як сила, спроможна в’язати їх у живу цілість. Тому дух вже цілком виступає у своїй ролі засади життя і як виразник свідомого і творчого існування.
Дух історії живе у книгах українського народу, які завсігди доступні рідному читачеві, зокрема коли він спрагнений розгорнути їх для пізнання довершеного та продовжувати писання великого епосу за власним творчим почином. Вони творять для нього, без сумніву, єдиний основний і актуальний твір, якого не заступить йому ніяка інша настільна книга. Кожну він може пильно вивчати та багатитись її ціннощами, однак ніяка можлива книга мудрости не подасть йому цього досвіду, на якому він повинен і мусить будувати дім свойого життя.
Буття власного народу є одинокою джерельною скарбницею, що багатша за всі інші, навіть, якщо в ній не найти б ні одного справжнього самоцвіту. Те, чим вона вирівнює, рівноважить і переважає пишноту довкільного світового богатства, міститься виключно в сій, як той хрустально власний, своєрідний життєвий досвід родоначального буття, без якого не можуть існувати, ні вільно віддихати всі, що виростали із його корення і виросли міцним галуззям на спільному пні рідного дерева. Його історія писана із первопричинних дій самобутньої стихійности, безпосередности, повної життєвої індивідуальности, неодмінної і незмінної інакше, як творчою жертвою власного життя в її горнилі. У книгу буття власного народу не можна занести готового досвіду, почерпнутого розумом із мудрости чужих книг, нехай і як подібних до неї життєвим змістом. На перешкоді стане дух могутньої особовости, який поставить невчасному реформаторові спротив своєзаконного ладу, що велить жити і розвиватись із себе та сприймати із світовово підсоння в себе лиш те і стільки, скільки прийняти й органічно засвоїти здатна життєва структура національної основи. Наперемінний процес стихійного вияву біологічного голоду і вгортання поживи в існуванні історичних формацій, зрозуміло, безпосередньо недоступний наглядові, тому з погляду їх стійкости буття та неозорних часових просторів ставання, вказане — застерегти за ними твердий апріоризм сформованої онтольогічної особливості!, ніж допускати ненасичений індивідуальним характером нагий життєвий гін, що без розбору приймає і поглощує кожну припадкову поживу. Силу спротиву, відпорности і стійкости згаданих формацій найкраще досвідчають чини, що намагались силоміць перетавити їх історично-індивідуальну настанову до життя, змінити законний для них напрям виростання на інший, їм чужий, або попросту затівали зламати їх, чи викорінити цілком із їх материнного грунту. Після численних ударів тараном механічної зброї, здебільшого лежало мертвим розчавлене тіло, однак дух не був убитий, але жив впізнано в руїнах пустих селищ і у великих могилах мертвих.
Українська Книга буття проймає рідного читача духом врочистої поваги, що жалібним саваном накрила кожну її карту і сповнила цілість провідним мотивом трагічної величі історичної долі. Панівний тон тієї книги родиться із її змісту подвижних зусиль, великих жертв і пропащих можливостей. Якого ж іншого вислідного звучання можна б очікувати на землі, що повсякчас була Марсовим полем Сходу і від пам’ятних часів поглинала в себе людську кров переможених і переможців на те, щоб із кривавого посіву родились потомні племена її .завойовників та її оборонців, росли в тіні її бойових традицій, змагалися і цілили долю своїх батьків і дідів. Не диво проте, коли карти нашої завітньої книги розписані у своїх основних кольорах землі і крови. Це ж бо український чорнозем вкрився густо буквами Кривавої роси і утворив із них суцілий епос багряної Китайки, де-не-де лиш перетканий золотим написом на чорному марморі тла, а в ряди-годи оживлений світляним письмом соняшних правд життя. І нічого не поможе читачеві, коли він, втомлений і зневірений, закриє очі та захоче одірвати думку від вкритих хрестами могил рідних піль, щоб полинути мрією в інші, благословенні сторони великого світу. Чорна Книга буття стоятиме в плесі його свідомости і пам’яти завжди розкритою, червоні мережі земної євангелії ранитимуть його залякану совість докором за намірену хіть зради, а світлі написи зринатимуть на раменах роздоріжних дороговказів похідним світочем і кликатимуть зневірену душу на великий подвиг у невість майбутнього. Бо так записана бувальщина живе і не минає доти, доки її заповітна воля не збудиться воскреслим тілом потомного життя.
Найперше повинність читачів рідної Книги буття говорить про синівську вірність і відвагу – дочитати батьківський літопис до кінця. Нічого не можна із нього відкинути, нічого в ньому покрити забуттям. Історія власного народу є справою серця і совісти, тому замало пізнати її самою думкою і знати про неї тільки предметне. Недобрий і болючий був би звичай входити до рідного храму без почуття належної пошани до всього в ньому сущого. Хазяйнувати в скарбниці минувшини жадібним оком хижака, що шукає в ній дорогоцінних самоцвітів, із яких прагне скласти жадібному самолюбству казкову прикрасу — так чинити міг би хіба чужинець — розбійник, що звик був грабувати королівські могили загинувших чужих племен. А проте, в людській душі прикований живе вічний хижак і грабіжник, який прокидається до виступу і чину, як лиш назріє сприятлива для нього хвилина. Тоді він непогамований, і там, де прокинувся діє насилою і розбоєм. Йому байдужі походження й ім’я святощів, що впадуть жертвою його нестямній жадобі. Нетерпеливий в постійному досяганні мети і нетерпимий до всього, що стоїть впоперек його дороги, осатаніло вдаряє навмання і люто проторює собі шлях до задоволення своїх нагальних гонів. Хижацькість, як активний стан душі, може мати ріжні вподобання і спрямовання, залежно власне від роду і гостроти її потреб. І в нашому випадку життєвих студій над книгою буття реакція рідного читача висловитись може широким розсягом його душевних настанов, прагнень і задумів. Від самовідречної безкорисности ефірного служіння біля вічного вогнища Батьківщини аж до святотацького руйнування завітних вівтарів у святому храмі, ось дорога довга й багата, як само життя, що на ній може висловитись людська природа мовою преріжних своїх характерів, стилів і метод. І спосіб відношення живої сучасности до рідної історії буде передусім зумовлений душевною структурою і життєвим станом першої, а не, як здавалося б, формуватись за впливом завершеної дійсности, яка вимагає для себе, як для того, що сталося і минуло, вшанування факту і справедливого до нього підходу.
Життя користується невід’ємним природним привілеєм критика і судді супроти всього, що поступило в стан історичного супочинку. Передусім бачить воно в минувшині самозрозуміле належну собі спадщину що нею може орудувати свобідно, безвідповідально і безкарно. Бо життя, немов та вередлива дитина, що для свойого самолюбства не знає впину і використовує любов родичів брутально і безоглядно. Із природньоґо права на любов, опіку і корм робить дитина правило безправ’я, сваволі і визиску батьківської доброти, що надужита і зневжита, стається для її виростання нездоровим кліматом, сприятливим розвивати і культивувати протиморальні і протисуспільні нахили користолюбности, наживи, зло-чинности. Серед таких умов із отої дитини виросте колись повнокровний хижак, який зрозуміє життя як лови у світовому лісі, де на кожному кроці можна вполювати собі цінну здобичу. Також минувшина власного роду буде йому свобідним полем, на якому його самоволя станеться одиноким правом, тимбільше, що поле історії безпосередньо боронитися само не може. Почуття безкарности посилить вироднені здобичницькі нахили до рівня деспотичної сваволі і розбою. Він не тільки вважатиме історію предків своєю неоспорною духовою власністю, але поводитиметься у тій великій скарбниці як лютий здобичник, що правом завойовницького меча остаточно перерішив її долю. Непомірне гірше для неї, коли подібне чинить її кровний нащадож, який, правом природньоґо переємства одиноко управлений і морально зобов’язаний її імені боронити, нею жити і з її скарбів творити свою будучність. Бо хижий відродок – нелюд не тільки привласнить собі добро нерукотворного храму Батьківщини, він зробиться його оцінником і суддею, та без відклику вирікатиме, що в ньому ще пожиточне, а що безвартісне і зайве. А під кінець руїнних ловів за скарбами бувальщини він викликне призирно, що в підземеллях рідної історії нічого вартісного не найшов, тому тепер, огірчений вбожеством спадщини і розчарований бездарністю батьків, він стане заходитись біля будови нового корабля, що під його іменем дасть початок новій плавбі “оновленого” ним роду.
Хижацька невговтаність кочовиків у гонитві за здобичею сама від себе не припиняється і діє доти, доки її не загнуздає ладовий устрій, органічно витворений з органічних засновків історичного буття, що є структурним первнем кожного живого народу, як це переконливо, стверджує факт його існування у світі. Книги його буття — не якась підроблена література, але це повноцінний оригінал живого часу, сповнений тілом, кровю і духом так достатньо і вимовно, що він заявився живою індивидуальністю на картах світової історії. Читати ті виняткового значення Книги можна лише внутрішніми голосами життя, сприймати прочитане — єдино душею, судити синівською відданістю вдяки і пошани, а цінувати їх можна лиш як безумовне і нічим незамінне добро, що його треба берегти власним творчим зусиллям у подібний спосіб, як воно творилося колись подвижним життям предків.
Прочитане у згаданих книгах буде мати нетлінну силу, а чого в них, не дивлячись на пристрасне прагнення, знайти не було можна, те треба читачеві поставити собі самому як заповідне завдання власного життя. Підходити до історії свого народу із вимогами і критикою, чому вона не написана за концептом і бажанням сучасности, означала б — не мати творчих амбіцій, не ставити собі завдань, зрікатися права й обов’язку творити власну програму будучности як її будівничий і здійсник. Вимагати від історії не можна нічого, її треба цілісно відкрити й сутньо засвоїти, а тоді вже, порядком самозрозумілости, постануть і визначаться величні вимоги під відповідальним іменем сучасности і будуть зобов’язно записані на її життєвих прапорах.
Сучасність має бути лицарська і зберігати у храмі минувшини достойну поставу зосередженої в собі мовчазної мужности, що перед долевим походом у невідому будучність прийшла з поклоном на гроби предків і чекає від них благословення. Там — у переді, незриме племя ненароджених, і горе тим лицарям і батькам, що станули б колись перед ним — у лахмітті безбатьченків. Бо діти не менше потребують і прагнуть знатности старого роду, ніж батьки вдалости своїх синів і внуків. Рух крови непроривний, вона щільно виповнює життєвий простір і не залишає прогалин. Чому ж дух мав би відкривати прориви там, де їх нема і де вони непотрібні? Його завдання є життєве, і треба вірити, що у пралісі своєї безмежньої свідомости дух найрадше ходить певними дорогами ладотворця, лицаря і батька. А коли сни перегортає записані батьками карти у книгах буття, певно винесе із тієї глибини наверх старі скрижалі заповідей і поставить їх собі як завдання нове і достеменно творче. Бо у справжньому житті нічого не повторюється, воно оновлює форми старих правд і сповняє їх текучим змістом нових дій. Навіщо, отже, доброму звичаєві наперекір робити безладно і без пуття, коли можно з повним правом вважати його своїм, збагативши його власним почуттям ладу і глузду. Для цього треба жити в ритмі життєвої повноти, якій вже дуже багато недостає, коли день нинішній нагальне зривається із своєї основи і не пам’ятає матірнього “вчора”. Він певно не матиме і свойого “завтра”, коли осамітнений і самотній буде безнадійно борсатись у власній відірваності, аж вкінці, вичерпаний до краю, упаде на зрадливе ложе своїх оманних самозвеличних снів. Бо хто байдужий до голосів вічности в душі і, не йде за ними в минувшину шукати корення свого роду, той не прокинеться зі сну теперішньости і неї виросте в будучність. Його ще не торкнулися крила могутньої весни, якими змахнув пробуджений дух, і піднявся на високий лет, щоб звідтам бачити землю і дивитись у небо. Бо тільки снагою духа життя стається видуче і бачить далеко взад і вперед. Він знає більше, ніж може сказати нерозповита із сонних ослон теперішність існування, тому він здібний питати позад неї і творити вперед неї. Але горе тому, що проснувся нагальне і не зазнав першої радости духового народження, бо власне пробудився серед громів ночі і злякався челюстей пітьми. Страх, що стояв над його колискою, увійде в нього і вселиться в його душу злим демоном, щоб до кінця днів лякати страшним призначенням та гасити в ній кожний заблиск веселки, що променем кинулась у щілину розкаленої на двоє темности і там на одну хвилину зависла над морем пропасти: То розпач, туга і віра переплелися у знедоленій душі і родилась з неї веселкою, ах — якже сміливою, а водночас дитинне немічною проти царства ночі. Може злі сили в людині ведуть свій родовід від її несили змогти первородний страх у собі та зроджену серед ночі веселку розгорнути в ясний день життя. Бо в безнадійній боротьбі проти невпинного наступу потворних темнот мусіла людська душа згодом приспособитися до них, стверднути у злобі і статись сама злою. Зненавидіти свою безплодну тугу до радости і світла, стемніти до краю і піддатися демонові, панові ночі, що ось після довгого змагання зломив запеклий спротив дня і здобув нову душу в ряди своїх безпросвітних рабів. А вони ж не зовсім забули, звідки прийшли, вони теж пам’ятають свій безконечний нерівний бій із призначенням, і ті пекельні муки, що вогнем заливали серце, стигли тугими верствами в холоді ночі, давили душу і кам’яніли враз із нею. Яку відповідь дадуть вони, що носять в собі камінь неповинної кривди, своїй лютій долі, як не слово проклону і жагу помсти. І жадобою відплати розтоплять в серці камінь кривди в пекучий жар помсти, розіллють її жилами по всьому тілі, а її ядом запліднять мозок. Так родяться, з благого випадку, а може і теж і з невхильного призначення, всі местники, а між ними найдуться вже завсігди вибранці, що із своєї долі викують смертельну зброю, а з мізку викрешуть іскру лихого посланництва і найдуть для нього переконливі докази і рації. Свої руїнні думки і мстиві задуми обавлять новою вїрою і проголосять її широко світові. І не будуть довго чекати на її ісповідників. Бо нічого між людьми так швидко не приймається, як ворохобна проповідь і нічого в людських душах. не кільчиться так буйно, як посіяне в ній зерно злого чину. Мабуть земля людського буття найкраще родить те, що приймається і росте без більшого зусилля душі. Апостоли злої новини знають гаразд людські слабощі і нахили, тому не щадять принад і обіцянок, розкидають щедро дари життя і скарби світу, промовляють підлесно і спочутливе до людського честилюбства, і жадають від людини тільки її згоди, щоб все ними назване, показане й обіцяне сталося її власністю. Розкотистим рухом руки повести соняшним обрієм квітучого світу, навчити способів, як підійти сторожів і відкрити брами повних скарбниць, чого ж більше треба для цього, щоб голодних і спрагнених розкошів життя переконати в їх думці, що казковий світ існує для них, і вони можуть брати з нього собі досхочу, без усяких зобов’язань від себе. Так, найшвидший успіх між людьми мали завсігди змовники, які давали і дозволяли їм все, а в заміну не жадали від них нічого, окрім її потвердження, що так повинно бути, так буде для них добре.
В основі масових людських рухів або горів чистий вогонь святих почувань офірного серця і туги духа Божої Правди, або гриміла брутальна проповідь дозволеного безправства і безкарного злочину. Зайвим було б подрібно розвивати цю думку в історичному дзеркалі людського життя і культури. Воно недвозначно визначує наслідки і висліди та чітко окреслює їх родовідне обличчя. Наша доба в неймовірній мірі виявляла насилення темних сил людської природи, і цей етап можна в засаді вважати вже повно розгорненим, дарма, що в грядучих діях можлива ще яскравіша їх маніфестація, яка, однак, у якісному відношенні нічого сутньо нового більше не принесе. Другий етап проходитиме під знаком величного відродження людини, що ідейно опреться на невмірущих первинних силах і вартостях життя, притаманних природі вічної людини і явних в образі всіх її часів, культур і релігій. Грядучий вияв відродної волі матиме в назверхньому аспекті характер універсальної ідеї, наділі буде він внутрішньо доосновним спамятом і поворотом людей і народів до себе. Не завжди відокремлення і закостеніння в собі, але для творчого прояву своєї повної індивідуальности, устійненої духово в коренях вічного буття.
Завдання сучасності основніші і далекосяжніші, ніж це виходило б із окреслень безпосереднього етапу і потреб біжу чого життя. Вони зринають в ріжних ситуаціях під ріжними обличчями, але спільна їм тяга до себе каже сподіватися, що вони спливатимуть в акорд могутнього руху ідей до таємних берегів живої правди безсмертнього життя.
Це дух, для якого назріла тепер пора поставити собі найбільші завдання : підняти незмірний тягар дійсности у свою свідомість, із тієї матерії зробити повільний для своєї волі засіб формування нової землі і тіла під грядучий засов своїх зерен. Добровільно приймати всю спадщину дійсність — це буде найвища чеснота відповідальности і творчої відваги, бо тим людський дух вийде з особистого відосіблення і вступить на дорогу богобудівного ставання. Що на початку називалось „непротивленням”, те виявилося вкінці найвищим потвердженням творчої волі. Бо чи можна нашу страхітну добу пережити в інший спосіб, ніж внутрішньо душею, або чи було б поважно думати про визволення із полону злої долі інакше, ніж через зміну життя, яке саме треба будувати і творити завсігди і всюди.
Старезні книги буття спочили в душах живих людей. Розкриваються вони там сьогодні на ріжних листках, записаних у ріжних мовах. Але розуміти їх треба подібно, бодай так, щоб не губився натяк на їх вічний глузд. У котрих садах земного буття людська туга зацвіте найбуйніше і на якому дереві зав’яжеться овоч великої надії, щоб дозріти плодом звершення, про це читачі книг буття нехай прагнень дізнатися у власного духа. Він не сьогоднішній, і мав доволі часу багатіти досвідом і скарбами глибинного пізнання, він досягає мужнього віку і пора йому, засіяти на своєму полі добірне зерно, щоб грядуче жниво було багате і дало хліб щирого добра, про яке досі людина лиш мріяла.
Читач української книги буття нехай знає, що вона спроможна розкрити йому навстіж всі джерела містерій історії з її прикладними жертвами крови, серця і духа, показати йому безодні таємниць буття і звідтам спрямувати його зір у висоти непроминних гомонів Божої волі. Читачеві української книги буття дано багато, і не менше від інших. Та він сам повинен і може дати від себе більше.
------------------------------------------------------------
[1] Стаття подається за: Ю.В. (Юліан Вассиян). Історія і людина // Тризуб. – Брукселя, 1948. – Ч. 5. – С. 13 – 14; Ч.6 – С. 10 – 11.