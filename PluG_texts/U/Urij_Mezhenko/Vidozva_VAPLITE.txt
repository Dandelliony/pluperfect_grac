ВІДОЗВА ВАПЛІТЕ
   До робітників і революційних селян України Слухайте відозву Вільної Академії Пролетарської
   Літератури
   ДРУЖЕ!
   У тебе є багато друзів серед інших шарів людности і навіть серед багатьох поетів. Це симпатичні люди, але здебільшого дуже наївні і уявляють тебе день і ніч із молотком і косою. Інші навіть думають, що ти спиш із трактором, а коли їм кажуть, що це дурниця - вони лаються словом: занепадники й богем* ярі.
   Ці лайки здебільшого падають на голови письменників Вільної Академії Пролетарської Літератури, а коротко - ВАПЛІТЕ. Але за що? - За те, що вони висміюють таких "золотих оптимістів" і гадають, що ти така ж людина, як і всі, з руками, ногами, головою і ротом, яким ти жуєш свій хліб і п'єш свою пляшку пива - одним словом, гадають, що як розумна людина, ти любиш правдиве слово і не читаєш дурниць, де між чотирма римами сказано, що ти святий і тебе давно слід поставити під скло на божниці.
   Ми вже два роки б'ємося з такою халтурою і вживаємо всіх сил, щоб дати для цього путящу книжку, де б не пахло ладаном, ні словоблудієм і де б ти міг знайти багато цікавих для себе речей.
   Почитавши ці рядки, ти, звичайно, не повіриш нам і скажеш: ви видаєте векселі, а де ваша
   ґарантія? Тоді ми кажемо: хіба тобі невідомо, що ВАПЛІТЕ завжди чесно і акуратно виплачувала свої векселі?
   Ти людина культурна, і невже ти ніколи не чув про поета, якого, крім руської, перекладають на польську, французьку, чеську, єврейську і німецьку мови? Невже ти ніколи не чув про Павла Тичину, що цей автор всесоюзного і європейського масштабу є членом ВАПЛІТЕ і творець тих пісень, що їх щоразу співає гордість нашої Республіки капела "Думка"? Ти справедливо скажеш на це: одна ластівка ще не робить весни; але ж з свого боку ми теж справедливо відзначимо, що: хіба це не ти, друже, з таким захопленням біг до театру, де йдуть- "97", "Любов і дим", "Яблуневий полон", "Комуна в степах" - одним словом, хіба своїми оплесками ти не вітаєш тт. М. Куліша і І. Дніпровського, що є членами ВАПЛІТЕ? Ти завжди з зацікавленням стежиш за оголошеннями театрів - і напевно з жагою чекаєш побачити нову п'єсу автора "97" т. Куліша - "Народний Малахій". Так, вона швидко піде в Харківському Держтеатрі "Березіль" і одночасно буде друкуватися у журналі Вільної Академії Пролетарської Літератури - "Banліте", де разом з нею ти можеш почитати прекрасний новий роман "Вальдшнепи" Миколи Хвильового, якого ти вже давно знаєш і любиш.
   - І це все? - запитаєш ти.
   - О, зовсім не все: коли ти хочеш і маєш час і охоту, ми можемо порадити тобі зайти в кіно, коли там буде демонструватися картина "Звенигора" і, ми певні, ти переконаєшся, що це перший радянський революційний фільм, де тебе і діло рук твоїх показано не в сахариновій юшці - а таким як ти єсть і таким як є - знаряддя і наслідки твоєї праці.
   Але коли б ми почали перераховувати все, що створили за ці два роки наші молоді друзі - ми б скоро не закінчили. Ми лише хочемо тобі нагадати, що картину "Звенигора" ставив молодий, але найкращий український режисер О. Довженко (з яким ти вже, мабуть, знайомий з його прекрасних рисунків
   у пресі за підписами Сашко), і епопею горожанської війни, відзначену кращою премією на конкурсі, дав тобі Петро Панч - що обоє є члени Вільної Академії Пролетарської Літератури і співробітники журналу "Вапліте", якого ти, на жаль, мало читаєш, бо тобі про нього в наших газетах так багато неприємного наговорили тов. Коряк у Харкові і Коваленко у Києві.
   Вони тобі увесь час товкли, що ВАПЛІТЕ якісь міщани, фашисти і ледве не контрреволюціонери. Але чи можна кращого чекати від них? Зле не це. Зле те, що ти сам не поцікавився взяти до рук і перевірити на свій власний розум: що пишуть члени ВАПЛІТЕ у своїх книжках. Ти повинен виправити цю помилку. Як культурна людина, ти повинен стежити за молодим революційним мистецтвом, а щоб бути в курсі справ, ти повинен читати журнал "Вапліте", де, крім вищезазначених письменників, беруть участь найкращі спеці-ялісти в галузі кіна, архітектури, музики, малярства, графіки, а також публіцистики і критики.
   Скільки коштує журнал "Вапліте": - зовсім не дорого: на рік за 12 книжок - 8 карб., за 6 місяців 6 книжок - 4 карб., за З місяці 3 кн. - 2 карб. Наша адреса: Харків, Ст. Пасаж, № 28-29, "Вапліте".
   Тут же ти можеш придбати комплект (6 книг) "Вапліте" за 1927 рік, що буде коштувати 4 карбованці.
   Коли цікавишся знати, що буде вміщено в журналі "Вапліте" протягом 1928 року - стеж за об'явами в газетах і журналах.
   ВАПЛІТЕ
   Цей проект відозви чи "метелика", як написано чиєюсь рукою на оригіналі, зберігся в паперах ВАПЛІТЕ в архіві Ар-кадія Любченка; публікується, мабуть, вперше. Судячи за змістом, він написаний наприкінці 1927 p., тобто за яких два місяці до ліквідації ВАПЛІТЕ.
   