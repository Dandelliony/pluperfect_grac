Співанка для таких що кохалися, а не побралися
склав Юрій Федькович
Співається на той голос, що «З’їздив-єм коника, з’їздив-єм другого».
Ні ружі з калинов, ні калини з ружев
Не пий ти до мене, несужений друже:
Не печаль мойого ти роду;
Не тручай без часу до гробу!
Як мені не пити до тебе, голубко:
Медок солоденький у золотім кубку.
Золотий мій кубе, ти кришталь,
Втоплю я у тобі ввесь мій жаль!…
Забувати, милий, забувати треба.
Може так судила нам Пречиста з неба:
Забувай, мій милий, забувай! –
Коли жаль на серці – прогуляй!…
Заграйте ж, музики, заграйте ж ми даже,
Нехай погуляю, коли мила каже.
Заграйте ж музики таку йгру:
Нехай погуляю та й умру.
А як у кедрову домовину ляжу,
Я до тебе, душко, звіздов перекажу:
Прилітай, голубко, на той світ!
Там розлуки серцю уже ніт!
А знаєте, братці, проти кого я отцю співаночку складав? Проти мої сестрички, любої мої та красної мої, що так і стоптали долю її молоденьку, знай ту фіявочку весняну ногою!…
Да і красна ж бо була, красна, знай та зіронька ясна, що на широкому небі межи усіма сіяє! А що вже полюбила собі хлопця вродливого та ружевого, та чорнобрового, та кароокого, що так цілий світ єму й дивувався! Мабіть і царівочки дочка пішла би була за його, не то що!
А батько і знати не хочуть.
– Що, – кажуть, – я би свою дитину за жовніра дав? (а він сердешний був капралом), – нігде ніколи!
Що неня напросились та наплакались, що я наблагався та наумовлявся – годі!
– Нехай, – кажуть, – іде за нього, а я їй благословити не му, да і весілля їй не справлю.
От і оддали за одного удівця старого-старого, знай у яму закопали.
А він, сизий мій (моїй сестри милий оце), став напиватись; що було заробить, те й проп’є (а він бідний був, мусів заробляти). А скоро сестру мою де побачив, чи на базарі, чи так де у селі – ого: він уже й там! і меду зараз і вишнику і вина; силує, напуває. А вона такі проситься:
– Василю, – каже, – Василю, бійся Бога, не чини слави між людьми, не губи мене!…
А він:
– Що, – каже, – по славі, коли долі нема!
До пів року і поховали.
А у два місяці, ще й не сповна, і сестру: в’яла, в’яла, доки не зов’яла. А скільки там ні фіявок цвіте, що літечка на її гробу! Піду, було, у неділю, та цілий оберемок назбираю.
– А де то таких пишних нарвав? – питають батько.
– На Катрині могили, – кажу.