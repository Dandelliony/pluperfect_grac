Відродження сільського господарства Київщини
Нове життя у всіх його проявах уже вступає в свої права. Радісно бачити творчу працю людей, які спрямовують свою волю й енергію на відбудову зруйнованого господарства. Відбудовується і сільське господарство Київщини. Факти свідчать, що селянство, яке пережило довгі роки лихоліття, добре усвідомило нові завдання, що якнайкраще відповідають його власним інтересам, у селах Київщини успішно завершується посів озимини, обмолот врожаю та збирання картоплі. Утворюються насіннєві фонди на весну. Здійснюються всі агротехнічні заходи, що мають забезпечити високий урожай в наступному році. Велику роботу щодо налагодження сільського господарства області розгорнув обласний земельний відділ. Почалось комплектування районів агрономами, уже відновлено машинно-тракторні станції, ветеринарні лікарні, пункти штучного запліднення, єдиний на Україні рибний племрозплідник і т. ін. Скоро розпочне роботу контора інкубаторних станцій, гідромеліоративна контора, що відновлюватиме вітряні двигуни, артезіанські криниці та гідромеліоративні споруди. Відновлюються й інші обласні організації. Контора,, Сільгосппостачання" забезпечуватиме сільське господарство Київщини машинами та мінеральними добривами; контора „Сільелектро" займеться питанням про постачання сільськогосподарським підприємствам електроенергії; усі майстерні машинно-ремонтного тресту теж мають стати до ладу. – Роботи попереду багато, – говорить керівник обласного земельного відділу п Кирилов. – Доведеться подолати немало труднощів. Але ясність широких перспектив розвитку, що відкриваються перед, сільським господарством, подесятеряє сили й бажання працювати у кожного з працівників земельного відділу. Як зазначив п. Кирилов, весь стиль роботи фахівців сільського господарства повинен змінитися. Адже до недавнього часу агроном мусив бути лише «штовхачем», який часто діяв з погляду агротехніки, всупереч здоровому глуздові, аби тільки забезпечити виконання непродуманого плану. Від самого фахівця залежатиме його авторитет і успіх в роботі для створення господарства нового типу, у впровадженні у виробництво високої агрикультури. 
І. М.
