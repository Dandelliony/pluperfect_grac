В Україні — по-українському!
Більшовизм встиг наробити "багато шкоди майже на всіх ділянках господарчого і культурного життя нашої нації. Не оминув він і питання мови. Ми вже не будемо говорити про спотворення українського правопису, про насильне введення в українську мову таких російських слів, як „добро пожалувати", „бреш" (пролом) і інших, бо це є завдання окремої статті. Ми лише зупинимося на таких фактах, що зразу впадають нам в очі, коли ми проходимо київськими вулицями. Майже на кожному кроці ми ще зустрічаємо об'яви, оголошення, попередження, залишені большевиками, — і всі писані переважно російською мовою. Відділ регулювання вуличного руху вивішував: „Осторожно", „Уліцу пєрєходіть опасно, жізнью не рискуй напрасно"; „Аптекоуправления"; „аптєка работаєт круглиє суткі"; магазини: „в магазінє пєрєучот", „поступіла в продажу пєтрушка".. Але різні оголошення — не біда; їх можна зірвати і на цьому справа скінчиться. Гірше те, що російська мова поступово входила в наш побут на протязі довгих років і викоренити її зараз — справа не легка. В Україні відбулися зрушення історичної ваги. Пута большевизму розірвані і розірвані так, що їм вже ніколи не зійтися в кільце на тілі українського народу. Начебто мали б відбутися зрушення і в нашому побуті, в нашій щоденній мові. Але зайдіть ви в трамвай, послухайте розмови і... ви зразу ж перенесетеся в минуле. Кондуктор такий же неввічливий, він, як і три місяці тому, кричить: „здачі нєт“, „бєрітє білєти"… Загляньте в їдальні. Ви там почуєте те саме. Наприклад, майже весь колектив їдальні, яка міститься на Сінному базарі, в тому числі й директор їдальні, розмовляють лише російською мовою. Те саме ви почуєте і в багатьох інших установах. Українці вживають російську мову, навіть не помічаючи, що цим зневажають і свій нарід, і самих себе. Нам довелося мати розмову з одним початківцем-поетом, який народився на Полтавщині в українській сім'ї. І цей українець під час всієї досить довгої розмови не вжив жодного українського слова! Він показував свої вірші — всі вони писані російською мовою! І така людина ще сміла заявити, що вона „очєнь любіт“ Україну, що вона — українець! Наше завдання, завдання всіх щирих українців, які палко люблять свою чудову мову, — всі сили спрямувати на боротьбу з русизмами, на боротьбу за цілком домінуюче становище української мови у всіх установах — і господарчих, і культурно-освітніх. Українська мова, спаплюжена большевиками, мусить бути реабілітована. В Україні — по українському. Анатоль Вільхівець.
