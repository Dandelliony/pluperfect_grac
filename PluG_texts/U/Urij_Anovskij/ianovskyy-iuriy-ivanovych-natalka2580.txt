Наталка
   — Я — листоноша. Мені на сьогоднішній день п’ятдесят років, з яких більшу половину я служу на пошті. З моєю донькою Наталкою живемо гарно, вона вчиться у п’ятому класі. Покійна дружина зоставила мені двох дочок, — одну я вже вивчив — поїхала в Арктику, а друга — Наталка.
   І вона в мене не проста, — гоноровита дівчина Наталка. Коли хочете знати, — проходу не дає, щоб я написав до їхньої шкільної газети спогади про громадянську війну. За що одержав золотого годинника та іменного маузера. Хоче Наталка, щоб я хоч раз прийшов до них у школу з тим маузером, а золотого годинника почепив на груди, як медаль.
   Їхня вчителька передавала, що Наталка не говорить у школі про мою професію.
   — Наталочко, — кажу, — ти соромишся того, що твій тато листоноша?
   — Ні, — одповідає, — я тебе однаково люблю, ми з тобою тепер самі...
   — Хитруєш, — кажу, — ти б хотіла, щоб я був краще бухгалтером!
   — Коли ти знаєш бухгалтерію, це тобі не важко, — одповідає Наталка.
   — Я знаю не тільки бухгалтерію, — кажу, — я знаю ще й радіосправу, а раніше був непоганим кулеметником...
   — Я пожартувала, татку, — перебиває мене хитрюга-донька, — який ти недоторканний!
   Бачу, не хоче говорити Наталка. Мовчки одягається, п’є чай, — ми з нею йшли того дня до оперного театру слухати концерт. Якийсь там ювілей чи підсумки декади, — вже забув. Йдемо в оперу. Наталка мовчить. Почуваю, що душа її аж до самого дна кипить на мене та на мою професію.
   А я теж мовчу.
   В опері місця в нас гарні, самий партер, — сіла моя Наталочка та й носа повісила.
   — Наталю, це твій тато? — питає якась її подружка з передряпаним носом.
   Моя Наталка схопилася.
   — Татку, скажи, будь ласка, котра година на твоєму?
   Передряпаний ніс з цікавістю уп’явся мені просто в жилетку. "Отакої, — думаю, — це Наталка хоче моїм годинником похизуватися!" Дістав годинника, клацнув кришкою, передряпаний ніс аж одсахнувся.
   — Швидко почнуть, — кажу, — концерт, дівчата.
   Наталка моя підморгнула передряпаному носові й веселіше глянула навкруги.
   — Татку, — раптом гаряче задихала мені у вухо доня, — ти бачиш, хто попереду нас сидить?.. Я одразу впізнала, це — народний артист, татку. Дивись, дивись, який симпатичний!
   — Ти б хотіла, — питаю, — щоб і твій татко артистом був?
   — Як тобі не соромно, — зашарілася Наталка, і я зрозумів, що вгадав.
   — Стривай, Наталко, — кажу їй, — ти мені налоскотала вухо!
   Почався концерт. У нас на Дніпрі така страва зветься "хомою". Робиться так. Розпалюють на березі вогнище. У казанку варять пшоно. А тоді ловлять рибу, яка трапиться, — до пшона її. Коли рак-неборак учепиться, — і він годиться. Картоплі, ковбаси різної — зверху. Хтось, може, крижня підбив, — давай його. Тараня десь ізнайшлася, — годиться. Свіжого огірка, швейцарського сиру, та трохи перцю, да посолити, да нехай увариться, — знаменита їжа "хома", що й казати.
   Але не в тому діло, як зараз побачите. Концерт як концерт, — бувають гірші. Програма велика, виступали всі. Сам народний бас, що сидів попереду, теж вибіг на сцену, трохи поспівав, ткнув перед усіма пальцем на своє горло і втік до зали на місце.
   І ось уже наближався кінець концерту. Конферансьє роззявив рота, щоб відпустити публіку, а на сцену хтось випхнув опудало в жіночій одежі. Конферансьє розгубився, публіка загула. Вже наслухалися видатних і відомих, а тут ще якась мара — лікті гострі, шия худенька, очі перелякані.
   — Татку, — зашепотіла мені Наталка, — це — Манюрка, нашої Віри подруга!
   Так, це була Манюрка. Куца сукня стирчала, як луб’яна.
   Незграбна, цибата, довгорука, стояла вона коло рояля. "Боже мій, — подумав я, — пропала дівчина!" Манюрка заспівала. І тоді всі слухачі до одного збагнули, що з Манюрчиного горла тече срібна ріка кришталевих звуків. Манюрка співала, легко граючись із піснею, наче сама її творила перед нами. Окраса оперної сцени — заслужена колоратура республіки — як школярка вибігла з-за куліс і перша почала плескати в долоні, коли Манюрка закінчила пісню. Публіка влаштувала овацію.
   Я сам голову згубив — скочив на ноги та як гукну на повний голос:
   — Браво, Манюрко! — І тоді всі оглянулись на мене.
   Коли ми з Наталкою виходили з зали, до нас підійшов народний артист.
   — Пробачте, — сказав він тихо, — я вас затримаю на хвилину.
   Моя Наталка мало не згоріла від радості. Ми зайшли до кімнати артиста. Посідали, значить. Артист випив нарзану.
   — Голубе, — рикнув він до нас з Наталкою, — у вас же голос!
   — Трохи е, — одповів я. І якось так вийшло, що мій голос, коли йому відповів, прозвучав нижче од його голосу.
   — Голубе, — вже густішим басом протяг артист, — ого, нівроку, у вас, здається, октава!
   — Октава, — одповів я йому ще нижчим голосом.
   — Ого, — загув артист, намагаючись не пасти задніх. Він почервонів од натуги, бо взяв уже найнижчу ноту, на яку був здатний.
   Я промовчав, щоб не добивати артиста. Наталка сиділа, дивилася ягнячими очима й нічого не розуміла.
   Артист перейшов на розмовний голос.
   — Де ви вчилися співати, голубе?
   — У церковному хорі.
   — Знаменито! Так і думав. Сам з цього починав. Вам треба в оперу. Октави тепер ні за які гроші не знайдеш. У вас чортяча октава!
   Я подякував артистові за добре слово.
   — Стривайте, голубе, не дякуйте, — я вас поведу до дирекції, вважайте свою долю влаштованою, боже ж ти мій, яка октава!
   У моєї Наталки заблищали радістю очі.
   — Не треба дирекції, — сказав я твердо, — я не збираюся міняти професію.
   — Яка ж у вас, боже ж ти мій, професія?! — закричав бас. — Мабуть, якась бухгалтерія?!
   — Ні, я листоноша, — відповів я з гідністю. Переді мною світилися злякані очі Наталки, я змагався за її душу:
   — Листоноша?! Ви, мабуть, жартуєте?! — закричав артист.
   Я одхитнув головою.
   — Ніяких жартів, щоб ви знали. Чому це я мушу бігти в артисти? Я роблю мою роботу. Багато разів мав нагоду змінити її на іншу. Але не змінив. Скільки професій на світі, яка краща — хто скаже? Є люди різні на світі, і смаки неоднакові. Чому обов’язково всім бути солов’ями, коли й шпаки знають своє пташине щастя? Я бачу радість, я бачу й нещастя, я стою на порозі, — всім знайомий, багатьом друг. Я перший скажу вам, як щасливо змінюється життя, як з муками і болем народжується нова людина і нові взаємини. Обходжу мій район, — слово честі, я себе почуваю великою силою, товаришу народний артист, почуваю себе інтелігенцією, я пишаюся з моєї професії.
   Мабуть, я ще говорив щось дуже переконливе і жалібне, бо моя Наталочка глянула на мене зовсім новими очима і притулилася до моєї руки.
   — Татку, — сказала вона, — я тобі нізащо не дозволю, щоб ти змінив професію!
   — Товаришу листоноша, — сказав тоді й артист. — Тоді дозвольте мені мати честь — бути вашим добрим знайомим.
   Потім ми з Наталкою пішли додому, і всю дорогу вона мовчала. Якийсь процес відбувався в її маленькій душі. І я подякував наш радянський час, що дає нам таких дітей.
   Ранком Наталка пішла до школи, повернулася, як і завжди, — тільки її руки були подряпані, а ніс трохи спух.
   — Мені записано в школі зауваження, — сказала вона гордо, — але я всім їм довела, що у мого тата найліпша і найкрасивіша професія в світі!
