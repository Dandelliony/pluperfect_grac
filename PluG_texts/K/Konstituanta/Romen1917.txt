Ромен 30 грудня.
Життя розбурханим потоком пливе, гуде і розбива перешкоди, вишукує чи щораз то кращу дорогу для себе. Перешкоди на дорозі українського життя надто ще великі, щоб з легким серцем можна віддихнуть.
Безладдя, руїна, темнота, погроми так розсілися на нашій землі, такі корні глибокі запустили, що нам треба немало сили, щоб привести все в належний порядок. І народні кращі сили напрягли всі сили, не дивлячись на труднощі, щоб привести край в плодну ниву.
Центр. Рада постаралась забезпечити фронт від большевицької навали, яка несла загибель Україні, постаралась привести в порядок боєву армію і забезпечить народ перед насильствами грабіжників.
Правда не все у нас в порядку, скрізь видно недостатки, однак все при щирій праці і допомозі народу України з часом вдається наладить. Народ український не може дожидать на готове з заложеними руками, а й сам брать участь в роботі, не гальмуючи при тім праці наших вищих установ.
Десять місяців революції принесли Україні велику користь. Україну проголошено Республікою, утворено національну армію, взято в свої руки залізні дороги, телеграфи і утворено немало українських шкіл, одним словом народ український показався спосібним сам керувати своїм життям.
Організації наші як Селянські Спілки і інші в повнім розвитку. Селянство показало свій ум і любов до ріднього, чого доказом є участь селянства у всяких політичних питаннях.
Школи наші що раз краще розвиваються і діти України, які так довго бажали рідної мови діждалися на конець вчення на своїй рідній мові. Щоправда учителям і мученикам тяжко навчаться без книжок, яких не можна було ще приготовить, однак справа з книжками налагоджується і незабаром вийдуть в світ всі потрібні до науки книжки.
Дожидаємо також зібрання Українських Установчих Зборів, де будуть представники всіх народностей України, які заведуть рішучий лад, задовольнять трудовий народ, займуться найпекучішим питанням себто миром і вирішать земельне питання, якого народ так довго дожидає.
В цім новім році, який надходить, нехай же український народ доложить ще більш праці – труда, вступить на новий шлях і нехай на нашій Україні засяє світло, правди і науки.