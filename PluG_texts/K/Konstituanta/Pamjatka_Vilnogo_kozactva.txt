ПАМ’ЯТКА ВІЛЬНОМУ КОЗАЦТВУ
15[28] січня 1918 р.
В часи великої небезпеки покликане вільне козацтво для охорони народних прав і вільної Української Народної Республіки. Кожен вільний козак повинен пам’ятати:
1. Центральна Українська Рада й її Генеральний Секретаріат покликали вільне козацтво, як вірних синів свого краю, для рятування України й охорони її добра хозяйства від грабіжників і насильників.
2. Народні комісари Великоросії й революційні комітети йдуть проти Вільної України й проти Центральної Ради – отож вільне козацтво повинно дбати, щоб ніхто з большевиків чи з солдатів, що слухаються «народних комісарів» та «воєнно-революційних комітетів», не мігли ні поодинці ні юрбою заподіяти якоїсь шкоди Центральній Раді, Генерельному Секретаріату і всім установам, що оберігають права Української Республіки.
3. Нам не треба слухатись того, що скажуть «народні комісари», або «революційні комітети», бо вони вороги нашого краю: слухатись треба тілько Центральної Ради та Генерального Секретаріату, як власті Української Народної Республіки.
4. Центральна Рада обібрана всім українським людом, селянами, робітниками та солдатами, той, хто каже, що Центральна Рада є буржуазним органом, а її Генеральний Секретаріат не народній, – говорить неправду і робить це для того, щоб забаламутити наших людей. Так говорять вороги народу нашого, чорносотенці, провокатори і більшовики.
5. Кожен вільний козак, покликаний для охорони порядку і добра України, повинен поводитись чесно і сміливо, як і личить вільному синові Вільної України, він повинен доглядати, щоб не було пияцтва, щоб не було бешкету та всякого непорядку, коли хто робить бешкет або підбиває до погрому темних людей, вільний козак повинен зупинити й умовити, що так робити не слід; коли не послухають – примусити силою. На залізнодорожній станції, на ярмарку, в місті й на селі повинен бути порядок; вільний козак повинен пильнувати порядку.
6. Через Україну по залізницях проїздять на фронт і з фронту чимало солдатів. Деякі з них роблять бешкети, непорядки, руйнують і псують вагони, б’ють вікна – отож вільний козак повинен пам’ятати що до цього допускати не слід, бо всі залізниці належать Україні, є власністю всього народу українського і за всяке розбиття шкла в вагоні, за кожну шрубку прийдеться не кому іншому, як вам, платити з своєї кишені, а податків і без того ми платимо багато.
7. Проїзжі солдати повинні їхати тихо і не робити насильств над нашими жінками і дітьми; вільний козак хай пам’ятає, що як він не захистить близьких йому людей, то ніхто не захистить їх.
8. Большевики хотят накинути всій Україні свою волю й закони, вони хотять, щоб нами заправляли чужі люди і всякі «совъти солдатскіхъ депутатові», в яких сидять всякі заїзжі й чужі в нашій Україні солдати, – цього не повинно бути: селянські, робітничі і військові українські з’їзди послали своїх представників до Центральної Ради і наказали їм правити Україною. Отож Центральна Рада є Парламент, голос всього населення України, і ніяких нам «совътов» не треба. У нас є своє правительство Центральна Рада та Генеральний Секретаріат: тільки їх слухатись треба і їм тільки коритись слід.
9. Хто має намір насильством захопити власть на Україні в свої руки і скинути нашу, законну всім народом нашим признану власть – Центральну Раду й Генеральний Секретаріат – з такими ворогами народу треба боротись усіма силами: коли це треба – арештовувати їх і віддавати під суд.
10. Так само вільний козак повинен доглядати, щоб українські правительственні установи, як от почта, телеграф, телєфон були під доглядом і щоб їх не захопили в свої руки вороги нашого народу – большевики.
11. Взагалі вільне козацтво повинно стояти на сторожі прав Української Народної Республіки, Центральної Ради, її правительства – Генерального Секретаріату. Всіх, хто йде проти них, треба вважати за ворогів нашого народу і робити з ними так, як роблять з ворогами.
12. В великий і страшний час походу на нас, на нашу Україну большевиків і їхнього війська, вільне козацтво повинно помогти українському військові і українському правительству врятувати свій край, своє хозяйство, своїх жінок, дітей і старих батьків від насильників большевиків. Вони хотять лиха нашій землі і вільне козацтво, як і ввесь народ наш, не допустить до цього.
Кожен вільний козак душу і тіло положить, щоб не допустити нашого краю до загибелі, а навпаки врятує його й охоронить.
Ця пам’ятка повинна бути у кожного вільного козака при собі.
