
ПРОТОКОЛ ЗАСІДАННЯ
ГЕНЕРАЛЬНОГО СЕКРЕТАРІАТУ
[20 жовтня] 2 листопада 1917 р.
(ранішнє)
[про стан підготовки до
прийняття всієї повноти влади]
Присутні: генеральні секретарі – Винниченко, Лотоцький, Савченко-Більський, Стешенко, Зарубін, Шульгін, генеральні комісари – Золотарьов, Петлюра, Порш, Ткаченко, товариші – Зільберфарб, Мірний, Міцкевич, Красковський.
Вислухано звідомлення Ткаченка про стан справи на Печерську і про зносини помічника комісара Юго-Западного фронту Григор’єва з комісаром Іорданським, з яких виявилося, що Іорданський подіями і поведінкою Григор’єва у Києві незадоволений; справа з ударними батальйонами, висланими на Київ, остаточно не вияснена.
Вислухано доклад Петлюри про стан військовий (про організацію штабу, про прибуття українського війська до Києва і т. ін.) і про повідомлення їм ставки про військові справи, про призначення Петлюри генеральним комісаром і про заходи, вжиті для постачання війську харчів і військового знаряддя.
Вислухано доклад полковника Пилькевича про діяльність Військового генерального комітету (дано розпорядження подавати снаряди на фронт з подвійною енергією, полагоджено порядок у Дарниці, де вже всі розпорядж[ення] Генерального комітету виконуються, до солдатів українських частин видано наказ додержувати порядку, підтримувати дисципліну і взагалі всією поведінкою своєю підтримувати честь українського війська).
Вислухана надіслана Володченком телеграма Духоніна з ставки Верховного головнокомандуючого з приводу сучасних подій.
Вислухано заяву Пилькевича про те, що Іорданський просить потвердити українським полкам, щоб вони не знімалися з прифронтових місцевостей, бо це може оголити фронт.
Обмірковано заяву помічника комісара Юго-Западного фронту Григор’єва про те, що він зараз уже не може взяти участь в справі призначення Павленка в.о. командуючого Київською військовою округою, бо Квецинський уже повернувся на свою посаду. Визнано неможливим повернути на посаду Квецинського, який потайці залишив свій пост і виїхав з міста (на Шулявку).
Одноголосно ухвалено: 1) підтвердити призначення підполковника Павленка тимчасово в.о. командуючого Київською військовою округою і увійти в зносини з ставкою Верховного головнокомандуючого в справі затвердження цього призначення; 2) повідомити Квецинського, штаб і інші установи при штабі про становище справи, послати Квецинському та Кирієнку через Зарубіна та Савченка-Більського мотивовану заяву про причини зміни їх і затримання. Заяву цю передати також у ставку Верховного головнокомандуючого, у ставку Юго-Западного фронту та Іорданському; 3) пропонувати Квецинському здати справи Павленкові, а Кирієнкові – комісаріату при штабі.
Вислухано інформації Порша про біжучі події на Печерську, про переговори з більшовиками, про помічений уже перехід українських по складу частин на Печерську на бік Центральної ради.
Вислухано пропозиції Порша в справах фінансових, адміністраційних і земельних.
Доручено Туган-Барановському вияснити стан фінансів і доложити Секретаріату.
Вислухано доклад Петлюри в справі міської міліції і про причини зміщення Лепарського і тимчасового призначення Анохіна в.о. начальника міліції.
Вислухано звідомлення Анохіна в справах міліції.
Ухвалено: постанову Генерального комітету про арешт Лепарського одмінити як допущену помилково. Анохіна тимчасово залишити виконувати обов’язки начальника міліції, як людину, що організувала бойові дружини і має на них великий вплив, що дуже важно під цей час. Доручити генеральному контролеру Золотарьову та Красковському порозумітися у цій справі з городським самоврядуванням, а також в справі призначення городським комісаром Ніковського.
Вислухано інформації Зарубіна в справі пошти і телеграфу на Україні.
Вислухано заяву Одинця про становище в Арсеналі.
Ухвалено: накладати штраф за спізнення на засідання Секретаріату більш ніж на 15 хв. по 50 коп. за кожну хвилину.
В.Винниченко, М.Зільберфарб, М.Ковалевський, О.Шульгін, О.Зарубін, С.Петлюра, М.Савченко-Більський, В.Голубович, М.Ткаченко, І.Стешенко, М.Міцкевич, І.Мірний
ПРОТОКОЛ ЗАСІДАННЯ
[20 жовтня] 2 листопада 1917 р. (вечірнє)
[про стан підготовки до
прийняття всієї повноти влади]
Присутні: Винниченко, Лотоцький, Шульгін, Туган-Барановський, Зарубін, Савченко-Більський, Голубович, Ткаченко, Стешенко, Ковалевський; товариші – Мірний, Міцкевич, Мазуренко, Холодний, Одинець.
Вислухано заяву Винниченка про те, що до Києва прибув помічник начальника снабженія Огородников, щоб дізнатися у Секретаріаті, чи буде Секретаріат допомагати постачати на армію усього потрібного для війська, і пропонувати свою допомогу в сформуванні нового штабу, коли Генеральному комітету не вистачить для того своїх сил. Йому дано відповідь, що Секретаріат вживе усіх сил для постачання усього потрібного для армії.
Вислухано доклад Туган-Барановського про стан фінансів на Україні взагалі, про засоби полагодити справу і про потребу видання в цій справі належного законодатного акту.
Ухвалено: доручити Туган-Барановському виробити потрібні проекти. Постановлено одкрити кредит в один мільйон карбованців із средств Державного казначейства на біжучі потреби Генерального секретаріату.
Вислухано доклад Зарубіна і Савченка-Більського про переговори у штабі з Квецинським та Кирієнком.
Ухвалено: одноголосно пропонувати Квецинському і Кирієнку перебалакати з ставкою Верховного головнокомандуючого і по телеграфу подати прохання про одставку, а тоді здати справи (діла), після чого вважати їх цілком вільними.
Постановлено: 1) доручити Петлюрі організувати штаб, зносини з ставкою і з усіма належними інституціями; 2) доручити Винниченкові і Петлюрі обміркувати, вияснити і повідомити снабюз на його запитання, в яких відносинах тепер має бути командуючий Київською військовою округою з ставкою та снабюзом (безпосередньо чи через генерального комісара по військових справах), куди перевести донських козаків і т. ін.
Оголошено телеграму Володченка і Іорданського про усунення Керенського, переговори про утворення нової правительственної власті, здатної утихомирити край і довести до Установчих зборів.
Вислухано складений Винниченком проект загальної відозви Генерального секретаріату до всіх установ і громадянства України* [див. нижче]. Ухвалено: проект помножити і після ознайомлення з ним докладно обговорити.
Ухвалено: заснувати при голові Секретаріату тимчасову комісію по охороні порядку в складі 6 членів (Винниченко, Ткаченко, Ковалевський, Порш, Петлюра і Зільберфарб).
Вислухано доклад генерального писаря про заяву козачого сотника Шатова про роль Кирієнка в останніх подіях, про неправдиве інформування їм козаків в українських справах і намовляння козаків проти Центральної ради як австрофільської і зрадницької установи.
Вислухано заяву Петлюри про упорядкування штабу. Доручено Петлюрі негайно знестися по цих питаннях з ставкою Верховного головнокомандуючого.
Вислухано доклад Лотоцького про розмови його з Врубовим по прямому проводу. Вирубов прохає найшвидше прибути, запитує, чи правда, що 34-й корпус викликано з фронту Генеральним секретаріатом, і просить дати розпорядження, щоб корпус зостався на фронті.
Доручено Лотоцькому виїхати з Дорошенком до ставки якнайшвидше і повідомити, що 34-й корпус Генеральним секретаріатом не викликався. Вислухано телеграму Іорданського про порушення залізничної путі під Фастовом і заслухано пояснення Петлюри в сій справі.
Ухвалено: телеграфувати Іорданському, що військо, вислане їм до Києва, треба завернути, аби не викликати нового заколоту у Києві, і що всі засоби полагодити розібрані залізничим забастовочним комітетом путі будуть ужиті.
В.Винниченко, О.Шульгін, М.Ковалевський, І.Стешенко, І.Красковський, І.Мірний, О.Зарубін, В.Голубович, М.Савченко-Більський
При цьому додаєм особу заяву.