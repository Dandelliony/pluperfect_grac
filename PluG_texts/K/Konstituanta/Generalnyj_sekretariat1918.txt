ГЕНЕРАЛЬНИЙ СЕКРЕТАРІАТ УКРАЇНСЬКОЇ НАРОДНОЇ РЕСПУБЛІКИ ОПОВІЩАЄ ВСІХ ГРОМАДЯН, ВСІ СУДОВІ ВЛАСТІ І ВСІХ КОМІСАРІВ РЕСПУБЛІКИ 2(15) січня 1918 р.
Вороги відродження українського народу і Української держави розпускають всякі брехливі та лихі чутки про власть українських робітників, селян і солдатів – Центральну Раду та її Генеральний Секретаріат, щоб викликати недовір’я до Центральної Ради. Вороги українського народу називають нашу Робітничу і Селянську Центральну Раду панською, буржуазною, а Генеральний Секретаріат «генеральським», тобто складеним нібито з генералів. Ці люди безсоромно і злочинно обдурюють тих людей, які докладно не знають, що значить слово «генеральний», яке значить «общій», «загальний», «народний», а не «генеральський», і тим самим роблять наклепи на вибранців самого народу, який не може вибрати в Центральну Раду або в своє правительство ні генералів, ні панів-буржуїв. Такі наклепи роблять чорносотенці, більшовики та всякі інші контрреволюціонери. Їм треба посіяти серед українського народу як можна більше безладдя, ворожнечі та безчинства, щоб цим ослабити, а потім і зовсім знищити Українську Народну Державу та знову повернути українські трудящі маси в поневіряння і визиск усякому панству, а особливо великоруському, яке найбільше винищувало сили й багатства трудової України.
Центральна Рада є власть українських робітників, селян та солдатів, і вона не може попустити свій народ на поталу ворогам трудящого люду України. Центральна Рада не допустить, щоби всякі попихачі імперіалістичної великоруської буржуазії зруйнували власть відродженої великої Народної Республіки Української.
Через те Генеральний Секретаріат Центральної Ради оповіщає: всякий, хто оббріхує і ганить власть українського народу, є ворог народу, ворог Української Народної Республіки і контрреволюціонер, бо своїми брехнями викликає непорядок, безчинства, заважає народові через його правительство взяти в тверді народні руки землю і волю, а тим самим нищить найголовніші здобутки революції. Генеральний Секретаріат, оберігаючи інтереси трудящого народу, рішуче буде боротися зі всіма контрреволюціонерами, як би вони себе не назвали: чи чорносотенцями, чи більшовиками, чи кадетами, чи як інакше.
Генеральний Секретаріат приписує всім судовим і адміністративним установам від цього дня рішуче і без вагання переслідувати всіх контрреволюціонерів, які дозволятимуть собі кидати багном у власть українського народу і виступати з брехнями та неправдивими звістками про Центральну Раду і Генеральний Секретаріат. Таких людей треба зараз же тягти до суду.
Газети, в яких будуть друкуватися неправдиві звістки про правительство українського трудящого люду, треба вважати контрреволюційними і авторів статей чи редакторів тягти до судової відповідальності за наклепи і образу народної власті. А тих, хто збройною силою намагатиметься захопити власть, арештовувати і віддавати під воєнно-революційний суд. Всіх громадян, всі громадські і революційні організації Вільної України Генеральний Секретаріат кличе до діяльної політичної боротьби зі всякими спробами контрреволюції, як чорносотенства, так і більшовизму, які хочуть дезорганізувати нашу Народну Республіку і тим позбавити селян землі, а всю людність вільного і розумного життя.
Голова Генерального Секретаріату
і Генеральний Секретар внутрішніх справ В.Винниченко
Генеральний Секретар судових справ М.Ткаченко
Заступник Генерального Секретаря військових справ
і Генеральний Секретар праці М.Порш
Генеральний Секретар продовольчих справ М.Ковалевський
Генеральний Секретар міжнародних справ О Шульгин
Генеральний Секретар шляхів В.Єщенко
Генеральний Секретар пошти і телеграфу М.Шаповал
Генеральний Секретар морських справ Д.Антонович
Заступник Генерального Секретаря фінансових справ В.Мазуренко
Генеральний Секретар торгу і промисловості В.Голубович
Генеральний Секретар освіти І.Стешенко
Генеральний Секретар польських справ М.Міцкевич
Генеральний Секретар єврейських справ М.Зільберфарб
Генеральний Секретар великоруських справ Д.Одинець
Генеральний Контролер А.Золотарьов
Заступник Генерального Писаря І. Мірний
