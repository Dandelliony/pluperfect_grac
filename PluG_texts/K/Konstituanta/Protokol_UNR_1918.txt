
Протокол засідання Ради Комісарів 
Українського Революційного Комітету Директорії 
Української Народньої Республіки
15 грудня 1918 р.
Головував: В.М.Чеховський.
Присутні: голова Ради Комісарів В.М.Чеховський.
Комісари Міністерств: Д.М.Симонов, М.М.Галаган, В.В.Мазуренко, Л.Н. Бобир-Бухановський, П.К.Пилипчук, Л.Д.Михайлів, М.М.Ковальський, Д.Донцов, М.Г.Левитський, С.П.Шелухін, О.Г.Лотоцький, А.А.Пісоцький, П.І.Холодний, Б.М.Мартос, І.А.Фещенко-Чопівський, В.П.Матюшенко.
Члени Революційного Комітету: М. Порш, Висоцький.
Секретарював: Комісар Державної канцелярії 
М.А.Корчинський.
І. Слухали: Доклад голови, що Революційний Комітет з часу повстання був весь час в контакті з Директорією, посилав їй постійні інформації про стан у Києві та отримував од Директорії інструкції. Серед вказівок Директорії мається й така, аби Революційний Комітет вжив відповідні після знищення гетьманської влади заходи до менту приходу Директорії схоронити державне майно та сприяти нормальному ходові життя у столиці. Керуючись цією директивою Директорії Революційний Комітет визнав відповідним наставити по всіх міністерствах комісарів, які провадили би біжучу роботу, та сберігали інтереси держави. Справа тим більш являлася негайною, що добровольці пороздавали зброю всяким непевним елементам, випустили карних злочинців і т. і., а все це вимагає для боротьби приладненого апарату.
І. Постановили: Визнати, призначення Революційним Комітетом комісарів відповідаючим потребам менту і згідними з загальними вказівками Директорії.
ІІ. Слухали: Пропозицію О.Г.Лотоцького, щоб доклад за Морським міністерством доручити Комісарові Військового Міністерства.
ІІ. Постановили: Пропозицію ухвалити.
ІІІ. Слухали: Доклад голови Ради про те, що Міська Дума призначила сама начальником міської міліції Короткова.
ІІІ. Постановили: Доручити Комісар[у] внутрішніх справ в порозумінні з командною владою призначити начальника міської міліції, а Короткова усунути.
IV. Слухали: Пропозицію п. Мартоса аби відповідні комісари зажадали від Міської Думи розв’язання в першому засіданні цілком конкретних питань, щодо харчування людності, задоволення потреб українських військових частин тощо.
IV. Постановили: Пропозицію ухвалити.
V. Слухали: Доклад голови Ради, [про] одержання документа, підписаного «політичн[им] референт[ом]», аби в справі політичних ув’язнених керуватися такими правилами: а) увільнити всіх політичних в’язнів українців; б) увільнити політичних в’язнів росіян, посажених за аграрні справи, боротьбу проти гетьманської влади тощо; в) увільнити більшовиків, якщо вони дадуть підписку не виступати проти Української Народньої Республіки.
V. Постановили: З огляду на те, що виникає питання, чи являється цей документ приписом Директорії, чи гадкою згаданого референта, немає даних до вирішення цього питання, тому ухвалити: увільнити всіх політичних в’язнів, крім тих, хто обвинувачується у вчинках проти Української Народньої Республіки, доручивши переведення цієї справи комісарам внутрішніх справ, юстиції та військового, а вразі потреби і закордонних справ в порозумінні з командною владою та комісією по увільненню політичних в’язнів.
VI. Слухали: Доклад в справі арештів добровольців, дружинників тощо.
VI. Постановили: Доручити окремій комісії з Комісарів юстиції, внутрішніх справ та представника Революційного Комітету поставити ці арешти на законний шлях, та зосередити цих арештованих в окремих місцях, про що негайно увійти в порозуміння з командуванням.
VII. Слухали: Пропозиції О.Г.Лотоцького: 1) про улаштування комісій з представників Комісарів фінансів, військового та контролю для з’ясування справи з витратою гетьманською владою за час боротьби з народнім повстанням грошей та вжити заходів до спасіння того, що ще можна спасти; 2) про улаштування комісії з представників гарматного, інтендантського відомств та контролю для з’ясування справи з майном, що видавалося за той же час ріжним організаціям, з купівлею у німців майна та спасіння того, що можна спасти; 3) про припинення усіх операцій та видатків, зв’язаних з подіями попереднього часу.
VII. Постановили: Пропозицію ухвалити.
VIII. Слухали: Про доручення всім комісарам аби всі гроші, які маються по міністерствах, були внесені в Державну скарбницю.
VIII. Постановили: Ухвалити.
IX. Слухали: Доклад про те, що вважаючи на роль, яку відіграв «Протофіс» під час боротьби з народнім повстанням, та і роль його під час гетьманщини, необхідно: а) провести трус в «Протофісі» та відібрати переписку, протоколи тощо; б) заборонити видачу грошей «Протофісові» з банків, де маються його біжучі рахунки, вклади тощо, як виясниться, що гроші «Протофіса» числяться на рахунках окремих осіб, то заборонити видачу і тим особам; в) розшукати в вагонах належачі «Протофісові» слитки золота, по відомостям, [вони] досі не могли бути вивезені з Києва й мають бути десь на Курінівці.
IX. Постановили: Ухвалити.
X. Слухали: 1) Про надання права комісарам усовувати тимчасово урядовців, не виключаючи Товаришів Міністрів. 2) Про доручення Комісарові справ внутрішніх зробити розпорядження про те, що всі помешкання, зареквізовані попередньою владою не підлягають передачі по вільному найманню. 3) Про доручення голові Ради поговорити по прямому дротові з Директорією. 4) Про доручення Комісії по увільненню політичних в’язнів звернутися до населення з сповіщенням, що всякі арешти будуть провадитися на законних підставах. 5) Про доручення Комісарові Державного секретарства з’ясувати справу з грішми, що видані на газету «Миръ». 6) Пропозицію, щоб Рада Комісарів збиралася щоденно о 6 годині вечора на Терещенківській № 9. 7) Про доручення Комісарові Державного секретарства призначити урядовців для ведення протоколів Ради Комісарів.
X. Постановили: Ухвалити.
Оригінал підписаний головою Ради Комісарів та членами Ради.
З оригіналом згідно:
Виконуючий обов’язки державного секретаря
