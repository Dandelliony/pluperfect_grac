ПЕРШИЙ ЦИРКУЛЯР ЦЕНТРАЛЬНОГО ВИКОНАВЧОГО КОМІТЕТУ РАД УКРАЇНИ 17(30) грудня 1917 р.
Всім Радам Робітничих, Солдатських і Селянських Депутатів України.
З’їзд Рад Робітничих і Солдатських Депутатів України з участю селянських депутатів, який відбувся 11-го грудня в м. Харкові, виходячи з того, що Генеральний Секретаріат Центральної Ради не висловлює волі революційних верств народу - пролетаріату і найбіднішого селянства України і, вже через це саме, не може і не повинен залишатися при владі в цей момент, момент найвищого напруження всіх революційних сил, момент, коли один проти одного стоять два непримиренні вороги, класи, - визнав, що влада на Україні повинна належати тільки правомочним організаціям - Радам Робітничих, Солдатських і Селянських Депутатів.
Політика Генерального Секретаріату з перших днів його існування стала однією з головних причин, що спонукали з’їзд спішним порядком приступити до організації вищої влади на Україні, виділити з себе ЦВК [Центральний Виконавчий Комітет] у складі 41 члена із залишенням 20-ти місць для представників з’їзду селянських депутатів.
Найближчим завданням ЦВК буде усунення небезпеки сутички революційної демократії Росії з частиною української демократії, одурманеної шовіністичною політикою Генерального Секретаріату, який прагне підмінити класову свідомість ідеєю національної єдності.
Першими актами ЦВК Рад були:
1. Маніфест до всіх робітників, солдатів і селян України з викладом подій, що привели до необхідності негайного створення Радянської влади на Україні.
2. Звернення до Ради Народних Комісарів, щоб запобігти можливості виникнення братовбивчої війни між трудящими народів, які населяють Росію.
3. Скасування всіх зв’язаних з цим конфліктом актів Генерального Секретаріату, як-от: відповідь на ультиматум, заборона вивезення хліба за межі України та ін.
4. Видання декрету про землю, замість розпливчасто-невиразних розпоряджень Генерального Секретаріату, які тим самим ідуть у розріз з інтересами найбіднішого селянства.
5. Наказ про демократизацію армії.
6. Декрет про робітничий контроль над виробництвом.
7. Декрет про розширення прав міських самоврядувань.
8. Декрет про права народу.
9. Декрет про націоналізацію оголошень.
Всі зазначені розпорядження з моменту опублікування набувають права і сили закону на всій території України. Дальші розпорядження будуть публікуватися в офіціальному органі ЦВК - щоденній газеті, яка висилатиметься всім Радам на Україні.
Встановивши у центрі владу ЦВК, з’їзд визнав єдино правомочною владою на місцях Ради Робітничих, Солдатських і Селянських Депутатів та їх повітові, губернські і обласні об’єднання.
ЦВК вважає конче необхідним, щоб місцеві Ради негайно приступили до здійснення своєї влади і запровадження в життя всіх заходів, що характеризують робітничо-селянську владу, зберігаючи при цьому тісний контакт між собою і перебуваючи в постійних зносинах з ЦВК Рад Робітничих, Солдатських і Селянських Депутатів на Україні. Зв’язок цей повинен полягати у правильних, періодичних повідомленнях про вживані заходи і стан справ на місцях, присиланні делегатів для усних зносин, присиланні всіх періодичних та інших видань. Для зміцнення цього зв’язку ЦВК в якомога коротший строк скликає з’їзд Рад Робітничих, Солдатських і Селянських Депутатів України. Технічні подробиці про нього, час скликання, норми представництва будуть повідомлені найближчими днями. В разі неможливості провести в життя зазначених заходів місцевими силами, потрібне негайне телеграфне повідомлення про стан справ, щоб ЦВК міг своєчасно подати потрібну допомогу.
Закликаємо Ради до енергійної роботи у справі зміцнення Радянської влади, бо торжество революції обумовлене переходом влади до Рад в усій Федерації Великої Російської Республіки.
