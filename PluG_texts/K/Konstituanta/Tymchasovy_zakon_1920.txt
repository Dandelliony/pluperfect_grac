
14 лютого 1920 року
УХВАЛЕНИЙ РАДОЮ НАРОДНІХ МІНІСТРІВ
ТИМЧАСОВИЙ ЗАКОН
ПРО ФОРМУ ДЕРЖАВНОГО УСТРОЮ ТА 
ПОРЯДОК ЗАКОНОДАВСТВА 
УКРАЇНСЬКОЇ НАРОДНОЇ РЕСПУБЛІКИ
І
ДЕРЖАВНИЙ УСТРІЙ
1. Українська Держава є Народною Республікою, Верховна Влада в якій належить цілому Народові і виявляється через парламент, скликаний на підставі загального, рівного, тайного, безпосереднього і пропорціонального виборчого права без різниці пола, національності і віросповідання.
2. До скликання Парламенту законодавча влада в Українській Народній Республіці належить Державній Народній Раді.
3. Склад, порядок скликання Державної Народної Ради та обсяг її справ визначить окремий закон про Державну Народну Раду.
4. Державна Народна Рада має бути скликана по підписанню урядового центра. Діяльність Державної Народної Ради розпочинається незалежно від розміру території, якою буде управляти уряд Української Народної Республіки.
ІІ
ДИРЕКТОРІЯ 
УКРАЇНСЬКОЇ НАРОДНОЇ РЕСПУБЛІКИ.
5. Директорія Української Народної Республіки є орган Верховної Влади Республіки і здійснює її виключно через Раду і [Кабінет] Народних Міністрів.
6. Директорія Української Народної Республіки в особі свого Голови:
а) затверджує ухвалені Державною Народною Радою закони;
б) затверджує ухвалені Радою Народних Міністрів призначення та звільнення;
в) підписує ухвалені або затверджені Державною Народною Радою міжнародні умови, договори чи інші міжнародні акти;
г) видає на пропозицію Ради або Кабінету Народних Міністрів акти амністії;
д) репрезентує, за відповідальністю Голови Ради Народних Міністрів, Українську Народну Республіку перед державами світу;
е) покликує Голову та затверджує членів Ради і Кабінету Народних Міністрів;
є) має право законодавчої ініціативи.
7. Директорія має окремий цивільний лист, котрий ухвалюється законодавчим шляхом.
ІІІ
РАДА І КАБІНЕТ 
НАРОДНИХ МІНІСТРІВ
8. Голова Ради Народних Міністрів формує Раду Народних Міністрів, в склад якої входять всі Міністри, Керуючі Міністерствами, Державний Секретар і Державний Контролер; два останні з правом дорадчого голосу.
9. Для вирішення негайних важних державно-політичних справ Голова Ради Народних Міністрів формує одночасно з Радою також Кабінет з Міністрів, в числі не менше 5, не більше 7 разом з Головою і заступником Голови Ради Народних Міністрів. У засіданнях Кабінету бере участь Державний Секретар з дорадчим голосом.
10. Справи, які відносяться до Міністерств незаступлених в Кабінеті Народних Міністрів не можуть вирішуватися без участі відповідного Міністра або Керуючого Міністерством.
11. Постанови Кабінету Народних Міністрів, пов’язані з видатками з Державної Скарбниці, доводить Голова Ради Народних Міністрів до відома Державного Контролера.
12. В крузі діяльності окремого Міністерства і належних до нього відомств тільки відповідний Міністр чи Керуючий Міністерством має право в порядку управління видати розпорядження, вказівки та інструкції, укладати тимчасові міжнародні умови і вирішувати всі справи Міністерства за своєю особистою відповідальністю перед Державною Народною Радою.
IV
ПРО ЗАКОНИ
14. Українська Народна Республіка управляється на точній основі законів, у відповідний спосіб виданих.
15. Проекти законів по зложенні їх у відповідних відомствах подаються до Президії Державної Народної Ради.
16. Державній Народній Раді належить право вирішити той чи інший закон на своїх засіданнях, чи передати його на остаточне розв’язання Ради Міністрів без дебатів в Державній Народній Раді.
17. Проекти законів, ухвалені Державною Народною Радою або Радою чи Кабінетом Міністрів згідно п.16, підписуються Головою Ради Народних Міністрів та відповідним Міністром або Керуючим Міністерством і подаються Державною Канцелярією на затвердження Директорії Української Народної Республіки.
18. Поданий на затвердження Директорії Української Народної Республіки проект на протязі 7 днів або затверджується Директорією або повертається до Державної Канцелярії не затвердженим.
Неповернення проекту на протязі 7 днів вважається незатвердженням. Незатверджений проект передається Державною Канцелярією через Голову Ради Народних Міністрів до Державної Народної Ради, яка ставить цей проект на свій розгляд і ухвалений нею в тій же чи змінній редакції [він] набирає остаточно силу закону.
19. Закони оголошуються у «Вістнику Державних Законів» із зазначенням ухвалення законопроекту Державною Народною Радою, за підписом Голови Директорії Української Народної Республіки та контрасігнатурою Голови Ради Народних Міністрів і відповідного Міністра.
20. В негайних справах, в часи, коли не функціонує Державна Народна Рада, Кабінет або Рада Народних Міністрів може увалювати розпорядження силою закону і оголошувати їх за підписом всіх членів Кабінету (або Ради) Народних Міністрів та Голови Директорії [Української Народної Республіки].
Такі розпорядження поступають позачергово на перше наступне засідання Державної Народної Ради на затвердження.
У випадку незатвердження цих розпоряджень Державною Народною Радою тратять вони обов’язуючу силу з днем ухвали Державною Народною Радою в цій справі.
V
ПРО ВЕРХОВНЕ КЕРУВАННЯ ВІЙСЬК
УКРАЇНСЬКОЇ НАРОДНОЇ РЕСПУБЛІКИ
21. Верховне керування військ Української Народної Республіки належить Голові Директорії, як Головному Отаманові і виконується виключно через Військового Міністра, Начальника Генерального Штабу та Генерал-Інспектора військ Української Народної Республіки.
За всю військову справу Військовий Міністр відповідає перед Радою чи Кабінетом Народних Міністрів і перед Державною Народною Радою.
Всі акти Верховного керування набирають сили лише після контрасігнатури їх Військовим Міністром.
22. Під час війни для командування [Дієвою] Армією Української Народної Республіки призначається Головним Отаманом, по предложенню Голови Ради Народних Міністрів, Командуючий Дієвою Армією з правами, які зазначені пп.90–100 «Положення про Польове Управління Військ 1914 року».
23. Начальник Генерального Штабу та Генерал-Інспектор військ призначаються і звільняються Головним Отаманом, по представленню Голови Ради Народних Міністрів, з кандидатів обраних Вищою Військовою Радою.
24. Призначення командуючих дивізіями, корпусами, групами і на військові посади перших – четвертих класів переводяться через Раду Народних Міністрів на затвердження Головного Отамана по представленні відповідного начальства через Військового Міністра.
25. Для попереднього розгляду законодавчих та розпорядчих справ військово-морського відомства та для координації діяльності Військового Міністра, Начальника Генерального Штабу і Генерал-Іінспектора військ утворюється Вища Військова Рада.