РЕЗОЛЮЦІЯ ПЕРШОГО ВСЕУКРАЇНСЬКОГО З’ЇЗДУ РАД ПРО ОРГАНІЗАЦІЮ ВЛАДИ НА УКРАЇНІ 12(25) грудня 1917 р. Харків
Центральна Рада теперішнього складу не може бути визнана урядом робітників і найбідніших селян України.
Політика Центральної Ради в земельному питанні, у питаннях про робітничий контроль, про демократизацію армії, про ставлення до Робітничо-Селянського уряду Російської Федерації, створеного і затвердженого організованими робітниками, солдатами і найбіднішими селянами всієї Росії, в тому числі і України; позиція, зайнята Радою в боротьбі робітників і селян з буржуазною реакцією на Дону, розпалювання Радою націоналістичного чаду серед народних мас України, нарешті, провокаційний зрив всеукраїнського з’їзду Рад в Києві політиканами, які керують діяльністю Ради, - все це поставило революційну демократію України перед необхідністю рішучої боротьби з Радою і створення робітничої і селянської влади на Україні.
Всеукраїнський з’їзд Рад постановляє: Влада на території Української Республіки віднині належить виключно Радам Робітничих, Солдатських і Селянських Депутатів; на місцях - повітовим, міським, губернським та обласним Радам, а в центрі - всеукраїнському з’їздові Рад Робітничих, Солдатських і Селянських Депутатів, його Центральному Виконавчому Комітетові і тим органам, які він створить.*
Україна проголошується Республікою Рад Робітничих, Солдатських і Селянських депутатів.
Тимчасовому Центральному Виконавчому Комітетові України доручається негайно поширити на територію Української Республіки всі декрети і розпорядження Робітничо-Селянського уряду Федерації, які мають загальне для всієї Федерації значення - про землю, про робітничий контроль над виробництвом, про повну демократизацію армії; оголосити недійсними всі розпорядження Ради, які вона видала й видасть, а також скасувати всі постанови Ради і Секретаріату, які були видані раніше і спрямовані проти інтересів робітників та найбідніших селян України.
Встановити між Робітничо-Селянським урядом Російської Федерації, а також урядами окремих частин Росії і Робітничо-Селянським урядом України повну погодженість у цілях і діях, необхідну в інтересах робітників і селян всіх народів Російської Федерації, виходячи з принципу, що правильними і нормальними ці взаємовідносини можуть бути тільки в тому разі, якщо уряди усіх частин Росії будуть органами влади Рад Робітничих, Солдатських і Селянських Депутатів.
Найближчим часом скликати другий всеукраїнський з’їзд Рад Робітничих, Солдатських і Селянських Депутатів для дальшого розширення і зміцнення робітничо-селянської влади на Україні.
