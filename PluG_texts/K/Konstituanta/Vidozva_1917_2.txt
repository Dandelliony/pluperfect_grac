ВІДОЗВА КРАЙОВОГО КОМІТЕТУ
ОХОРОНИ РЕВОЛЮЦІЇ НА УКРАЇНІ
26 жовтня (8 листопада) 1917 р.
Громадяни України!
На вулицях Петрограда йде боротьба між Тимчасовим Правительством та Петроградською радою робітничих та солдатських депутатів.
Вороги революції та волі народної можуть скористуватися цією боротьбою для того, щоб повернути старий царський лад та вкинути народ у неволю.
В цей грізний час вся революційна демократія, робітництво, селянство та військо неодмінно повинні згуртувати свої сили для того, щоб зберегти спокій та добрий лад на Україні.
Зважаючи на це, Українська Центральна Рада утворила 25 жовтня (октября) [7 листопада (ноября)] Крайовий Комітет по охороні революції, котрому й доручила усякими засобами, разом з Генеральним Секретаріатом Ради, боротися з ворогами революції, зберегти спокій в краю та боронити всі завоювання революції.
До Крайового Комітету по охороні революції Українська Центральна Рада, пославши своїх представників, закликала слідуючі революційні організації і партії:
1. Український Військовий генеральний комітет;
2. Українську Раду військових депутатів;
3. Раду солдатських депутатів Київської округи;
4. Головний комітет доріг України;
5. Українську соціал-демократичну робітничу партію;
6. Українську партію соціалістів-революціонерів;
7. Російську соціал-демократичну робітничу партію (більшовиків);
8. Російську соціал-демократичну робітничу партію (меншовиків);
9. Російську партію соціалістів-революціонерів;
10. «Бунд»;
11. Єврейську об'єднану соціалістичну робітничу партію;
12. Ради солдатських і робітничих депутатів Києва, Харкова, Катеринослава і Одеси.
Крайовий Комітет по охороні революції оповіщає всіх громадян України, що всі громадські, військові тилові власті, а також і всі організації революційної демократії мусять твердо і неуклінно виконувати всі його накази і приписи.
Комітет заявляє, що він не допустить ніяких виступів проти інтересів революції, що всі такі ворожі революції виступи Комітет буде рішуче подавляти всякими способами, навіть озброєною силою, котра стоїть під орудою Комітету.
Власть Комітету, котрий об'єднує всі органи революційної демократії, всі революційні соціалістичні партії нашого краю як українські, так і неукраїнські, поширена на всю Україну, на всі дев'ять губерній - Київську, Волинську, Полтавську, Чернігівську, Харківську, Херсонську, Катеринославську і Таврійську.
Крайовий Комітет по охороні революції закликає всю людність до спокою, а всі революційні і демократичні організації об'єднатися в місцеві комітети для охорони революції під проводом Крайового комітету.
Громадяни України!
До спокою, праці і дружної оборони революції вас кличе Крайовий Комітет.
Крайовий Комітет по охороні революції на
Україні при Українській Центральній Раді.