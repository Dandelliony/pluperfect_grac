Те що було
Дуко
Друга Обласна Пластова Зустріч 5-8 серпня 1925 р.
шляхом Українських Січових Стрільців з нагоди
10 - ліття бою на Маківці.
/Уривок спомину, призначеного до друку в книзі "Стрийщина"/
Пластова Зустріч мала відбутися при кінці липня 1925 року серед мальовничих і повних зачарованої таємничої краси довбушевих скель Бубнища. Ми стрияни, найближче положені до місця зустрічі, рішили взяти у ній участь як один муж. Це саме рішив і 8-ий курінь ім. кн. Ольги, в якому були згуртовані пластунки стрийського коша. Зокрема до участи в Зустрічі притягло нас те, що мав там бути проголошений вислід міжкурінних змагань, яким ми присвятили стільки часу і труду. Зустріч була так заплянована, що після започаткування її в Бубнищі, треба було перейти маршом на гору Маківку і там взяти участь у національній маніфестації, що відбулася першої не - ділі серпня на воєнному кладовищі Українських Січових Стрільців.
Гроби на кладовищі були вже, завдяки пластунам, частинно упорядковані. Працю, над упорядкуванням цих гробів, почали пластуни вперше 1922 року. Тодішній полковник 5-го полку ім. кн. Ярослава Осмомисла - Юрко Шматера, син власника, недалеко від Маківки положеної відпочинкової оселі "Шматерівки" в Зелем’янці, зорганізував стрийських пластунів і вони спільно із львівськими пластунами відбули кількаденний табір на Маківці, підчас якого привели до порядку кладовище УСС.
Було це вперше від пропам’ятних боїв 1915 року, коли учасники їх поклали на Маківці свої буйні молододечі голови. У боях на Маківці, які тривали від 29 квітня до 2 травня 1915 року, згідно із офіційними повідомленнями - було 42 вбитих і 7$ ранених УСС-ів. Вони відбили всі ворожі наступи і не допустили до заломання фронту. Московська навала розбилася об горстку ідейного стрілецтва.
У денному наказі з дня 2-травня команда 55-ої австрійської дивізії висловила УСС-ам, між іншим, таке признання:
"... у дводенних боях вдалося добути частину становищ нашого відділу, що боровся по геройськи. Аж тут, у найгрізнішій хвилині появились Українці. Нехай коштує що хоче, відвічний ворог мусить бути відбитий! Зі запалом, одушевлені правдивим патріотизмом, з розмахом як шумна буря, якій ніщо не може протиставити, кинулись молоді хоробрі сини своєї країни в обороні рідної землі на ворога і приневолили його залишити те, що він уважав за здобуте. Небезпеку усунено. Українські Стрільці двічі рішили бій у нашу користь. Вони можуть гордо глядіти на свої подвиги, бо повсякчасно залишиться в історії слава їхніх хоробрих діл та золотий лавровий листок в історії їхнього народу.
Боротьба була важка і вимагала жертв.
Тим що Залишились живими, висловлюємо нашу щиру подяку і наш подив. Героям, що поклали свої голови і віддали останню краплину крови, Тим, що не можуть вже радіти - перемогою, присвячуємо на вічну пам’ять цю згадку.
УКРАЇНЦІ !
З ВЕЛИКОЮ ГОРДІСТЮ МОЖЕТЕ ГЛЯДІТИ НА ВАШІ НАЙНОВІШІ ГЕРОЙСЬКІ ПОДВИГИ. КОЖНИЙ МУСИТЬ СЛАВИТИСЯ ПРИНАЛЕЖНІСТЮ ДО ВАШОГО КОРПУСУ, БО МАТИМЕ ПРАВО НАЗВАТИ СЕБЕ ВИБРАНОЮ ЧАСТИНОЮ. Я ПЕВНИЙ В ТОМУ,ЩО В КОЖНІЙ НЕБЕЗПЕЦІ МОЖНА НА ВАС ЧИСЛИТИ.
ЩОБ ТІ ПОБАЖАННЯ СПОВНИЛИСЬ - ТРИЧІ
СЛАВА! ! !
Ґен. Фляйшман.	........"
Поляглих на Маківці У.С.С. похоронили товариші зброї на окремому кладовищі, яке лежить на південному збочі гори. Побіда на Маківці перетриває не літа і десятки літ, а століття. Вона блестітиме в історії сонцем воєнної слави.
Стрийські пластуни дуже часто бували в Бубнищі, бо вистачав всього один день на таку прогульну, але тоді треба було поспішати, щоб захопити вечірній поїзд до Стрия. Звичайно лишалися вони на нічліг, щоб засісти довкруги вечірньої ватри та заслухати розповідей котрогось із старих пастухів про славного гірського ватажка Довбуша і його леґенів, які гуляли по Карпатах від Урича на північ аж по Чорногору та сам Черемош, що відділює Гуцульщину від Буковини. Слава про цих народніх оборонців покривджених поміщиками й екзекуторськими податками та судовими присудами,- цією найбільшою пляґою бойка і гуцула до сьогодні лунає по карпатських горах і переказують її з роду в рід, як приклад найбільшого лицарства.
На Зустріч в Бубнищі прибули стрийські пластуни двома групами. Загальний табір розпляновано колесом довкола досить великої поляни зараз за валом. Посередині вкопано машт на прапори. Друга група, яка приїхала безпосередньо із Стрия долучилася до нас і ми збудували великий шалас, довгий як кишка. Не було в ньому так вигідно, якби воно було під шатрами, бо фронтова стіна звернена до машту була зовсім отворена. Тому й дим від ватри курив цілий час в очі мешканцям шаласу, а холод зимних гірських ночей дошкулював неодному, хто не привик до спання надворі.
Найдовшу дорогу на Зустріч зробила група яворівських пластунів, які прибули на місце Зустрічі пішки із Яворова , під проводом свойого опікуна сктм. Чмоли, великого любителя піших мандрівок. Верховна Пластова Команда, мабуть, зарання намітила сктм. Чмолу на команданта Зустрічі, бо зараз після його приходу все братство відчуло його вояцьку руку. Він створив булаву Зустрічі із представників усіх куренів та більшу частину покликав із стрийського хлоп’ячого куреня віддаючи їм порядкову службу. Можливо, що було це передбачене, як вирізнення побідників у міжкурінних змаганнях, про що ми довідалися згодом із денного наказу, прочитаного підчас відкриття Зустрічі. Учасники Зустрічі у числі біля двох соток пластунів, а може нам лиш так здавалося, із подивом гляділи на стрийських пластунів, яким припав лавровий вінок побіди. Членів курінної старшини наділено першим пластовим відзначенням.
В склад Старшини 5-го к. ім. кн. Ярослава Осмомисла в 1924 році входили: Володимир Ничай - курінний, Володимир Ерденберґер - суддя, Володимир Калинович - писар і Орест Шпіцер - скарбник. Саму відзнаку першого відзначення у виді емальованої свастики із бронзовою лелією і карпатським ведмедем на синьожовтій стрічці, вручив членам Старшини декілька років пізніше. Начальний Пластун Сірий Лев, підчас одного із свят весни в околицях Львова на Сагарі. Були вони в тому часі вже старшими пластунами, членами Загону "ЧЕРВОНА КАЛИНА". Цілість 5-го куреня наділено похвалою.
Вечірня ватра відбулася дуже величаво. Погода чудова, дров подостатком, кожна гілляка викидала тисячі іскор високо до гранатового небосклону засіяного міліонами світячих зірок, на високому машті лопотів синьожовтий прапор, а на линвах простягнених під кутом, від вершка до землі, шелестіли десятки курінних і гурткових прапорців і знамен. Великим колом довкола ватри сиділо пластове братство заслухане у гомін української пісні та звуки шуму карпатського бору. Цілу нічку так про-сиділиб, затративши почуття часу й дійсности у мріях про недавнє ще славнеминуле - та командант зарядив збірку на молитву, бо рано чекала нас довга дорога - марш на Маківку колишнім шляхом УСС-ів.

