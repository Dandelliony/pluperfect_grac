У Сполучених Штатах один автомобіль припадає на 7 чоловіка, рахуючи жінок і дітей. Тут він є не іграшкою багачів, як по инших капіталістичних країнах, а важливим елементом транспортової системи країни.
Автомобільний рух в Америці все більш заступає залізничний. Ніякий инший спосіб транспорту не обслуговує публіку так швидко, та регулярно й так економно. Оскільки поширений цей спосіб руху, можна бачити хоч-би з того, що на автомобільний транспорт витрачається що-року 8 біліонів (!) доларів, з них майже 2 біліони йде на купівлю автомобілів, а втроє більша сума на утримання їх.
Між иншим, автомобільний транспорт не тільки значно прискорює час перевозки, але й робить її вдвоє дешевшою. Обрахунки, зроблені міністерством хліборобства, показали, що коли перевозити залізницею одну тону-мілю, то коштує 30 центів для пшениці й 48 центів для бавовни, то автомобільний транспорт обходиться в 15 центів для пшениці й 18 центів для хлопка. Ті самі обрахунки показали, що через поліпшення шляхів, автомобільний транспорт ще дешевшає, бо економія на паливі й шинах цілком виправдує видатки на ремонт шляхів.
Найбільший вплив мало вживання автомобілів у житті американських фермерів. 6.500.000 ферм Штатів мали 1924 року 4.200.000 автомобілів і 370.000 грузовиків. Розвиток автомобільного транспорту зробив цілу революцію в житті ферми. Зникла традиційна ізольованість американської ферми й громадське життя почало швидко розвиватися. Повстали мандрівні бібліотеки, значно полегшилася медична допомога й поширення освіти між розпорошеним сільським населенням. Не менш важливі зміни відбулися і в економічному житті ферми.
