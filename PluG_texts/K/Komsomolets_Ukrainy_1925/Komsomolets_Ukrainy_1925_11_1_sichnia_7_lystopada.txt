Звичайно, наш новий рік наш день нового літоліку — 7 листопаду. Звичайно, наш новий рік — не до пари сьогодняшньому — наш міцніший, ясніший, кращий.
Але сьогодні, саме сьогодні коли мільйони акуратних і випещених панів підіймуть о 12 годині стрункі бокали з коштовними напоями і проголосять блискучого тоста, саме сьогодні, коли Ганси, Мері, Ляо-Цзини, Енрико, Джони та Вай-Пуу працюватимуть у свято, щоби заробити на шматок хліба, на помешкання, на воду, на молоко для сестрички, саме сьогодні, коли в буржуазних газетах сивоволосі професори писатимуть новорічні статті, де кожний рядок буде пересичений добробутом та вірою в щасливе майбутнє буржуазного ладу, а поміж рядками ховатиметься страх, найзвичайнісінький обивательський страх перед СРСР, Комінтерном, більшовиками, комсомолом, піонерами, — перед майбутнім — саме сьогодні мені від щирого серця шкода, що я — матеріяліст, що я не вірю в духів, що я не вмію викликати примари й давати їм наряди на доповіді.
Дивіться: Лондон. Це нічого, що туман овіяв тисячами хвороб робітничі квартали — у великих будинках світло й тепло й містер Чемберлен здіймає бокала з чудовим шампанським, містер Чемберлен хоче проголосити тоста за короля й — містер Чемберлен завмирає — крізь залю йдуть примари індусів, єгиптян, ірландців, англійських салдатів, що загинули на фронтах. І керує примарами, звичайно, агент Комінтерну у фраці з листів Зінов’єва, надушений російською нафтою.
Далі, далі — Париж, Рим, Варшава. І знов о 12 вночі в кімнатах примари... Ні. Це добре, що ми — матеріялісти. Це добре, бо, коли в нас, у Москві о 12 вночі на Спаських воротях Кремля годинник заграє Інтернаціонал, а делегати партз’їзду обговорюватимуть звіт російської делегації в Комінтерні — примари не будуть потрібні. Не потрібні через те, що реальна дійсність буде в їхніх залах, їхніх палацах. І кожний ковток, кожний шматок буде гіркий та страшний, бо їхній новий рік — старий, гнилий і останній, а наш новий рік 7 листопада й наш новий рік — новий день початок літоліку комунізму, світло й маяк для всього світа трудящих, цвях у труну буржуазії, що їй гірке буде сьогодняшнє свято, бо иншим воно й бути не може.
