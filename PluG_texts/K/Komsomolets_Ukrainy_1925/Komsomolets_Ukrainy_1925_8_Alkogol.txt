У попередній розмові ми говорили про нікотин, про його шкідливий вплив на де-які органи та функції нашого тіла. Але як-що тютюн — отрута, головним чином, для того, що курить, алкоголізм є одночасно й велике соціяльне лихо, що має глибоке коріння в самому соціяльному устрої суспільства й гибельно відбивається на потомстві. Ми говоримо, звичайно, про хронічний алкоголізм, про вживання алкоголю протягом багатьох місяців і років, хоч би й невеличкими порціями, як-от окремі «чарочки» за обідом.
Що алкоголь — отрута для організму, цього навіть не потрібно доводити. Це знає кожний, хто хоч раз бачив п’яну людину; така людина втрачає свідомість, їй робиться нудно, вона блює, робиться блідою, б’ється серце — усе це симптоми, що безумовно свідчать про загальне отруєння. Але так само, як і при хронічному отруєнні нікотином, алкоголь може впливати непомітно, поволі руйнуючи важливі для життя людини частини тіла. Найбільше лихо від ріжних отрут взагалі, а нікотину та алкоголю з окрема, саме в тому й полягає, що вони впливають безпосередньо на найніжніші органи — мозок, нервову та сердечно-кровоносну системи.
Вплив алкоголю на мозок і нервову систему виявляється в алкогольних параліжах, запаленню нервів, з гострим болем у кінцівках, який важко лікувати, з’являється біла гарячка — своєрідна гостра нервово-душевна хвороба, з тяжким маячінням. Ця хвороба часто-густо кінчається смертю; нарешті, алкоголь викликає психічні хвороби, що неминуче доводять відсотків 25 хронічних алкоголіків до будинків для божевільних.
Дуже часто й надзвичайно гостро впливає алкоголь на серце та кровоносні жили. Збільшена під впливом алкоголю діяльність сердечного м’язу, що до того ж дуже ослабленою під хронічним впливом отрути, призводить нарешті до передчасного виснаження серця до раннього алкогольного міокордиту (запалення сердечного м’язу). Ранній склероз, що розвивається з тих же причин, разом із хворобою серця порушує в алкоголіків правильну функцію найголовнішого, найпотрібнішого для життя органу — сердечно-кровоносного апарату.
Алкоголь, коли його часто вживати, попадає перед усім, звичайно до шлунку, викликає нарешті хронічне запалення останнього, пропадає охота до їжі, з’являється нудота, блювання, погано засвоюється та переварюється їжа. Усе це ще більш знесилює організм.
У шлункові алкоголь звичайно затримується недовго й, маючи здатність швидко всмоктуватись, розповсюджується через кров по всьому тілу.
Перший етап, куди алкоголь переходить із шлунку — це печінка. Цей орган, таким способом, має завдання зробити перший опір ворогові, та зменшити його шкідливість. Цю функцію печінка дійсно почасти виконує, але нарешті сама стає жертвою довгої боротьби з отрутою й хворіє на тяжку хворобу, що дуже трудно вилікувати (алкогольний цирроз печінки).
Нарешті, наш головний видільний орган — нирки, на які протягом багатьох років шкідливо впливає алкоголь, що виходить з організму, не можуть витримати й з ними бувають різні перерождення.
З цієї короткої, обмеженої розміром газетної статті, розмови ви ясно бачите, як під впливом алкоголю порушуються функції всіх органів нашого тіла, як знесилюється та передчасно старіє організм, дуже рано наближається до неприродньої смерти.
Але крім усього цього лиха, що алкоголізм одній людині робить, він є не менше лихо, ніж поширені соціяльні хвороби — туберкульоз і сифіліс.
Про це ми поговоримо иншим разом.
