У робітничих клубах, на вулиці, у театрі що-разу чуєш «молодецький» посвист, йому відповідає не менш гучний вигук і починається...
Це перекликаються розбишаки.
Розбишацтво на кожному кроці, розбишацтво зриває культосвітню роботу, розбишацтво по де-яких районах так розповсюджено, що навіть громадяни ввечорі бояться вийти на вулицю.
Коріння цього ганебного явища нам відомі — це наслідки тої величезної розрухи, з якої щой-но вийшла наша країна, це протест дрібно-буржуазних кол проти здорового радянського життя, проти підйому творчости трудящих мас, за якої немає місця ніякій розпусті.
Ми добре знаємо, що наше трудове життя, що атмосфера повсякденної праці та поступового завоювання культури не дуже подобається решткам дрібно-буржуазної молоди, що примушена заходом історії стати в лави трудящого юнацтва. Вона ще й досі гадає, що це тимчасове явище, що ось і вона позбавиться і українізації, і політгуртків, і обридлої праці і знову лине до веселої розпусти.
Але не це нас лякає: робітниче-селянські маси змогли вправитися з батьками, управляться й з синками. Лякає нас те, що під впливом представників цих декласованих дрібно-буржуазних рештків, що попали до лав комсомолу, пролізли у клуб, до розбишацтва пристали нестійкі елементи з фабричної та селянської молоди.
Оце вже ні в якому разі не припустимо, це болячка, що роз’їдає наші лави, її одразу треба ліквідувати. За це тепер взялися вперто судові органи. Розбишак не милують.
Але накреслюючи шляхи боротьби з розбишацтвом не можна цілком покласти її на судові органи. Головне це скласти такі умови, щоб уся юнацька громадськість відповідно до випадків розбишацтва поставилася.
Що ми тепер бачимо: не так багато є розбишак, як тих, що їм потурають. — «Ну, яка там шкода, говорять у нас, що там хлопчик свиснув, чи причепився до дівчини, чи штовхнув випадково громадянина? Це ж так смішно». Таке відношіння і є вогнище розповсюдження розбишацтва. Це ясно.
Ото ж треба раніш з корінням винищити в наших лавах таке потурання. Хай кожен випадок розбишацтва викликає до розбишак догану кожного юнака. Це перше. Коли нікому не буде смішно, не буде й сприятливих умов для розвитку розбишацтва.
По-друге треба за кожен випадок розбишацтва без сумніву виключати з комсомолу, забороняти вхід до всіх громадських культосвітніх установ і третє: ні в якому разі не покривати розбишак, хоч і член він комсомолу, йому місце на лаві підсудних.
Такий твердий курс, така вперта боротьба всього суспільства, зміцнена широкою культосвітньою роботою, покладе кінець ганебним наслідкам буржуазного режиму.
