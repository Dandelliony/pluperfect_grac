Коли ви продивилися кіно-картину, однаково — чи американського, чи радянського виробу — ви обмірковуєте якість картини, гру акторів, пригадуєте гарні місця в картині. Але зміст, мета картини майже ніколи не обмірковується.
Зовсім инше вражіння справляє на глядача картина «Правда життя». Ця картина пробуджує думку, примушує гаряче реагувати, замислюватись до дрібниць над змістом «Правди життя» — инакше кажучи: картина попадає у ціль, своє завдання виконуючи й цим вона виграє.
Зміст картини — дуже нескладний, простий: двоє робітників заражаються від проститутки на пранці. Один з них лікується, видужує і потім одружується. Другий — їде у своє село, ходить до знахурки, заражає свою сім’ю, а потім сам гине. І саме через простату сюжета, через те, що в картині все дуже життьове, просте, звичайне — вона виклика у глядача не тільки його зорові почуття, але глибоко вражає його, бере за серце.
Картину зазнято дуже добре. Яскраво показано момента зарази через цигарку, яблуко, то-що.
Картина уявляє собою кільце радянського ланцюга запобіжної медицини.
Кожний комсомолець повинен подивитись картину «Правда життя».
