Наш час характеризується протилежністю господарчих форм. З одного боку росте й розвивається важка індустрія — основа соціялістичного будівництва. З другого боку вбивається в колодочки і здіймає голову приватній торговельний капітал. На селі цей процес проходить по лінії оживлення куркуля та пролетаризації незаможніх шарів сільського населення. Між цими двома крайніми полюсами стоїть середняк, економічний стан якого за останній рік значно покращав. Ця диференціяція, як у місті, так і в селі, не проходить тихо та мирно, — вона висуває низку нових проблем, на які зараз партія й радянська влада зосереджують свою увагу.
Наші вороги — меншовики та есери злобно радіють з того, що ми не душимо приватній капітал та поглиблюємо НЕП на селі. Своєю писаниною в емігрантських часописах вони намагаються переконати читачів, що ми йдемо не до соціялізму, бо, мовляв, наша державна промисловість є той же державний капіталізм, що диктатура пролетаріяту не виправдує, що врешті ми не втримаємось на командних економічних висотах.
Слова цих добродіїв знаходять собі відповідний грунт у нас. Приватня торговельна зграя, яка намагається знайти собі опір серед сільської куркульні, теж такої думки. Та не злякають нас їхні наміри, бо одночасно з цим зростає й міцніє соціялістичний радянський фронт. Збільшуються лави пролетаріяту за рахунок нових сил, що надходять до нас із села. Надходять кваліфіковані кадри до нашої промисловости, йде технічне удосконалення робітників, росте політична свідомість серед трудящих.
Та це не зменшує небезпеки, що з нею ми стикаємося. Тут особливої ваги набирає робота серед робітниче-селянської молоди. Від того, як ми зуміємо охопити молодь залежить успіх дальнішого нашого соціялістичного будівництва. А перед нами широченне поле діяльности в цій галузі. Перед нами багатомільйонна маса середняцької та незаможницької молоди, що й досі стоїть поза межами комсомолу, не бере участи в державному будівництві. Врешті й робітнича молодь не охоплена й досі на 100%. Протиставити есерівсько-меншовицьким впливам на молодь ленінську загартовану ідеологію та міцну комуністичну організацію юнацтва, ось наше завдання.
Яким же чином ми зможемо залучити до комсомолу всю незаможницьку, кращу середняцьку та 100% робітничої молоди? Тут треба почати з розгляду внутрішньої роботи Комсомолу, та взаємовідносин його, як комуністичної організації молоди з иншими шарами радянського суспільства. Повстає справа про авторитет комсомолу серед трудящого населення. А цей авторитет можна здобути глибокою внутрішньою роботою, яка-б виховувала не гультяїв, одірваних від роботи, а свідомих і активних будівників нашої промисловости та гарних порадників селян у справі підвищення сільського господарства.
Ми маємо ще два ухили в комсомолі, з якими треба повести боротьбу, — це комчванство в одної частини комсомолу та ліквідаторський песимізм — у другої. І те й друге шкодить виховавчій роботі молоди, підриває авторитет комсомолу в очах широких юнацьких мас, а, значить, товариші, що мають ці ухили, самі того не помічаючи грають на руку нашим ворогам.
Зараз до комсомолу прибувають нові й нові лави молоди. Це переважно юнаки, що не бачили не тільки «прелестей» царського режиму, а навіть горожанська війна обминула їх, не зачепивши основ їхнього світогляду. Але тепер вона повна юнацького запалу й бажання творчої роботи. Та є й друга частина комсомольців, що вже багато попрацювала в комсомолі, бачила бої на військових і господарчих фронтах, стомилася й виснажилася. Вони вимагають для себе инших форм роботи, що відповідали б її політичним і культурним вимогам. І постільки таких форм де-які з них не находять у комсомолі, вони розчаровуються, не бачать революційної перспективи, впадають в ліквідаторство, безнадійно махають на все рукою. Це друге, на що комсомолові в цілому треба звернути увагу й повести в своїх лавах глибоку роботу, пояснюючи молоді наші політично-господарчі завдання, по викристалізовуванню нашої цілевої установки в комсомольських головах. Говорити про методи та форми виховавчої роботи та практичних заходів у цій справі не будемо. Треба тільки пам’ятати, що зараз ми переживаємо дуже відповідальний час і від того, в якій мірі молодь підтримуватиме партію в її державних заходах, залежить до де-якої міри наш успіх. Про ті досягнення, що має комсомол в своїй роботі, говорилося багато. Знають про них і наші вороги та незручно їм самих себе на брехні ловити. Тому вони й намагаються вишукати в нас тільки негативні явища. Та ми не сліпці. Ми завжди помічаємо свої помилки, намагаємося їх виправити спільними силами, переборюємо всі ухили і прямуємо по шляху, що вказує нам ленінська комуністична партія.
Отже, нам необхідно: охопити робітничу та кращу селянську молодь, зберігти її від шкідливих впливів анти-комуністичних прослойків, дати їй ленінське виховання, налагодити політичну та господарчу освіту, боротися як з комчанством та лодарством, так і з ліквідаторством та песимізмом. Ось чого вимагає від нас наш економічний зріст та підвищення громадської активности серед усіх шарів населення СРСР. Ленінський комсомол під керовництвом комуністичної партії і в цей відповідальний мент виконає свою почесну ролю — помічника комуністичної партії.
