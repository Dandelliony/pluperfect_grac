Наш осередок ЛКСМУ складається майже виключно з учнів фабзавучу, млинарів та курсантів млинових технічних курсів. Уся робота, яку бере на себе осередок йому не під силу і він її не може виконати через те, що майже всі комсомольці вчаться в школі.
Ось, наприклад, візьмемо політосвітні дні. У багатьох, майже у всіх, організаціях дні ці ліквідовано, а в нас вони ще й досі існують, бо Окружком ЛКСМУ не хоче від них відмовитися, не зважаючи на комсомольську оцінку цих днів, які вже набридли.
У нашому осередкові недавно ліквідовано побутову комісію, що якийсь час існувала окремо і за ввесь час свого існування нічого реального не дала. Та й не могла дати через те, що як усю політосвітроботу, так і побутовий бік цієї роботи провадить політосвітколегія.
Утворення подібних непотрібних комісій занадто обтяжує комсомолців, які й без цього переобтяжені ріжною роботою: засіданнями, нарадами то-що. Таке надмірне переобтяження дає лихі наслідки й наші комсомольці, що вчаться в фабзавучі, навряд чи вийдуть доброю зміною теперішнім кваліфікованим робітникам.
Через те, що в школі фабзавучу немає постійного педагога по політграмоті протягом трьох років і вчителі все міняються — наші комсомольці не багато знають. Похвалитися нічим...
В осередку видається свій журнал «Молодий Комунар». Комсомольці беруть у ньому малу участь. До стінгазети підприємства комсомольці теж мало пишуть. У громадському житті підприємства їхньої участи не видко, — школа заважає. Працюють активно тільки ті комсомольці, яких обрано до фабкому та його комісій. А решта комсомольців не провадить активної роботи, бо не може через школу. Та до того ще й бюро осередку не змогло притягти до цієї роботи членів осередку, хоч їм і доручено роботу в тій, або иншій комісії фабзавкому.
Що до дисципліни в осередку, то вона добра. А от у школі немає дисципліни. Коли в минулі роки в школі провадили хоч малу клубну роботу, то такого безладдя, як зараз, не було. А тепер клубної роботи нема, то нема й дисципліни.
Осередок повинен усе це взяти до уваги і вжити заходів до усунення всіх хиб.
