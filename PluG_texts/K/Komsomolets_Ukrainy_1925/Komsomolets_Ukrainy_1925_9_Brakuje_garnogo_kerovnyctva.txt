Становище комсомольських осередків по району кепське. В кінці 24 року та з початку 25-го організація комсомолу росла, збільшувалася. Вступали нові члени, з якими треба було працювати, щоб заохотити їх спілчанською роботою. На жаль цього не робили, бо здебільшого там, де засновувалися осередки, не було свідомих комсомольців, що знали б спілкову роботу, а старого активу не вистачало — непомітно розпорошився серед нових членів.
Нові члени, не вдоволені такою працею, почали поводитись не по комсомольські. Тут тобі й недисциплінованість, і невиплата членських внесків, і не відвідування загальних зборів, а що до зборів різних організацій села, то й казати не доводиться. І довело це до того, що комсомол згубив пошану серед населення. Замість того, щоб повести масу за комсомолом, маса пошилася на досвітки, в піяцтві закрутилася то-що, а за нею де-які й комсомольці.
Все це, мабуть, трапилося тому, що за якогось півроку аж 4 секретарі райкому та політосвіти змінилося. Часті зміни шкідливо відбилися на роботі осередків по району. В Адамівському осередку, наприклад, за одні загальні збори викинуто 11 комсомольців. А в Суботівському з 30 членів лишилося тільки 18, бо в кооперації й сільраді засіла «гопкампанія», а комсомольцю нікуди притулятися, — ходять обідрані. Партійці Суботівські чомусь потурають, на збори комсомольські не ходять.
Щоб налагодити справу й відживити осередки, треба окружкомові та райкомові підсилити керовництво осередками по району.
