Комсомольський рух у нашім районі до осени минулого року не мав цілком виявленого характеру. В роботі осередків творилося якесь безладдя. Тільки минулої осени, коли заснувався районовий комітет комсомолу справи комсомольського руху налагодилися.
Тепер по району маємо вже 10 осередків: вісім сільських, один при радгоспі, та один при цукроварні «Відродження» (бувша Шрамківська). В осередках понад 300 комсомольців. За цей час збільшився в осередках і відсоток дівчат та середняцької молоди, яких раніше було мало. Осередки майже забезпечені секретарями з місцевих та надісланих товаришів.
Є де-які хиби, що до розподілу цих активних робітників по осередках. Наприклад: в осередкові Капустянському та при цукроварні активних комсомольців доволі, а на околишніх селах обмаль. Бюро райкому складається тільки з товаришів надісланих, — висування робітників з селянського активу по району немає.
Минулої зими більшість осередків вели роботу та організаційно зміцнювалися і через це де-які набули авторитету в очах селянства. Збільшилася і участь комсомольців у громадсько-політичній роботі на селі (сільрадах, кооперації то-що). Але кепське становище у нашому районі з осередками на «кросах», цеб-то в осередках тих сел, що далеко від району (Нечипорівка, Фарбоване, Демки й Нехайки). Тут осередки слабо забезпечені активом і мусять пасти задніх. Цієї зими осередки прямо зовсім завмерли.
Дякуючи тому, що осередків у районі багацько, райком керує ними тільки циркулярним способом.. Немає живого звязку, а від цього звичайно кульгає праця в осередках. Кепсько і з партійним керовництвом, уже тому, що парт-осередків менше, а до того ж партійці часто подають поганого приклада (піяцтво, політична відсталість, розгойданість) і дивляться на комсомол, як на початкуючих.
Отож, очевидно, райкомові треба зміцнити своє керовництво на «кресах», бо на самих циркулярах далеко не заїдеш. Є такі осередки, що за п’ять місяців в-літку ніхто до них з району не навідувався. Погано також стоїть справа з обслідуванням. Наприклад, у Фарбованському осередкові обслідування робили в середині серпня, саме тоді, коли всі зайняті. Осередок дуже слабий, але Окрінструктор та секретар райкому задали декілька питань і вирішили, що далі обслідування не слід робити, бо, мовляв, справа ясна, треба підтягнутися та й усе. З цим і поїхали.
Звичайно, що з такого гастрольорства користи мало. А після цього секретар осередку був викликаний до райкому, де йому набалакали всякої всячини про підвищення... поглиблення... й т. ин., але не дали ні одної практичної допомоги осередкові.
Необхідно райкомові залишити такі способи керовництва, а тримати міцніший і живий звязок з осередками, особливо з тими що на «кресах».
