У німецькому райхстазі обговорювали німецько-радянську торговельну угоду. Від імени уряду було зазначено, що нова угода є наслідком Рапальської угоди і підводить під неї міцну базу і вказує на дальніше господарче зближення з народами ССРР.
Соціял-демократичний промовець вітав підписання угоди, але кожний раз старанно підкреслював, що вони, соціал-демократи «не вважають СРСР за центр світового соціялізму». Націоналісти також висловлюються за угоду, що на їх думку допоможе зблизитися з Росією. Промовець народньої партії (партії Штреземана) надає особливого значіння тому, що угоду підписано одночасно з Локарнською. Надзвичайно гострого характеру дебати набирають після виступу представника тевтонців (фашистів) графа Резентлова, що заявляє: «Те, що всі промовці гарно ставляться до цієї угоди, не усуває непорозумінь світової політики. Потрібно в першу чергу розпочати боротьбу з наслідками Локарнської угоди. Капітал-демократи (загальний сміх у залі) не зуміють створити мирну атмосферу».
Один з творців Рапальської угоди, д-р Вірій заявляє: «Як член Ліги Націй Німеччина повинна себе так поставити, щоби її не могли використати, як знаряддя проти Росії і Сходу. Майбутню організацію уряду треба перевести так, щоби політику, що її розпочала Німеччина на Сході, не зривали, а щоб її провадили й надалі».
Після дебатів законопроєкт про німецько-радянську угоду передають до комісії закордонних справ та комісії торгової політики.
Ласкаве теля двох маток ссе.
Німецький мінзаксправ Штреземан заявив журналістам: «Подібно до того, як і Рапальська угода не означала, що Німеччина стає на сторону СРСР проти західньої Европи, так само й Локарнська угода не означає протилежного. У цей момент Німеччина менше, ніж коли небудь, дозволить собі приєднатися до одної групи держав з нещирою думкою, ворожою иншій державі. Німеччина не може думати про конфлікт з Заходом чи Сходом».
