ПРОМОВА ТОВ. ДОРІО В ПАЛАТІ ДЕПУТАТІВ.
При обговоренні в палаті запитаннів про Сирію комуніст Доріо сказав велику промову. В той час, як промовці правих, що внесли запитання, намагалися покласти відповідальність за події в Сирії на генерала Сарайля (колишній французький комісар у Сирії), Доріо в своїй промові викрив колоніяльну політику буржуазії. Доріо зробив огляд подій, що сталися перед тим, як Франція одержала мандата на Сирію.
Ще 1922 року Франція та Англія підписали угоду про поділ турецьких територій. Згідно з цією угодою, Франція мала одержати Сирію, в яку було вложено коло 250 мільйонів франків французьких капіталів. Як каже Доріо, французький мандат на Сирію є нічим иншим, як колоніяльною експедицією, мета якої — завоювати Сирію.
За доказ своїх слів Доріо навів вислов генерала Гуро, який прилюдно заявив, з приводу одержання Францією мандата на Сирію: «Це підприємство оправдає себе». Ліга Націй, давши Франції мандат на Сирію, порушила ст. 22 свого власного статуту, бо при цьому вона зовсім не зважала на бажання сирійського населення, що вимагало незалежности й протестувало проти того, щоб Франції дано було мандата. Доріо підкреслив, що відносно сирійського населення всі французькі комісари (Гуро, Вейган і Сарайль) уживали тих самих методів насильства й провокації.
Далі, французька армія в Сирії захищає інтереси великих банків, головним чином, паризько-нідерланського банку, банку «Уньйон париз’єн» і «генерального товариства земельного кредиту Алжиру й Тунісу». Ці банки захопили в Сирії промисловість, порти, кредитові установи.
Переговори Де-Жувенеля з Чемберленом напередодні від’їзду до Сирії (Жувенель заступив Сарайля на посту французького комісара), доводять, на думку Доріо, що між Францією та Англією сталася умова, в наслідку якої Англія дала Франції свободу чинности в Сирії, а Франція підтримує Англію в Мосульському питанні.
В кінці Доріо заявив: «Не припустимо, щоби французькі салдати вмирали, б’ючись проти свободи народів для інтересів купки капіталістів. Треба негайно замиритися з Сирією, почати мирні переговори та евакувати країну». Великий шум викликали слова Доріо, коли він сказав, що оскільки промовці правих обвинувачують французьких генералів в тому, що вони ведуть салдатів на різню, комуністи мають право закликати салдатів брататися з сирійцями.
Палата й міністри слухали промову Доріо з увагою. Частина соціялістів разом з комуністами плескала промовцю.
Слід зазначити, що Бріан, відповідаючи промовцям, потвердив справедливість заяви Доріо про події, що відбулися перед одержанням мандата на Сирію й визнав, що мандат до цього часу Франція не реалізувала.
