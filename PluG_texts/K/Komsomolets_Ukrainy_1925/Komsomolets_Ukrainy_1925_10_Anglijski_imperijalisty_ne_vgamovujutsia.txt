ЗАПИТАННЯ В АНГЛІЙСЬКІЙ ПАЛАТІ ОБЩИН.
На засіданні англійської палати общин прем’єру Болдвіну поставили питання, чи звернув він увагу на зауваження англійського міністра фінансів Черчиля, що виступав 11 грудня в Батерсі проти осіб, що стоять на чолі уряду дружньої держави — Росії та чи думка, що її висловив Черчиль, це думка уряду. У промові Черчиля багато дуже гострих випадів проти радянського уряду та обвинувачення в тому, що «Москва намагається зруйнувати всі держави, а зокрема Англію».
Болдвін заявив, що уряд піддержує принципи, що їх висунув Черчиль, що мав на увазі всім відому діяльність Третього Інтернаціоналу. «Але ми сподіваємось, говорить далі Болдвін, що радянський уряд визнає за можливе відокремитися від цієї організації та зробить усе, таким способом, можливим безупинне поліпшення взаємин між обома країнами».
Болдвін зазначав, що тоді можна буде обрати комісію для обслідування англо-радянських економічних взаємин і включити до схеми робот цієї комісії розгляд інтересів тих, хто зацікавлений у відновленні ширших торговельних стосунків з Радянським Союзом, інтересів дрібних та великих власників російських позик, а також інтересів промисловців, що мали раніше або тепер мають інтереси в Росії.
Але Болдвін підкреслив, що на думку уряду, така комісія тепер не могла-б бути корисною, через брак найменших вказівок од радянського уряду, в якій мірі він ладний іти на зустріч англійським претензіям.
Після цього міністра закордонних справ запитали, чи звернув він увагу на промову Рикова, що зазначив, що на випадок роззброєння, яке буде мати загальний характер, радянський уряд ладний зі свого боку ліквідувати армію та всю воєнну промисловість. Міністра закордонних справ також запитали, чи готовий англійський уряд брати участь у конференції, де буде російський представник для розгляду питання про можливість здійснити пропозицію, що її висунув Риков.
Товариш міністра закордонних справ Локер Лемпсон відповів, що він читав промову Рикова, але що уряд офіційно не повідомили про подібну пропозицію. Локер Лемпсон додав, що Ліга Націй на останньому своєму засіданні запросила радянський уряд взяти участь у конференції по роззброєнню.
СНІДАНОК НА ЧЕСТЬ ТОВ. ЧИЧЕРИНА.
Німецький міністер закордонних справ Штреземан улаштував на честь Чичерина сніданок, що на ньому були присутні пруський прем’єр, міністер райхсвера та шляхів, статс-секретар, німецький посол у Москві Брокдорф-Ранцау та керовник німецького міністерства закордонних справ.
