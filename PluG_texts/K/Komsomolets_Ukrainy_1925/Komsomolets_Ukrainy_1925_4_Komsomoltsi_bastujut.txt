Цукровий цех кипить... Гудуть трансмісії, бурхає «пюре», що його збивають у мідяних чанах, клекоче «обливальна», а бляшині формочки танцюють, як шалені... Там, біля вікна робочі місять густу масу для цукерків, сюди ближче двоє робочих клеють на довгому, вкритому бляхою, столі з тої ж таки цукрової маси величезний, відкритий «конверт», куди третій наливав яблучну начинку.
Там, біля проходу фабзавучні витягають довжелезні «соломки», а ось-тут трошки ліворуч «різалка» робить миттю з безформених цукеркових палок гарненькі цукерки-подушечки.
Підноси, повні цукерок і формочки з тістом, з павидлом, метушливі люди, — ось цукерковий цех о 10-тій годині ранку.
Комсомолець-робітник Андренко стоїть, спершись на стіл, широко розставив ноги і водить здивованими налитими кров’ю очима по цукерковому цеху. Він сьогодні нічого не розуміє: намісць звичайного пряного запаху смаженого шоколаду, цукру та вареної садовини, — все віддає чи пивом, чи горілкою.
Він, Андренко, не п’яний. Зовсім не п’яний, звичайно. Правда, вчора він пив, багато пив, аж поки йому розум потьмарило, але це було вчора! Сьогодні ж він зовсім не пив. Нічого не пив. От тільки півпляшки ковтнув на похмілля. І чого це всі на його витріщаються?
 — Опудала, сукини сини, окаянні!..
Фабзавучень, що як буря несеться з цукерковою масою в руках, раптом спиняється, зацікавлено оглядає Андренка і регочиться:
 — Що, Андренко, фабрика танцює?
 — Скинь чоботи... — каже йому «різальщик», старий Захарович — зразу протверезишся: чоботи твої п’яні, не ти...
Навкруги регіт.
 — Ну, й комсомолець!..
Комсомолець Пономаренко стоїть осторонь й довго дивиться на цю сценку, переводячи очі то з Андренка на робітників, що регочуться, і знов на Андренка. Як!.. Вони сміють ображати його товариша!..
 — Ви що біс вашій матері на товариша напались? Або-ж пика в вас свербить? Живо лихтаря підставлю...
 — Пономаренко, як тобі не сором?... Хапає його за рукав кволий, блідний Силаїв, — адже ж ти комсомолець!..
 — Геть, к чортам, дохлий... Теж туди лізе — огризнувся Пономаренко.
Силаїв зблід.
 — Не час тепер сперечатися, — поможи краще начинку підняти — бачиш «конверт» готовий...
Тут Пономаренко вже зовсім лютує.
 — Охота тобі дохлякові, допомагати! З нас досить... Ще за тебе робити?...
 — Та я ж сам працюю — хвилюється Силаїв — мені тілько поможи підняти!..
 — Так і поможу... — огризається Пономаренко, — ми з тобою зовсім не будемо працювати. Правда, Андренко?
Андренко почувши, що до його звертаються з питанням, підводить безтямні очі:
 — Так, так їх чортів, бий... Не хочу робити.
 — І я теж не буду працювати з Силаївим, несподівано обзивається Федоренко, що ввесь час стояв осторонь.
 — «Конверт» холоне — каже Силаїв, і його трусить немов пропасниця.
 — К чорту з твоїм «конвертом» — плюнув з серцем Андренко. Хлопці ходім!
Зібралися робітники.
 — Хлопці! Що ви робите? Адже-ж тісто псується!..
 — Ну, й комсомольці! Добра зміна що й говорити!..
А старший майстер схвильовано труситься, — Андренка аж сміх бере...
 — Що це? Забастовка? Де фабзавком?
 — А що нам твій фабзавком? Злякалися ми його!.. Ледве повертаючи язиком, кричить Андренко.
 — Покликати-б секретаря осередку — лунає чийсь голос.
 — Ой, як страшно!.. Ніби то лякається Пономаренко, дивлячись на Федоренка, Федоренко, посміхаючись, каже:
 — Та що тут балакати, — ходім!
Виписка з протоколу загальних зборів ЛКСМУ фабрики Кафока?
«... Ухвалили:
Андренка за «бузотерство», Пономаренка за нестриманість, Федоренка, яко баласт з комсомолу — виключити...
