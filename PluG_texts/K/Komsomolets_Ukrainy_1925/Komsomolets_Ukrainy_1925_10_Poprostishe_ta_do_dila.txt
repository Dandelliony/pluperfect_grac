Заговорили всі в одну душу, щоб оживити комсомольські осередки, щоб щільніше наблизити їх до молоди, щоб робота була цікавою й приваблювала молодь, щоб... і т. д. Одним словом обговорюють...
Те, про що досі висловилися товариш на сторінках «Комс. Укр.» — вже чули. Слово — за секретарем Катьощинського осередку (на Запоріжжі) т. .Лихолатом про куткових організаторів на селах, а по його термінології — кут-орги та їх значіння.
Так от... Турбується товариш, як і годиться комсомольцеві, що по де-яких селах молодь не досить уявляє, що таке комсомол і міркує:
...єдиним засобом що до боротьби з цим, це є виділення кут-оргів, індивідуалів і инше (цитати подаю в редакції автора — І. С.).
За поясненням, як конкретно розшифрувати виділення індивідуалів і инше, відсилаємо до тов. Лихолата, а тим часом далі, — про хиби в теперішній роботі куткових організаторів, як він їх харатиризує.
«Кут-орг — є не що инше, як безперервний агітпропагандист, який крім доповіди, бесіди політичних промов нічого не може давати. І ось молодь звикша до безперервних гулянок помітивши, що кут-орги є «сухий» по своєму характеру агітатор, починає ухилюватися від цих агітацій аж до того, що кут-орг врешті не знаходе такових».
Припустимо що так. Причини невдалої роботи куткових організаторів виявлено. А коли так, то в логічній послідовності треба висувати повні практичні заходи, щоб позбавитись зазначених хиб і не відштовхувати від комсомолу молоди сухою агітацією куткових організаторів на селах.
І ось чуємо несподіване:
Кут-оргу треба дати права до міри, яка тільки можлива в тій чи иншій можливості».
По-перше — туманна балаканина, а по-друге — при чому ж тут поширення прав, коли розмова йде про не вдалу агітаторську роботу кут-оргів?.. — Слухаємо далі.
«Треба вжити заходи до того, аби всю працю кут-орга ув’язувати з тією установкою, яка панує в межах праці кут-орга».
Маєте «конкретний» висновок. Сказано ясно... хто второпає, того й буде. Тепер практичний розвиток висновку — так-би мовити «установка» на гармонію. На гульбищах сільських, як відомо, молодь розважається здебільшого гармонією. І от на думку тов. кутковому організатору треба зробити так, щоб «перевернути все це на бесіду по політиці».
Але розміркувавши, що це не так легко зробити, товариш збився з пантелику, бо на селі «за відсутністю других муз. інстр. гармонія стає за авторитет серед молоди, а з цього як факт, що відмовою разочарованого гармонією парня при перетягненні його на політику одержиш дулю».
 — Сюрприз неприємний, що й казати, але можливо... Так от — застерегає тов. Лихолат.
«Для того, аби цього уникнути кут-оргу, факт виходе на верх, що точну ув’язку, точну вказівку, точний метод з отакими речами, які панують здебільшого в селі, треба дати попутно з цим що до ігр».
«Вкупі з цим виникає питання таке, як танці. Як не є там, але прагнення до цієї речи не дивлячись на те, що вона є наслідки капіталістичного укладу, на селі і в молоді і в дорослого населення маються великі».
І зрештою завершує:
«Треба дати повне право на повну ув’язку праці з такою навіть річчю, як гармонія, підтримувати танець (безумовно підходящий) заводити балачки, співи, бесіди».
Так таки толком про куткових організаторів тов. Лихолат нічого не сказав, а туману напустив доволі. Тільки-що охарактеризував танок як «наслідки капіталістичного укладу і тут-же обстоює, що треба, «підтримувати танець (безумовно підходящий)».
Який же це підходящий, а який непідходящий?.. Або — «заводити, балачки, співи, бесіди». Ну, з такою порадою тов. потрапив прямо... пучкою в небо. Де-ж таки в гурті так щоб обійшлося без балачок і бесід?.. А от, які бесіди і як їх заводити, — про це й можна було сказати, коли вже на те пішло.
Наговорив, як кажуть, сім мішків вовни та всі й не повні.
В одному тільки ми цілком погоджуємося з т. Лихолатом, що молодь нудять «сухі агітації» кут-оргів і вона їх не хоча слухати. А особливо коли куткові організатори будуть розповідати про все з такими «виходять наверх» «до міри, яка тільки мож- «установками», «ув’язками» і фактами, що лива в тій чи иншій можливості», як от розповів про куторгів т. Лихолат, то молодь тікатиме від них безвісти «вплоть до того, що кут-орг врешті не знаходитиме такових».
Шкодуємо за т. Лихолатом, бо йому, як секретарю осередку мабуть, довго доводиться пріти, щоб втокмачити в голову сільського комсомольця свою думку.
Поменше-б порожніх, протокольних фраз, — а по-простіше та до діла. Краще було-б.
