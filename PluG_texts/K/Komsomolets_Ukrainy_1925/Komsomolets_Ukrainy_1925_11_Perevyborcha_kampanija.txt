Перевиборчі кампанії різних радянських громадських та кооперативних установ мають величезне політичне значіння. Що-року завдяки цим перевиборам усе нові й нові сили трудящих втягаються до активного державного будівництва, набувають досвіду у всіх галузях політичного та господарського життя.
Особливо величезної ваги набирає перевиборча кампанія тепер, коли партія провадить у життя гасло оживлення рад, коли взято твердий курс на втягнення до радянського будівництва середняка. Тому перевибори рад, що провадитимуться в січні-березні 1926 року вимагають від низових партійних організацій великої підготовчої роботи. Всупереч поглядам опозиції, що виявились на з’їзді партії, яка забуває про середняка й жахається зросту куркульні, партія повинна ще з більшою увагою поставитись до центральної постати на селі — середняка.
XIV-а партійна конференція намітила лінію в справі втягнення середняка до активного радянського, громадського та кооперативного будівництва. А XIV-й партз’їзд цілком підтвердив постанову конференції в селянському питанні. Наслідки, які матиме перевиборча кампанія цього року, мають ще раз доказати правильність більшовицької лінії, що до селянства, тої лінії, яку зараз ствердив XIV-й з’їзд РКП.
Одже партійні організації мусять вжити низку практичних заходів у справі переведення перевиборчої кампанії на селі. Округи й центр допоможуть місцевим парторганізаціям інструкторськими силами у всіх галузях радянського будівництва. А саме: по лінії партії, комсомолу, кооперації, КВД, то-що. Але й місцевим організаціям треба прикласти максимум зусиль у справі підготовки до перевиборчої кампанії. До виборчої роботи треба притягти комсомол, жінвідділ, профспільчанські організації, проводячи з них передвиборчі інструктивні збори. Треба також забезпечити в перевиборах участь батрацтва й членів робітземлісу та инших організованих кол сільського населення.
Протягом січня треба перевірити виборчі списки, списки позбавлених права участи у виборах, треба широко ознайомити виборців з радянськими законами з тою метою, щоб уникнути всіх тих хиб, які зустрічалися в перевиборчій кампанії минулих років. Головне-ж завдання підготовчої кампанії — це виявити ділові кандидатури, як партійні, так і позапартійні. Кандидатури треба намічати такі, які-б користувалися авторитетам та довір’ям селянства. З другого боку, треба попередити всяку спробу нав’язати неавторитетну кандидатуру, звідки-б та спроба не виходила.
У всій роботі особливу увагу треба звернути на втягання жінок-незаможниць та середнячок у всі органи, які будуть переобиратися цього року. Велику ролю в передвиборчій кампанії мають відограти й організації КНС, що об’єднують у собі незаможницьку частину села. Треба заздалегідь подбати про те, щоб КНС обміркувала всі заходи, якими можна було б забезпечити організовану й активну участь незаможників у перевиборчій кампанії.
Комсомольські осередки мають у всій цій роботі йти плече-в-плече з партійною організацією у всіх справах, допомагати їй, вести передвиборчу агітацію серед незаможницької та середняцької молоди, скеровувати всю свою роботу на те, щоби виконати партійну директиву, що до середняка, щоб закріпити спілку бідноти з середняком і дати належний опір спробі куркулів просунутися до керовничих радянських органів на селі.
