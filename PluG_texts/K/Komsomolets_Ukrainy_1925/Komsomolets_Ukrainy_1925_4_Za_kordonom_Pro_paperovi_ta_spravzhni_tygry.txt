РІШУЧІ БОЇ.
Події в Китаї, що ось уже два роки, як на них з’осереджено увагу цілого світу, розвиваються усе швидчим темпом. Народньо-революційний визвольний рух, що його основними гаслами є незалежність Китаю від чужоземців та адміністративна єдність країни, набрав уже таких форм, коли він визначає й скеровує все політичне життя держави. Та боротьба, що її тепер провадять із манчжурським диктатором, «маршалом трьох північних провінцій», генералом Чжан-Цзо-Ліном є рішучий акт китайської революції. Щоб вона була кожному ясна змалюємо схематично сучасний Китай.
4 КИТАЇ.
Економічний Китай можна розбити на 4 смуги: Північний Китай і Манчжурія з центром у Мукдені, Середній Китай з центром у Пекині та Південний — з центром у Кантоні; ці райони лежать на побережжі Жовтого моря й найбільш заселені. 4-й район, малозаселений — майже всі провінції Західнього Китаю.
Північний Китай — країна земельного простору та великих землевласників, центр торговлі з Японією. Тут панують поміщики й куркулі звідси вивозять збіжжя до японських островів, фактично населення залежить од успіху торговлі з японцями. Тому провінції Північного Китаю — це найкращий грунт для поширення японського впливу: тут багато японських банків, що фінансують торговлю, та притягають до країни золото й валюту, збагачуючи її та роблячи її опорою реакції.
Середній Китай багатий на вугілля та руди; одночасно це — найплодючіший землеробський район. На 400 мільйонів мешканців, що заселяють Китай, на цей район припадає щось 300 мільйонів. У промисловій окрузі розвивається молода індустрія, яка переважно в руках чужоземців; тут працює щось 2 мільйони робітників. Аграрна округа — це невеличка територія, що «нафарширована» людністю; через надзвичайну скупченість та густоту населення селянство тут має мікроскопічні шматочки поля, що їх до того ще згідно зі звичаєм поділяють і вони зменшуються до розміру людської п’яди (врожайність цих ланів дуже велика). У розпачливій та безупинній роботі, під постійною загрозою недороду та голоду, тут нидіє основна маса селянства — майбутній резерв революції. У портах Середнього Китаю з’осереджена велика зовнішня торговля — головним чином з Америкою.
Південний Китай — район дрібної промисловости, ремісництва та дрібної торогвлі. Цей район, розуміється, економічно менше звязаний і менше залежить од чужинців, од привозу та вивозу: він сам задовольняє свої потреби й робить на себе. Через це саме тут почався рух проти чужинців, тут знайшов собі опору «Гоміндан» — національно-визвольча партія, партія Сун-Ят-Сена. Тільки в районі Кантона, що через нього проходить торговий шлях з англійського острова Гонконга до Британії, є групи зацікавлені в дружбі з чужинцями — купці-фашисти, так звані «паперові тигри», що двічі вже повстали проти кантонського уряду.
Поміщицька реакційна Північ, революційний Південь та протилежний своїми інтересами Середній Китай — така теперішня арена політичних сутичок і боротьби.
Західній Китай — майже не бере участи в боротьбі.
РОЗІДРАЛИ НА ШМАТКИ.
Треба ще зазначити, що адміністративно роздрібнений та не звязаний єдиним керовничим центром Китай фактично цілком під владою місцевих начальників, губернаторів (ду-цзюнів) та військових губернаторів (ду-банів), що панують у своїх місцевостях не гірше од феодальних баронів; кожний такий начальник має свою армію (армія в Китаї досі складається із запроданців) і, ворогуючи з сусідами-князьками, весь час тримає Китай під загрозою постійної громадянської війни. Імперіялісти чудово використовують цю незгоду та ворожнечу, щоб зменшити опір всього Китаю в цілому.
Перша стихійна революційна хвиля прокотилася під гаслом розкріпачення Китаю від чужоземного впливу та нерівноправних угод. Тепер вона увійшла в другу фазу: розкріпачитись і самостійно існувати зможе тільки єдиний Китай.
ХТО БІСМАРК?
Але хто-ж об’єднає Китай, хто візьме на себе ролю китайського Бісмарка.
На півночі панує Чжан-Цзо-Лін, найреакційніший генерал і японський запроданець. У Пекині — на чолі «центрального» уряду стоїть Дуан-Цзи-Чжуй, невиразна фігура, що орієнтується на Японію (Дуан замінив Цао-Куня — американського наймита, що його скинула хвиля визвольного руху). Дуан — без влади; владу має той, хто має армію, а армія — найбільша. І народня армія — в руках «христіянського» ліберального генерала Фин-Ю-Сяна.
На Півдні революційний уряд Гоміндана в Кантоні.
СТАВКА ІМПЕРІЯЛІСТІВ.
Чужинці, що перша хвиля руху збила з багатьох позицій, намагаються використати боротьбу за об’єднання Китаю для реваншу.
З одного боку об’єднаний Китай — велика загроза для них і вони намагаються розпалити пожежу громадянської війни, нацьковуючи генералів один на одного, як це було на півдні зі зрадником Гоміндана (генералом Чжен-Цзю-Міном); з другого боку вони пробують висунути «свою людину» на ролю китайського «Бісмарка». Так, воїни пробували воскресити мертву в політиці постать генерала У-Пей-Фу (американський запроданець), а коли їм зробити це не пощастило, поставили ставку на Чжан-Цзо-Ліна — себ-то на китайську реакцію. На півдні вони підтримували фашистів — «паперових тигрів», тепер вони піддержують уже справжніх завзятих тигрів реакції, висилаючи на допомогу міноносців та десанти.
МУКДЕН — ПЕКИН — КАНТОН.
Програм Чжан-Цзо-Ліна колись полягав у войовничій формулі: «перевести Мукден до Пекину», себ-то з Північного зробитися всекитайським диктатором. Але його наступ розбився об хвилю нового руху, що прагне до того, щоб з корінням вирвати реакцію. Чжана покинули найближчі його помічники і спис наставлений на Пекин вдарився гострим кінцем у Мукден. Генерал Го-Сун-Мін, що зрадив Чжана, приєднався до протиреаікційного руху й наступає на Мукден. Ініціятиву в центрі, що було перейшла до чужоземного запроданця У-Пей-Фу, вибили з його рук і його найближчий помічник Сун-Чан-Фан також приєднався до демократичного руху. На півдні кантонське військо вщенть розбило радника Чжан-Цзо-Ліна. Усе це — величезні перемоги розбурканого Китаю.
ЗАДУШИТИ ТИГРІВ.
Природнім центром єдиного руху зробилися народні армії з ліберальним Фин-Ю-Сяном на чолі. Центральний уряд, що втратив навіть натяк на авторитет, фактично не існує. Найближчим завданням руху є утворити центральний уряд у Пекині, що йому б довіряла країна, та щоб він остаточно поборов загрозу північної реакції, перевів адміністративну реформу, розвязав руки робітничому рухові і, спираючись на вимоги мас, скинув би імперіялістів з їхніх позицій. Це величезне й тяжке завдання має Китай перед собою. Паперові тигри розірвані — треба роздушити й справжніх тигрів; знищена південна реакція — треба придушити й північну. За це тепер бореться Китай.
