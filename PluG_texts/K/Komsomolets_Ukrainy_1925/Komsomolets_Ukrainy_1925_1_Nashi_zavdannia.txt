На останньому пленумі Харківського Округового Комітету ЛКСМУ з великою промовою про працю пленумів ЦК РЛКСМ та ЦК ЛКСМУ виступив секретар ЦК ЛКСМУ т. Височиненко.
Освітлюючи завдання комсомолу у виконанні постанови, що ухвалила 14 Партконференція в справі поширення промисловости та піднесення сільського господарства, т. Височиненко розповів про сучасний стан праці організацій ЛКСМУ і вказівки минулого пленуму ЦК ЛКСМУ в цій справі.
Позбавити переобтяжености.
Насамперед пленум ЦК ЛКСМУ в своїх постановах відзначив переобтяженість працею низового комсомольського активу. По виробничих ячейках у членів актива є до 10, а то й більше завдань, що має їх виконувати у повсякденній роботі. Це перешкоджає активу працювати над підвищенням політичних знаннів, позбавляє можливости приймати участь в масовій роботі поза підприємством.
Наше чергове завдання — позбавити комсомольський актив зайвої роботи, висуваючи йому на допомогу, новий актив.
За корисну розвагу.
Поширення масової роботи, поглиблення її, особливо по юнсекціях клубів має досить важливе значіння. Зокрема треба дати можливість комсомольцям та всій молоді поширювати корисні розваги. Молодь може влаштовувати свої розваги та використовувати свій відпочинок так, як їй подобається, але завжди додержуватись напряму що робив би корисним ці розваги. Ми навіть припускаємо танки по робітничих клубах.
Проти піяцтва та хуліганства.
Поряд з цим ми повинні повести шляхом масової роботи боротьбу з шкідливими ухилами, що починають набирати широкого розміру. Ці ухили — піяцтво та хуліганство. Приклади цього були і є, вони дуже тяжко відбиваються на праці комсомолу, ведучи до страти впливу серед робітництва та селянства.
Ми повинні поширюючи масову роботу скеровувати увагу комсомолу на громадсько-політичну працю. Міські ради, добровільні товариства, кооперація й инші організації мають досить роботи, де користь комсомольської праці буде помітною і взяти участь в роботі цих організацій ми повинні.
Комсомол на селі.
Переходячи до завдань комсомолу на селі, т. Височиненко зазначив кількість сільської молоди в складі організації ЛКСМУ. 1-го вересня 1925 р. всього в ЛКСМУ нараховувалось до 270.000 членів, з яких 49 1/2 відсотків припадало на селянську молодь і 43 1/2 відс. на робітничу.
В поширенні праці серед молоди на селі ми мусимо звернути увагу на те, що з 120.000 комсомольців села лише 30.000 є наймитів. Дальніший зріст нашої організації на селі має йти насамперед за рахунок наймитів. Усіх наймитів та робітничу молодь ми мусимо охопити своєю працею і далі поширювати її і на решту сільської молоді.
Активність молоди на селі зростає і не завжди це помічають сільські організації ЛКСМУ, а помітивши не можуть дати правильний напрям цій активности.
Подекуди і самі комсомольці хибують і свій хист та знання використовують так що в нагороду за це одержують від адміністративних та судових установ сувору кару.
Виконаємо наказ компартії.
Радянська влада і компартія одним з найперших завдань ставлять підвищення сільського господарства і на це насамперед мають звернути увагу комсомольці села.
Заведення культурного господарювання в своєму хазяйстві, участь в праці на комсомольських ділянках, що мають стати взірцевими, — от на що треба звернути увагу комсомольцеві села.
Поки що ми маємо лише поодинокі випадки, де комсомольці села добре зрозуміли і перевели в життя постанову 14 партконференції про піднесення сільськ. господарства. Можна вказати, як приклад, на останню сільсько-господарську виставку в Полтаві, де комсомольці одержали нагороди за організацію свого господарства, за добру працю в поширенні скотарства, птахівництва, за культурні заходи в рільництва та городництві і инш.
Навчаймось культурно господарювати.
На жаль це лише поодинокі випадки, здебільше комсомолець уникає праці в господарстві відмовляючись працею в ячейці чи де инде. Той, хто не вміє господарювати, хто тікає від господарської роботи — не може бути добрим хазяїном, а тому і не матиме впливу серед селянства. Селянинові потрібен комсомолець, що вмів би і сам господарювати і показати иншому. Такого комсомольця обиратимуть і до сільради і до инших громадських організацій.
Всі комсомольці села мусять взяти участь у поліпшенні сільського господарства, як комсомольці по підприємствах взяли участь у підвищенні виробництва.
Поширення агрономічних знаннів сільської молоди відограватиме значну ролю і тому піднесімо
голос, щоб Народи. Комісаріят Освіти звернув увагу на поширення сіл.-госп. знаннів по сільських школах, курсах.
Комсомолець на громадській ниві.
Активність сільської молоди слід також направити і на шлях громадської роботи села. Поглиблення масової роботи по сельбудах і хатах-читальнях найкраще допоможе в цьому.
Що до організації на селі делегатських зборів молоди, то це визнано недоцільним. Раніш чим переходити до нового порядку в праці нашої організації на селі треба використати всі можливості в старому.
Про єднання незаможника з середняком в боротьбі проти визискувача-куркуля ми також не повинні забувати в своїй щоденній роботі. Комсомольці мають бути і в цьому провідником завдань Радвлади і Компартії.
Росте, міцніє комуністична спілка молоди.
На пленумі ЦК РКЛСМ був окремий доклад про працю Комуністичного Інтернаціоналу Молоди, з якого видко, що вплив КІМ’а на чужоземні комсомольські організації збільшився, як збільшились і самі організації. З’окрема слід відзначити уникнення ріжних течій, що помічались, наприклад, серед організацій Німеччини. Більшовицький напрямок панує всюди серед комсомольців Заходу.
