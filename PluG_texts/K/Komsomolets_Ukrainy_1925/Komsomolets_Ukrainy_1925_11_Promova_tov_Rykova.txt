Де-які промовці вже зазначали, що постанови данного З’їзду залежать від дальшої поведінки опозиції й мають величезне значіння для долі нашої партії та для соціялістичного будівництва. Перед з’їздом виступила вперше з особливим поглядом група товаришів у складі Каменева, Зінов’єва, Сокольнікова, Лашевича та Крупської. Партія вперше зустрічається з новим угрупованням.
Наслідком більш, як річного досвіду, я прийшов до переконання, що ніякої принципіяльної єдности в поглядах товаришів Сокольнікова, Каменева, Зінов’єва, Лашевича та Крупської не було і нема. Вся ця група складається з незадоволених тією чи иншою постановою Політбюро і об’єдналася бажанням змінити лінію партії. Вся суперечка в її принципіяльній частині зосереджена навколо питання про селянство і про небезпеку, що загрожує нам з боку села.
Тепер ми переживаємо такий період, коли виявилось досить пасивне співчуття селян Жовтню. Настав момент, коли на весь колосальний зріст повстало питання про шляхи справжнього соціялістичного будівництва. Вся справа полягає в тім, що соціялізм треба будувати разом з селянством. Як це зробити? Це питання, що тепер з усією рішучістю стало на чергу і, щоб розвязати його, намагалися між 13-м та цим партійним з’їздом знайти певні шляхи.
Опозиція злякалася куркульської небезпеки.
Ріжниця між сучасним періодом і початковим періодом НЕП’а полягає в тім, що треба намацати класові підойми та економічні впливи в селі, що поможуть нам дійсно збудувати справжній соціялізм. Саме питання про середняка набірає такого величезного значіння. Питання це тов. Ленін поставив ще на 8-му партійному з’їзді. Що до обов’язкової підтримки наймита й незаможника, то це, звичайно, правильно і до цього часу, ці селянські кола повинні бути нашою підпорою у боротьбі за середняка. В чім найголовніша небезпека з боку куркуля тепер? Зовсім не в тім, що в нас, 1925 року, є начеб-то безпосередня небезпека буржуазної реставрації з боку куркулівських кол, що зростають. Реальна небезпека тепер не в тім, а в тім, що куркулі намагаються вести і дуже часто ведуть за собою середняків. Середняки тепер є головною масою селянського населення, це вирішуюча сила села. Вирвавши середняцьке населення з під куркулевого впливу, ми поборемо саму куркулівську небезпеку. Середняка ми поки ще не завоювали, великого досвіду у цій галузі не маємо. Невміння, непевність своїх сил серед низових органів величезні. Політична ідеологія товаришів Зінов’єва та Каменева є виявом цього нерозуміння низовими робітниками нових завдань, що стоять перед партією на селі. Одміна данного моменту полягає в тім, щоби в нашій економіці ми намацали основні підойми соціялістичного будівництва, основні вузли класового звязку з трудовою, не куркулівською частиною на селі, рішуче домагаючись такого співвідношення класових сил, що забезпечує можливість соціялістичного будівництва. З представниками ж нової опозиції ми сперечалися, чи може партія за господарчої відсталости нашої країни збудувати соціялізм? Вони доводили, що соціялізм у СРСР без пролетарської революції на Заході не можна збудувати через технічну відсталість господарства.
Нікому не вдасться залякати партію.
Торкаючись внутріпартійних питань, тов. Риков говорить:
«Опозиція при дискусії не тільки в цьому питанні, але й по инших питаннях де-кілько раз ставила нас під загрозу одвертої дискусії. Де-кілька раз нас лякали: «Будемо апелювати до всієї партії». Чому вони хотіли де-кілько раз апелювати до партії? Коли на передодні з’їзду ми обговорювали з тов. Зінов’євим питання, що робити, щоб уникнути лихоманки в партії й країні, тов. Зінов’єв нам сказав, що, на його думку, ми можемо сісти за загальний стіл і однодушно скласти проєкта резолюції по докладу ЦК, що всі тези тов. Сталіна вони ухвалюють і проти них не заперечують. Але, говорив він, ми не можемо зробити одного — допустити, щоб сталася зміна в керовництві Ленінградською організацією, щоб щось трапилося з її теперішніми лідерами. Вони найбільше за все зацікавлені, щоб Ленінград залишався самостійним конкуруючим центром, зі своїм органом преси й т. инш. Тому, головним пунктом незгоди є питання — чи повинен в партії бути один центр чи два. Гадаємо, що в партії мусить бути один центр. Ми з тов. Зінов’євим і його постановкою питання про ленінградську організацію не згодилися, через те він не став погоджувати проект резолюції і вийшов із співдокладом на трибуну з’їзду.
Я хочу порівняти все те, що говорять представники опозиції з тим, що вони пропонують з’їздові зробити. У заяві тов. Каменева сказано: «Отже, питаю себе, чи є сповзання з ленінської лінії партії? Нема. Чи були сповзання з ленінської лінії на бухарінську лінію в ЦК в цілому? Ні. Це одна заява тов. Каменева. Друга полягає в тому, що тов. Сталін не міг їх об’єднати. Стріляли аргументами проти переродження, а в наслідок констатували, що ні сповзань в ЦК, ні сповзання партії ніколи не було. Кожному мусить бути ясно, що відкрита партійна дискусія в сучасній обстановці не може утриматися в колах партії. Питання про відношення до ріжних шарів селянства з значно більшою пристрастю буде обговорюватися цими-ж шарами селянства. Дискусія проміж нас, боротьба між членами ЦК та окремими групами з’їзду означає політичну боротьбу в країні поміж позапартійними масами усього нашого Союзу. І коли люди виходять на трибуну з такими вимогами, що можуть спричинитися до лихоманки не тільки на цьому з’їзді, але й загрожують міці диктатури пролетаріяту й радянської влади, після того, як навіть тов. Каменев визнав, що ніякого «сползанія» ні партії, ні ЦК, нема — я вас запитую, що це значить? Це значить, що вони хотять трошки залякати нас. Знаючи, що загальний інтерес партії полягає в тім, щоб і тов. Сталіна й тов. Зінов’єва й тов. Рикова й тов. Каменева та й всіх нас запрягти в один запряг, вони виставляють умови, що лише принижують партію.
За єдине ленінське керовництво!
Я гадаю, говорить наприкінці тов. Риков, що цей з’їзд повинен вжити всіх заходів до того, щоб майбутній ЦК партії незалежно від його складу, не мав би проти себе якогось иншого центру, якоїсь иншої організації з власним органом преси. « Двоєцентріє», «федералізм», «ліга націй» у нашій партії — мусять бути усунуті — під бурхливі оплески закінчує тов. Риков свою промову.
Делегати з’їзду співають Інтернаціонала.
