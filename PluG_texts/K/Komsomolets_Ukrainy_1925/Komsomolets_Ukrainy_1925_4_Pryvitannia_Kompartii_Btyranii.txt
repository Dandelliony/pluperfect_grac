Після закінчення доповіди тов. Кагановича оголошено таку вітальну телеграму англійської компартії іХ-му З’їздові КП(б)У.
«Дорогі товариші! Центральний Комітет Комуністичної Партії Британії шле щирий привіт і кращі побажання З’їздові. Наша партія зазнала перший удар капіталістичного наступу, скерованого, як проти британської робітничої класи, так і проти Союзу Радянських Республік. Капіталісти сподівалися, дезорганізувавши нашу партію й вирвавши в неї з під ніг грунт, перешкодити революційній організації британської робітничої класи та забезпечити використання локарнської угоди проти вашої робітниче-селянської держави. Але капіталісти помилилися. Наша партія не тільки не ослабла, але стала ще міцнішою. Англійські робітники як найкраще пересвідчилися про справжню вагу капіталістичної демократії. Вони ще міцніш об’єдналися навколо нашої партії.
Ми шлемо вам це привітання ще й тому, що ми дуже добре знаємо двох кращих ваших борців. В особі тов. Раковського, що пробув у нас, у Лондоні, два роки, ми пізнали розумного борця за робітничу справу. Укупі з вами ми сумуємо з нагоди передчасної смерти тов. Фрунзе, одного з кращих більшовицьких борців під час підпілля за царату, під час громадської війни з контр-революцією, а також під час мирного відбудовчого періоду вашої революції.
Ми висловлюємо вам подяку за ваш приклад, за приклад героїчних зусиль у керовництві боротьбою робітників і селян, за приклад у відбудові вашого господарства, зруйнованого деникінськими, гетьманськими та иншими бандами. Ми й собі хочемо запевнити вас, що ми провадитимемо далі боротьбу за завойовання більшости в англійськім робітничім русі та розвиток боротьби поневолених народів колоній, щоб скинути британський імперіялізм.
Хай живе Комуністична Партія Більшовиків України! Хай живе Комуністичний Інтернаціонал!».
