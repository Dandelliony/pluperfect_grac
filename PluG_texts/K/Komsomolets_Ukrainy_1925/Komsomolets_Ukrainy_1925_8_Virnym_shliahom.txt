Капустинці — невеличке село, — біля 500 дворів має. Розкинулося в лощині, де протікає річка Супій. За нею очерета й плави, а далі ліси Переяславщини синіють.
За гетьманщини й денікинщини тут буяли повстанці, а пізніше вперта боротьба з бандитизмом. Капустинці в цьому вели перед.
Партосередок, що існував у ті часи, розпався. Лишився тільки комсомольський, що оце й справляє п’ятиріччя свого існування.
Усе те, до чого кликала партія й радвлада, коли остаточно затвердилася на Україні, найшло собі відгук серед бідняцької частини молоди села Капустинець. Заходами цієї молоди 14 грудня 1920 року заклався комсомольський осередок із 60 членами. Першим організатором осередку була дівчина товаришка Пашина.
В перші часи свого існування осередок допомагав зміцнювати радвладу на селі. Він бороться з бандами: Чорного, Голого, Марусі, то-що. 1922 року, з наступом НЕП’у та від’їздом активу до Червоної армії й школи осередок на де-який час розпався.
Весна 1923 року — і осередок знову оживає, має 7 членів. Іде організаційна робота, що заохочує до осередку селянську молодь. І вже на осінь в осередку понад 15 членів. Масова робота ще слаба. Осередок стояв осторонь від життя села. Осередок відживив роботу у своїх галузях, зріс і набрав поваги серед селянства аж у 1924 році, коли за секретаря став діяльний товариш Лівий.
Заходами осередку в селі будується сельбудинок. Осередок береться до громадської роботи: в кооперації, сельбуді, комнезамі комсомольці починають вести перед. Розвивається широка культурна робота й молодь гуртується навколо комсомолу. Засновується юнсекція. Досвідки перетворюються на куткові хати-читальні, збільшується передплата газет на село.
У час свого ювілею осередок нараховує 58 дійсних членів, з них 13 дівчат. Має загон піонерів, де 75 душ жовтенят. Добрі взаємини комсомолу з селянством, з молоддю. В осередкові спайка й товариська дисципліна.
Наш комсомол дав на відповідальну роботу понад 10 товаришів. Решта членів також навантажені роботою. За ввесь час існування з осередку виділені робітники й працюють тепер військомами, червоними старшинами, секретарями Райвиконкомів, то-що. Добре поставлена виховавча праця. Це видно хоч би з того, що навіть, у жнива гуртки не припиняли своєї праці.
З осередку передали до партії 4 чоловіка. З них уже засновується кандидатський партосередок. Тепер осередок готується до зимової роботи — до учоби.
П’ять років праці осередку кажуть за те, що він ішов вірним ленінським шляхом і надалі виконуватиме те, що на нього покладено.
