Вам, розуміється, відомий сумний факт фізичної й нервової слабости нашого зростаючого покоління. Для цього є свої серйозні причини. Роки революції, заколотів і голоду зробили своє й поставили надсильні вимоги до молодого, ще не цілком зміцнілого організму. Молодь починає життя фізично ослаблена й мусить серйозно поміркувати над тим, як відновити свої сили.
Коли в попередніх двох бесідах ми спинилися на шкідливості алкоголю й нікотину й потребі широкої боротьби з цими побутовими отрутами, то сьогодні ми хотіли-б звернути найсерйознішу увагу на инше явище, що не менш підточує сили молодняка. Ми говоримо про надмірну фізичну й розумову перевтому.
Кожний орган, кожна частина людського тіла для правильного функціонування потрібує систематичного підвозу пожиточних творив, їхнього засвоєння й віддалення шкідливих своєї життєвої діяльности. В організмові існують спеціяльні органи, призначені для функції виділення (нирки, шкура, легені, харчотравні шляхи). Ці органи своєчасно й регулярно викидають усі шкідливі творива й людина не відчуває на собі їхнього впливу. Але так буває лише тоді, коли в комірках і соках нашого тіла не набирається надто багато шкідливих творив і коли організму дано буде певний час відпочинку для ліквідування всіх старих залежів і не утворення нових.
Висловлені положення в найбільшій мірі стосуються до м’язів і мозку, а через це — до робітників фізичної й розумової праці. Надмірна, напружена робота у тих і других, врешті, веде до того, що шкідливі творива, утворені в процесі інтенсивної діяльности, залишаються в організмові й викликають цілий ряд явищ отруєння. Ці почування добре відомі кожному працьовнику. Якась незрозуміла слабість, втома, неохота до праці, до їжі, сонливість — ось що роблять ці «отрути втоми», залишаючись в організмові. Після тяжкої фізичної праці це часто буває легко полагодити. Потрібний час відпочинку зробить свій майже магічний вилив: отрути втоми виділяться, втомлений м’яз скоро знов набуде свою попередню працездатність. Значно складніш стоїть справа при великій розумовій роботі, що тягнеться хронічно, без відпочинку. Тут поволі й неухильно отруюється найніжніша, найчутливіша тканина нашого тіла — мозок і нервова система. Хронічне її отруєння викликає значно глибші нелади, що часом не можна буває й полагодити. Постійні головні болі, нездатність до праці, дражливість, безсоння, втрата пам’яти — ось перші ознаки хронічного отруєння нервової системи отрутами втоми. Коли не вжити своєчасно відповідних заходів, можуть з’явитися серйозніші паталогічні явища — різка неврастения, нервові страждання серця й т. д.
В таких випадках тільки довгочасовий відпочинок і відповідне лікування — та й то не завжди — можуть привести в нормальний стан виснажену нервову систему.
Таким чином, усім відоме й зрозуміле положення про необхідність регулярного відпочинку має серйозні наукові підвалини. Наука вимагає регулярного відпочинку для ріжних органів людського тіла, правильного чергування спокою й діяльности для систематичного викидання «отрут втоми» й для постійної розгрузки від них найважливіших, найніжніших тканин нашого організму.
Поза цією умовою абсолютно неможливо виконати завдання оздоровлення й зміцнення нашого молодого покоління.
