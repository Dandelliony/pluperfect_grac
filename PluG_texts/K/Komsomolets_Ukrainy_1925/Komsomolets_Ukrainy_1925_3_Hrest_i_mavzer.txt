Картина змальовує побут польського духовництва і безумовно її навіяв процес ксьондза Усаса. Її «календарне» запізнення позбавляє картину її соціяльного та художнього (особливо художнього) значіння.
Перед глядачем разгортаються два епізоди — дві доби, що виразно розмежовуються довгим часом бурхливих років війни та революції. У першому епізоді — містечкова Росія за часів реакції, куточок «південно-західнього «краю» — місце для інсценіровки ритуальних убивств і єврейських погромів. Другий епізод переносить нас в умови 1922 року, змальовує темну роботу шпигів, що заховують маузер під попівською рясою.
Картина, як і більша частина радянських фільм, не має виразного й по суті соціяльного сюжету. Соціяльні мотиви не звязані з особистими. Так, напр., цілком випадкова роля, що її грає Ксенія Ієфронім у єврейському погромі. Зовсім несподіваний фінал цієї картини — непідготоване каяття ксьондза, що йото ніяк не можна виправдати.
Взагалі, картина за сценарієм Л. Нікуліна мала всі шанси за те, щоб... провалитися. Врятував її режисер Гардин.
Постановка зроблена старанно й вдумливо. Картина, в цілому, не переконує глядача — але... переконують окремі правдиві деталі (сцени містечкового побуту, «трудовий» день єпископа, то-що), переконує гра не тільки центральних героїв, але й другорядних епізодичних осіб. Чудово підобрані типи богемських парахвіян і взагалі немає в картині жодного учасника, що здавався б випадковою, недоцільною плямою на тлі глибоко-життьового цілого.
Техніка зйомки бездоганна. Уміти так вільно, вміло, культурно поводитися з матеріялом — велике досягнення радянського кіно. Тепер потрібен матеріял-сценарій.
