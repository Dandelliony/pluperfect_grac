Боротьба за ринки набирає все гостріших форм. Шукаючи сировину імперіялісти перегризають глотки один одному. Нафта, залізна руда, каучук, ось що визначає імперіялістичну політику. Серед цих сировинних матеріялів особливо місце має бавовна.
Виробництво й споживання бавовни останніми часами набрали величезного розміру: тоді як 100 років тому в тканині для одіжі та білизни бавовна складала тільки 4%, тепер вона складає 75%.
Крім тканин бавовну вживають ще для виготовлення де-яких сортів пороху, й тому попит на неї за часів останньої світової війни був дуже великий. Як річ широкого вжитку, бавовна має видатне місце в народньому господарстві всіх країн і має велике політичне значіння.
Бавовна — це ніжний пух, що росте на рослині — бавовнику. Це кущі, на їхній стеблині зростають плоди капсулі, що мають у собі нитки бавовни змішані з насінням.
Перша обробка бавовни й полягає в тому, щоб очистити його від насіння. До кінця XVIII віку їх робили руками, але 1793 року винайшли бавовно-очисну машину (джин), що дуже підвищила виробну силу. З того часу бавовну почали виробляти на особливих заводах, за допомогою механічної сили.
Бавовняна культура вимагає спеціяльних кліматичних умов: постійного тепла, багато вохкости спочатку, коли зароджується зерно, й великої посухи, коли воно спіє. Через те, що бавовняна рослина дуже виснажує грунт, на якому росте, тому, крім плодючого грунту, вона вимагає старанного та постійного угноєння останнього. Крім того бавовник вимагає пильного догляду досвідчених фаховців.
Ці спеціяльні умови спричиняються до того, що бавовняні рослини культивують лише по тих місцевостях, де є ці умови: це тропичні та підтропичні країни з їхнім багатим грунтом. Вони беруть потрібну вохкість почасти з дощу, але переважно мають її за допомогою ірригації (зрощення).
Бавовнярство поширене переважно на півдні Сполучених Штатів, в Індії, у Нільській долині (Єгипет і Судан), у басейні Ян-Цзи-Цзяна в Китаї, у Туркестані, у Бразилії, Перу та в Мексиці. Ці країни найбільш виробляють бавовни, та постачають її великим промисловим країнам Европи, Америки та Азії. Великі транспорти бавовни одправляють з Америки та Єгипту до Европейського континенту, з Египту до Сполучених Штатів.
Світове становище бавовни дуже хитке, бо споживання її на багато переважує її продукцію. Так за відомостями 1922 року, світове споживання бавовни досягало 22 мільйони тюків, тоді як продукція її не більша за 19,5 мільйонів. Причиною такого катастрофічного стану з бавовною є шкідники та брак робочих рук; тут мають значіння також і наслідки світової війни, що призвели до зменшення врожаю. Великі споживачі бавовни, як-от Америка, Індія, Китай всю здобич бавовни споживають на своїх бавовно-прядильнях і на багато скоротили експорт її до европейських країн.
Таке становище з бавовною може бути для европейських країн катастрофічним і вони вживають найрішучіших заходів, щоби знищити загрозу бавовняного голоду.
Колоніяльні країни, як Англія та Франція виробляють у своїх колоніях великі роботи для влаштування бавовняних плантацій та міцні гідротехнічні будівлі для того, щоб їх зрошувати. Головний центр таких робот — Африка: Судан, Уганда, Кенія, Танганіка, Родезія та Нігерія, далі йдуть Ірак та Австралія. Франція, що вимагає для промисловости коло 350.000 тон бавовни, провадить роботи в Алжирі, Гуані, на Атлантичних островах, Мадагаскарі, Індокитаї, а також в африканських колоніях. Боротьба за бавовну зачіпає й політику — згадаймо хоч би англо-єгипетський конфлікт, що диктували інтереси англійських плантаторів у Судані (на чолі а Керзоном).
Великих успіхів досягло бавовнярство й у нас у СРСР, на розвиток якого уряд звернув найсерйознішу увагу. Бавовну розводять у нас у Середній Азії та на Закавказзі. Там зрошення має велике майбутнє, бо є велика площа сухих і напівсухих земель, придатних до того, щоб на них розводити бавовник. Тубольці зрошують землю первісним способом; каналів та ірригаційних будівель, що уже там збудовано, тепер не вистачає. Тому тепер розпочали величезні роботи для зрошення безводної Каракунської пустелі (у Туркменській РСР), що звуть «російською Сахарою» — одвівши річище Аму-Дар’ї. Дальші роботи для зрошення цих країн — це життьове питання для нашої промисловости й важливе завдання господарчої політики Союзу.
