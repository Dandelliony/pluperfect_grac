Відсилаючи читача в справі революції 1905 року до инших статей, вміщених у нашій газеті — ми обмежимось в цьому нарисі тільки тим, що розкажемо про участь молоди в революційному рухові 1905 року.
У цьому нарисі ми спробуємо відновити де-які картини з участи молоди в реврухові 1905 року на Україні.
У Харкові (нарис Гаврилина, статті Желдака, Височиненка) на Петинці 12 листопаду 1905 року почалося збройне повстання.
Після розстрілу робітників на Кінній площі, гельфериховці замкнулися в свойому заводі (у старому будинкові на Кінній площі), й вирішили тут оборонятися. Старі пішли додому або поховалися, а молодь готувалися зустрічати непроханих гостей.
Козловський полк оточив 12 листопаду завод Гельферих-Саде. Солдатів «для більшої хоробрости» напоїли й видали кожному по 3 карб. грошей та нові чоботи.
Атака почалася з Безуглого провулка, де був низький паркан і дерев’яні ворота. Але салдат відбили бомбами, що їх виготовляла молодь саме тут на заводі.
Потім приїхав прокурор харківського окружного суду з віце-губернатором, здається, щоб переговорити про здачу. Але здати зброю робітники відмовилися й рішили битися до кінця. Почала наступати піхота з Кінної площі, але її знову відбили, хоча самоцільні бомби й не вибухали.
Приблизно за годину над’їхала артилерія. Стріляли шрапнеллю з трьохдюймовок. Другий або третій постріл розбив арку над головними ворітьми. Довелося викинути білий прапор і скласти зброю. Хто встиг, утік і переховувався в сусідньому подвір’ї (на вугляному складі). Але 130 чоловік (переважно молодь) було заарештовано.
У листопаді 1905 року було організовано пропагандистські гуртки, що складалися переважно із молоди. На Гельферих-Саде та паровозному було трохи не 200 чол. в цих гуртках.
Боєва дружина Паровозобудівельного заводу з 400 чол. має 250 чол. молоди.
У Миколаєві велику участь у рухові 1905 року на «Навалі» брала й молодь, число якої на такому велетні сягнуло понад тисячу.
Молодь було розбито на гуртки ріжних партій. Певної належности до партії не було а були тільки симпатії.
Коли-ж одного літнього дня поліція розігнала масовку робітничої молоди, що зібралася в лісі, то яко протест проти подібного насильства, а також жахливого становища учеництва тоді, на заводі оголосили страйк учнів та підручних. Перший став судобудівельний цех, потім казановий та инші.
Делегацію, що її послали підлітки до директора заводу, звичайно вигнали, але коли до страйкарів приєдналися підлітки-нагрівальці (а без них не могли працювать бригади дорослих), до них поставилися инакше.
Треба зазначити, що страйк проходив за одностайною допомогою дорослих робітників.
Нарешті, на четвертий день, після одного бешкету, що його влаштували на заводі підлітки — обілляли свинцовою фарбою начальника судо-будівельного цеху — їх уже на завод не пустили, звільнили й назад приймали тільки за порукою.
У Курську, де робітничого елементу майже немає, рух охоплює учнів. Нижче ми наводимо листа з «Русских Ведомостей», що змальовує події в Курську.
«Пишу вам під свіжим вражінням од подій, що я бачив, коли повернувся до Курську. Приїхав я сьогодні, 12 лютого, о 1 1\2 год. дня. Під’їжджаючи до свого помешкання, я опинився в самій середині схвильованого натовпу, що займав усю широку вулицю. На розі було багато поліції, поліцмейстер голосно робив якісь накази й кричав на купку інтелігентів. Трохи осторінь правильними лавами стояв натовп міцних мужиків у кожухах, 50-70 чоловіка, учнів школи сільських стражників, заснованої при місцевому поліцейському управлінні. Питаю когось у натовпі: Що тут таке? — Б’ють гімназистів. — За що? — За те, що застрайкували. Усюди на вулиці натовпи схвильованого народу. Питаю першого знайомого, в чім справа.
Він оповідає: вчора 11 лютого всі учні вирішили застрайкувати, виробивши певні вимоги. Духовна семінарія застрайкувала ще раніше й начальство її розпустило. Сьогодні, 12 лютого, перша застрайкувала класична гімназія й учні юрбою, але цілком мирно пішли по Московській вулиці спочатку до 2-ої жіночої гімназії, але учениць замкнули і вони не могли вийти до нас. Тоді натовп попрямував до реального вчилища, але тут знов та сама історія: усі двері були замкнуті. Учні вимагали, щоби їх випустили, і коли їм відмовили, вони побили вікна й випустили гіроводород, але все-таки їх ще де-який час не випускали. Тим часом натовп пройшов повз учительську семінарію, учительські приватні жіночі курси й фельдшерську школу, де до них приєдналися учні цих шкіл і нарешті наблизилися до Маріїнської жіночої гімназії. Тут до них підійшла депутація гімназисток, щоби змовитися про умови страйку. Треба зазначити, що натовп увесь час проводжала поліція й стражники, не вживаючи, правда, ніяких репресивних заходів. Але тут, коли учні вирушили з Маріїнської гімназії до Московської вулиці, поліцмейстер засвистав і зробив наказа: «резерви наперед». Городові, з околоточними на чолі, з шашками в руках і мужики-стражники з кулаками накидаються на учнів і робиться щось жахливе. Пристав Буданов кричить: «Бий праворуч і ліворуч». Б’ють учнів у лице й куди попадуть. Тих, що тікали били нагаями. Один околоточний шашкою розрубив гімназисту обличчя, другому пальто. Останній акт драми відбувся на Красній площі, де червоні та рибні ряди, м’ясні крамниці та толкучка. Тут на допомогу поліції вибігали м’ясники, краснорядці, дрібні крамарі та ріжна базарна босячня, що її очевидячки поліція заздалегідь організувала. Ця босячня била уже не натовп й групи учнів, а кожного окремого учня, що проходив по вулиці. Тут на смерть забили одного землеміра й студента. Останнього непритомного винесли на носилках. Казали, що він умер. Обороняти тих, кого били, не було змоги. Коли прапорщик запасу, колишній вчитель реального училища, пробував оборонити одного учня, натовп почав кричати, загрожувати й кинувся на нього. Він врятувався тільки через те, що почав розстібати кобуру револьвера, якого не було, і натовп утік.
У Київі 30 січня (за старим стилем жандарі роблять труси.
В одному місці накрили 8 солдатів, одного учня художньої школи, знайшли 20 чисел. «Іскри». У другому місці мімеограф. Увечорі підчас одного трусу поліція дуже схвильовано оповідала, що вранці їй було зроблено збройний опір, при чому одного околоточного пранено.
У політехнічному інституті справа так стояла:
Облили водою поліцмейстера, після чого накрили інститут та заарештували 10 чоловіка. Заарештували їх за розпорядженням пліції, і хоча вони сидять у Лук’янівці, на побачення дає дозвіл поліцмейстер. Сповіщають, що 2 лютого їх або передадуть до рук жандарів, або звільнять. Учора відбулася нарада професорів політехнічного інституту: вирішили, що самі професори не можуть розвязати питання проте чи можна чи ні відновити навчання, запросити для обговорення депутацію від студентів. Завтра в інституті сходка студентів для вибору депутації.
22-го університет було закрито через призначену загальну сходку, 21 було кілька великих сходок, де резолюції про страйк ухвалювали одноголосно. Настрій дуже напружений.
Зазначені факти — з газети «Вперед».
Газета «Іскра» повідомляла про такі події в Одесі.
Жорстока бійка була на розі Канатної та Єврейської. Тут з обох боків зібрався величезний натовп робітників, серед яких було понад половину дівчат-підлітків із чайної фабрики Висоцького. Дівчат тільки-що зняли з роботи. Радісні, дуже схвильовані, вони вийшли з натовпом дорослих із фабрики Левінсона. Увесь натовп з голосними вигуками дуже схвильований, вирушив був по Канатній вулиці. На зустріч швидко рухався загін городових. Передні частини натовпу пробували були піти на Єврейську, але зади що не бачили городових почали кричати «Не ходіть, товариші, на Єврейську, там біля участку засада», але як-раз у цю хвилину почалася кривава бійка з двох боків: з боку Єврейської, де з участку дійсно вискочила зграя городових із шаблюками наголо і з боку Канатної, звідкіля до того часу вже щільно підійшов загін городових. Розпочалася часта револьверна стрілянина, страшні крики переляканих дівчат (були від 13 до 14 років), а в той час рубали шашками окремі купки повалених дівчат, чоловіків. Рубали жорстоко, звірськи. В результаті багато побитих і коло десяти дуже порубано шашками. Одну дівчину зарубали на смерть. Натовп, що розбігався, швидко знову зібрався й почав зупиняти инші майстерні. Цього часу почалася стрілянина з Преображенської вулиці. Тут поліція стріляла протягом цілого дня з перервами в дві-три години. Не зважаючи на це, натовп збирався кожного разу й масами рухався наперед і назад. Переважна була частина з робітничої молоди і багато зовсім молодих хлопців, що всюди були застрільщиками.
... А стріляли в багатьох місцях. Маса кидалася з вулиці на вулицю, жодного разу не розходячись більш, ніж на 15 хвилин. У п’яти-шости пунктах будували барикади, перекидали конки, вози, тягали дошки, але після перших-же пострілів, зараз-же розбіглися. У будуванні барикад велику участь брали вуличні діти.
З надзвичайною відвагою купка хлопчиків оточала конку, висаджувала пасажирів і вмить перекидала вагон на самі рейки. З півдня рух на де-яких коліях припинився...
Нижченаведена прокламація є найкраща кінцівка до нарису, де ми бачимо кров і смерть усуміш із відвагою та волею до перемоги.
«Понад дві тисячі і п’ятьсот жертв-забитих і поранених лягло в Москві, десятки взятих у полон спокійно розстріляно катами в околицях Москви, сотні забитих у Ростові та Бахмуті, багато десятків у Сормові, Пермі, Саратові, Ярославлі, Харкові, Твері, безмежне число жертв у Прибалтійському краї. Тисячі й тисячі громадян закинуто в тюрми; така обіцяна царська «недоторканість особи», таке значіння його оголошеної амністії. Кати правлять криваву тризну, руйнуючи артилерійським вогнем цілі міста... У Ліфляндії та Курляндії генерал Орлов загрожує заслати на північ цілі волості зі всім їхній населенням; під Москвою загони генерала Дубасова розстрілюють залізничих службовців, кого першого спіймають... Лихо тій землі, де пройдуть негідні царські опричники... Хай купаються вони в крові народній... Недовго буде їхнє свято. Славетні грудневі дні проведуть глибоку борозну в народній свідомості і пам’ять про московське повстання зробить чудо — увіллє нові сили, нову міць у знесилене тіло революційного народу. Іменем мучеників, що загинули на барикадах, не припиняйте боротьбу... Недалекий день, коли знов у всій Русі пролунає бойовий заклик... Готуйтеся-ж до цього дня, нехай він не застигне нас не готовими до боротьби, до смерти або до перемоги».
Цей день настав через 8 років.
25 жовтня 1917 року довело, що жертви тяжкого 1905 року не пропали марно.
