Ми вступаємо в полосу перевиборів майже всіх наших державних та громадських організацій. Маємо на увазі передвибори сільрад, комнезамів та кооперативних установ, що мають переводитись в найближчому часі. Про вагу та політичне значіння наших передвиборчих кампаній багато вже говорилося й писалося. Комсомольцям не треба про це зайвий раз тлумачити.
Бо-ж кожному ясно, що перевиборні кампанії — це іспити нашої політичної та громадської зрілости.
По тому, як проходитимуть перевибори, від того в якій мірі в цій справі візьмуть участь широкі кола робітниче-селянської суспільности, за кого голосуватимуть виборці — можна робити висновки про наші хиби і досягнення в справі втягнення широких робітниче-селянських мас в радянське будівництво, в справі політичного виховання трудящих.
Давайте спинимось на ролі комсомолу в передвиборчій кампанії. Як бойова політична організація молоди — комсомол мусить бути активним помічником партії і активним будівником нового соціялістичного суспільства.
Особливо важлива роля комсомолу на селі, — де радянська суспільність ще досить слаба, — де партійне керовництво також не всюди в повній мірі забезпечено.
Одже завдання комсомолу на селі під час перевиборчої кампанії величезні.
Коли раніш за часів військового комунізму треба було твердо й непохитно переводити політику Радвлади на селі, аби протистояти наступові куркуля — то тепер в період широкої демократії старі методи перевиборів не принесуть ніякої користи.
Зараз партія взяла курс на втягання в радянське, кооперативне та громадське будівництво широкі незаможницькі та середняцькі маси.
Якогось адміністративного натиску на виборців в часи перевиборчої кампанії не може бути.
Та це не значить, що ми відмовляємося від впливу на широку селянську масу.
Ні — ми тілько зміняємо методи та форми переведення того впливу.
Якщо раніш на селі користувався авторитетом той комсомолець, що обороняв селян від бандитів — то зараз селяне поважають того комсомольця, який гарно працює в сільському господарстві, який уважно прислухається до потреб селянства, пояснює їм всі справи, що їх цікавлять, не бешкетує, не робить різних «вибриків» не чваниться своєю комсомольською приналежністю, а уперто працює над собою, допомагає селянам відроджувати сільське господарство, завжди перший йде в колективи, артілі, с.-г. комуни, товариства, приймає участь в ремонті шкіл, містків, хат-читалень, в переведенні землеустрію в боротьбі зі шкідниками і т. д.
Отаких комсомольців поважатимуть селяне, за таких голосуватимуть на перевиборах, таким довірятимуть свої селянські потреби і домагання.
Ото-ж наші сільські комсомольські осередки повинні запам’ятати одно: в сільрадах, кооперації, КНС, КВД, правліннях сельбудів, вони мусять бути активними робітниками.
Для того-ж, щоб бути обраними в керуючі органи цих установ — вони мусять завоювати собі авторитет серед трудящого селянства.
Авторитет-ж можна завоювати не різними «вибриками» та гультяйством як уже згадували, а впертою роботою серед селянства, зразковою поведінкою та уважним відношенням до селянських потреб.
Саме-ж головне, що треба пам’ятати комсомольцям, в час перевиборів — це йти в ногу з партійною організацією та тримати нерозривний звязок з незаможницькою та кращою середняцькою молоддю.
Дати гарних комсомольців в сільради, кооперацію, КВД, КНС і т. д. — ось бойове завдання комсомолу на селі в наступних перевиборчих кампаніях.
