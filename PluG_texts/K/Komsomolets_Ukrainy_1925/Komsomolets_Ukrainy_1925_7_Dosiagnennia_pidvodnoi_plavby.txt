Морським міністерством Сполучених Держав Америки прийнято до вжитку в воєнній флоті новий оригінальний тип перископу (приладдя, що їм можна з під води слідкувати за всім тим, що робиться на морській поверхні).
Цей новий перископ плаває на поверхні води окремо далеко від підводного човна й передає відображення всього, що робиться на морі, команді човна.
Призначення такого перископу полягає в тому, щоби дати змогу підводному човну слідкувати за ворожими кораблями, не боючись загибелі від гарматного вогню воєнних кораблів.
Підчас руху цей перископ, встановлений в спеціяльній герметичній камері — ніби-то маленькому підводному човникові, прикріпляється до підводного човна. Коли-ж треба слідкувати, цей перископ відділяється від човна, зринає на поверхню й держиться на мідяному дротові.
За допомогою електрики цим перископом можна керувати й слідкувати в якому вгодно напрямкові.
Саме приладдя за допомогою якого перископ бачить (коли можна так сказати), складається з селенових пластинок. Селен це такий матеріял, що під впливом світла міняє силу електричного току, що крізь нього пропускається. І от, коли цей ток, що пропускає човен по мідяному дротові через селен, повертається назад в підводний човен, він (ток) знову проходить через селенові пластинки, що світяться й відображають всі кольори всього того, що робиться на поверхні моря.
Все, що передає цей апарат остілько ясно й виразно, що команда човна може не тілько слідкувати за поверхнею води, але дає можливість точно стріляти мінами по ворожих кораблях.
Перископ може не тілько «бачити», але й «чути». Останнє досягається тим, що в механізмі перископу встановляється мікрофон, що передає за допомогою того-ж таки мідяного дроту всі звуки, як, наприклад, гудіння аеропланів, шум корабельних гвинтів.
Такий електричний перископ забезпечує команду човна від несподіваних нападів ворога. Як тілько помітить команда, що перископ відкрито ворогом, його зараз же можна зовсім відокремити від човна й утікати від небезпеки. Ворогові зостається лише фальшива ціль, по якій він може стріляти з гармат скільки йому вгодно.
Ціна такого найновішого приладдя досить велика — біля 150.000 карбованців.
