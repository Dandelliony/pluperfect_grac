Досі комсомольці брали дуже малу участь в коперативній роботі. Це стосується в однаковій мірі як до безпосередньої практичної роботи в кооперативному апараті, так і до роботи кооперативного активу.
Так, на 1-е жовтня цього року в апараті найбільшого центру України — Харківського церобкоопу було всього 228 комсомольців. По полу це число поділялося так: чоловіків — 199, жінок — 29. По соціяльному становищу: робочих — 173, селян — 18 і службовців — 37. Це число показує, що кооперативний апарат ще цілком не досить насичений комсомольцями.
Теж саме ми бачимо також і в складі кооперативного активу. На 685 чол. уповноважених, які були на 1-е жовтня ц. р. комсомольців рахувалося одиницями.
Чи можуть нас задовольняти ці числа?
Звичайно, ні.
Перед нами на майбутнє встає в увесь зріст завдання: збільшити кількість комсомольців в кооперативному апараті та кооперативному активі.
Виконання цих заходів ми собі малюємо так: комітети комсомолу мусять поставити собі завдання відібрати найкращих комсомольців щоб послати їх на кооперативну роботу.
Звичайно, що це треба робити не кампаніями, а повільно, в повсякденній систематичній роботі. Особливу увагу треба звернути на те, щоб комсомольці заповнювали штати кооперативних магазинів. Цим ми утворимо кадр добрих, чесних кооперативних прикащиків.
Але-ж найголовнішим завданням в майбутньому буде втягнення комсомольців в лави кооперативного активу.
Цьому в значній мірі може сприяти кампанія перевиборів кооперативного апарату, яка зараз провадиться. Слід виставляти комсомольців по заводах, фабриках та установах на кооперативну роботу. Бажано, щоб комітети комсомолу брали участь в намічанні кандидатів.
Крім використання кампанії перевиборів, яка зараз провадиться, треба розвинути систематичну роботу по піднесенню кооперативної активности комсомольських мас.
Треба утворити по підприємствах кооперативні групи, притягаючи найбільше комсомольців в школи кооперації.
Окремо буде зняте питання про притягнення дівчат-комсомолок до кооперативної роботи.
На розвязання цього питання треба також звернути найсерйознішу увагу.
