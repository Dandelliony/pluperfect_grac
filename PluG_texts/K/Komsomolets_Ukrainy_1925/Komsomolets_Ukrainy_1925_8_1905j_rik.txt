Цього року Радянський Союз святкує 20-ти річчя революції 1905 року. В історії революційного руху в Росії — 1905-й рік — ця перша робітничо-селянська революція і відограє величезну ролю. Тоді вперше виступив пролетаріят, як окремий клас, тоді вперше ми бачили зародки тої змички пролетаріяту з селянством, яку зараз провадить партія. Нарешті роздавлена царатом вона стала кривавим уроком для робітників та селян, а також для партії пролетаріяту соціял-демократії.
Щоб ясніше уявити собі чим саме викликано було революцію 1905 року, а також і знати причини її невдачі, — треба спинитись на тій економічно-політичній ситуації, в якій перебувала тоді царська Росія.
Населення Радянського Союзу й досі на 90% лишається селянським. А років зі сто тому воно було селянським більш як на 95%. Остільки не було великих фабрик і заводів — не могло бути й мови про пролетаріят, як організований під керовництвом своєї партії, — клас. Тоді не було ні залізниць, ні великих заводів, а про такі технічні досягнення, які ми бачимо тепер, і думати не доводилося. І тільки в останнє десятиріччя 19-го століття промисловість у Росії почала дуже швидко розвиватися. З’являється велика кількість фабрик, заводів, копалень, будуються залізниці, зростають лави пролетаріяту. А коли розвивається промисловість, то збільшується й експлоатація робітників, збільшуються класові суперечки між підприємцем та робітником. Отже тоді вже бачимо робітничі організації, які виникають по таких от виробничих центрах як Ленінград, Москва, Катеринослав, Харків, Урал, Донбас, Миколаїв та инші. І тоді вже стає ясним, що ці організації складають не аби-яку класову силу, і тоді вже Плеханов висловився, що «революція в Росії переможе тільки як революція робітнича». Краща частина робітничого класу об’єднувалася в революційні гуртки, що звалися «союзами за визволення робітничого класу». Ці гуртки потім злилися в єдину соціял-демократичну робітничу партію. Це вже була організована революц. сила.
Другим характерним чинником революції 1905 року можна рахувати русько-японську війну 1904-905 року. Як відомо, ця війна скінчилася не на користь Росії; вона тільки принесла економічне безладдя та руїну в промисловості, відбилася й на сільському господарстві. Ця невдала війна з Японією ще дужче роздмухала той революційний вогонь, який до того жеврів у робітничо-селянських масах. Як наслідок маємо зріст революційних робітничих організацій.
Та коли єсть організації пролетаріяту, буржуазія також починає класово оформлятися й боротьба все гострішає й гострішає. Царські поміщики та капіталісти бачучи величезну для себе небезпеку, всіма засобами намагаються обезвредити революційний пролетаріят, пробують нагаєм та в’язницями відтягти збройне повстання. З цією метою широко використовується й провокаторська робота, що в історії її охрещено одним словом «зубатовщина». Царська охранка посилала до робітників своїх агентів, які говорили, що мовляв, тихо та мирно давайте залагоджувати справу. Вони доводили всюди, що «цар-батюшка» всіма силами намагається поліпшити стан робітництва, що треба тілько не бунтуватися і т. д. Мета ж їхня була зробити з революційних робітників покірних та слух’яних вірнопідданих російського самодержав’я.
Соціял-демократичні організації тоді ще не мали широкого впливу на пролетаріат. Пояснюється це тим, що трудящі були зтомлені японською війною та визиском, а соціял-демократія кликала зразу на активну боротьбу, на барикади, на повстання. Ось чим пояснюється те, що 9-го січня 1905 року робітництво Ленінграду (тоді Петербургу) пішло не за революційними гаслами соціял-демократії, пішло не на барикади з рушницею в руках, а пішло воно під церковними корогвами з божественими піснями на вустах за провокатором попом Гапоном прохати в царя милости. У петиції, що несли робітники до царя, переважали економічні вимоги, хоч 6-7-го січня на робітничих зборах під впливом соціял-демократичної агітації в неї внесено було й певні політичні вимоги. Робітники вимагали поліпшення свого економічного становища, збільшення заробітньої платні, гарного до себе поводження з боку адміністрації, 8-ми годинного робочого дня і т. д. Вони вірили в те, що в їхньому тяжкому становищі винні тільки господарчі підприємства та царські чиновники, вони тішили себе надією, що цар зглянеться на їхнє злиденне життя й вживе відповідних заходів — до того задурманила пролетаріятові голову провокаторська робота попа Гапона та йому подібних.
Справа, як відомо, почалася з Путилівського заводу, але в Росії в той час було вже 300.000 робітників і на криваву розправу 9-го січня відгукнулася вся робітничо-селянська маса. Почалися масові страйки та барикадні бої з поліцією. Селянство бачучи свого безпосереднього ворога в поміщикові, почало руйнувати поміщицькі маєтки, палити їх, забирати собі панське майно. Про союз з робітничим класом селянство звичайно тоді не думало. Скільки не намагалася соціял-демократія поширити свій вплив на село й взяти революційний селянський рух під своє ідейне керовництво, з цього врешті мало що вийшло. Дальше руйнації поміщицьких економій селянство в революції 1905 року не пішло. Козацькі нагаї встигали своєчасно втихомирювати «взбунтовавшуюся чернь» на селі, а в той час у місті пролетаріят гуртувався поволі біля соціял-демократичної партії, бо «кривава баня» 9-го січня раз і на завжди переконала робітників, що тільки революційними заходами, тільки впертою боротьбою та захопленням політичної влади можна поліпшити своє економічне становище.
Класова свідомість робітництва прояснюється та одночасно й поміщики та капіталісти бачучи величезні революційні заворушення по всій країні — з одного боку змобілізовують усю чорну силу на боротьбу з повстанням і, з другого боку, пішли на де-які уступки, аби одтягти революційний вибух. Поміщики та капіталісти зрозуміли, що коли не задовольнити де-яких вимог робітників, то вони самі здобудуть своїх прав. А тому мовляв краще невеличкими уступками зберігти й надалі в своїх руках політичну й економічну владу, ніж віддавати її робітникам та селянам. Під напором робітничих страйків царський уряд принаймні на папері поширив виборчі права тої Державної Думи, яку було дозволено законом від 6-го серпня 1905 року. Але й це не могло задовольнити вимог революційного пролетаріяту, бо як відомо, Дума цілком залежала від царя. Не дарма більшовики опреділювали Думу як «поліцейський участок в поширеному вигляді». Проходили в неї не представники робітників та селян, а представники заможніх верств виселення.
Та не дивлячись на широкий розмах повстань — революцію 1905 року було жорстоко роздушено. Тілько за день 9-го січня за офіційними відомостями, забито було 1216 та поранено 5000 робітників, то-ж ясно як жорстоко металися поміщики та буржуазія над робітниками. Усюди по Росії, особливо по великих робітничих центрах, гуляли козачі та жандарські загони, всюди лилася кров, лунав стогін і лилися сльози. Тепер уже робітництво одверто стало під гасла соціял-демократичної партії, стало на шлях одвертої революційної боротьби за владу. Уже те, що після 9-го січня на протязі двох місяців відбулися страйки в 122 виробничих містах: у Донбасі, та на 10 залізницях, уже це одно свідчить про те, як організовано пролетаріят виступав на боротьбу з своїми класовими ворогами.
Та було вже запізно, не дивлячись на широкий розмах революційного руху; революцію 1905 року було жорстоко розбито. Найважливішою причиною цього було те, що селянство не підтримало робітників в той час, коли ті знесилилися в боротьбі. Не маючи перед собою ясного програму, обмежуючись революційними актами місцевого значіння, як наприклад, розграбування економій, вбивство поміщиків і т. д. селянство не з’єднало свого революційного пориву з пролетаріятом міста, що був і організований краще і ясно уявляв собі мету революції. Другою причиною поразки революції 1905 року була розпорошеність і неорганізованість селянських повстань, які носили стихійний характер. Виступали селяни не разом, а майже кожне село робило революційний виступ не намагаючись звязати його хоч би з сусідніми селами. Тим більше не можна було думати про одностайний виступ революційного селянства по всій Росії.
Далі багато пошкодила революції 1905 року й розпорошеність повстань у війську. Як відомо, де-які військові частини, а особливо ті, що перенесли на собі тягар японської війни, досить активно виступали проти поміщицько-капіталістичного гніту, ставали на барикади поруч із робітниками. Та слабий організаційний звязок поміж окремими частинами, а також слабе керовництво цими повстаннями, також пошкодили організованости військових повстань.
Та була ще одна причина, що жила в самій соціял-демократичній партії, яка б по праву мусила стати на чолі революційних сил, що брали участь у 1905 році. Справа в тому, що з Центральнім Комітеті соціял-демократичної партії переважали меншовики, які не кликали робітників до повстання, а тільки збивали їх з правильного шляху. Усе це, злите докупи, спричинилося до поразки революції 1905 року.
Поразка революції, економічна криза та жорстокі переслідування революціонерів привели до ослаблення революційного руху. Поміж робітництвом чорносотенці та меншовики поширювали погляди, що революція вже закінчена, що настав час мирного розвитку і що досить лише часткових уступок робітникам у політичній та економічній галузі. Тільки більшовики на чолі з товаришем Леніним дивились на революцію 1905 року, як на генеральну репетицію майбутньої соціялістичної революції. Вони твердо була переконані, що поразка революції 1905 року тимчасова, а тому треба готуватися до нових боїв, до нової революції. І більшовики йдуть у підпілля, щоб там вигартувати більшовицьку партію, підготувати пролетаріят до нової революції. Через люту реакцію, через знущання та визиск над пролетаріятом взагалі і над соціял-демократами зокрема тов. Ленін привів соціял-демократичну партію аж до 17 року, коли пролетаріят укупі з революційним селянством раз і на завжди покінчили з своїми визискувачами і стали самі господарювати в бувшій царській Росії.
Революція 1905 року велика тим, що так вперше пролетаріят виступив самостійно, як клас у боротьбі за свої права. Крім того, поразка її розкрила картину співвідношення класових сил, показала, що саме надалі треба робити соціял-демократичній партії, щоб у майбутній революції пролетаріят та селянство об’єднати біля одного програму, повести по одному шляху. Поведінка инших класових угруповань і партій, як-от меншовиків, наочно показала, що тільки партія революційного пролетаріяту, соціял-демократи більшовики можуть ув’язати інтереси пролетаріяту з інтересами біднішого селянства (а це в селянській країні найважливіше), що тільки ця партія зможе привести трудящі маси до диктатури пролетаріяту, до перемоги. Минуло 20 років з часу першої революції. 9-й рік ми вже існуємо, як робітничо-селянська держава. 9-й рік комуністична партія веде трудящих по шляху до соціялізму. Та перемога наша куплена дорогою ціною. Вона омита кров’ю робітників та селян, що загинули в 1905 році, в роки жорстокої реакції, після 1905 року в окопах підчас імперіялістичної війни і на барикадах 17 року. І в 20-ти річчя першої революції ми схиливши голови, згадаємо тих, хто своєю кров’ю окропив переможній революційний ноступ пролетаріяту.
