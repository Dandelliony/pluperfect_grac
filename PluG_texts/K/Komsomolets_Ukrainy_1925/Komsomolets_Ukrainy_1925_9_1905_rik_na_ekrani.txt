Повстання на «Потьомкині», поразка російської армії на Далекому Сході, загальний страйк, жовтневі дні свободи, селянські розрухи в Саратовській губ., грудневе повстання, все це дає канву для величезної картини, для величезної соціяльної трагедії, яка коли-небудь з’являлася на екрані.
На 20-ті роковини революції 1905 року радянські кіно-організації відгукнулися цілим рядом постановок, що змальовують моменти першої рішучої сутички робітничої класи з царатом та буржуазією.
В першу чергу, наприкінці грудня випускається дві фільми: «Машинист Ухтомський», випускає кіно-контора Пур, «Червона зірка» й «Потьомкін» — 1-а фабрика Держкіно в Москві. В ювілейні дні вони з’являться на московських екранах.
«Машинист Уктомський» — яскравий епізод революції, на тлі подій підчас страйку на Московсько-Казанській залізниці.
Що до другої фільми, то це лише пролог (вступ) до великої історичної хроники під назвою «1905-й рік». Всю картину, почату в червні цього року, буде закінчено в середині 1926 року.
Зважаючи на приготування, на розмах роботи й одзиви про сценарій, що розробила Н. Ф. Агаджанова-Шупеко з участю Ейзенштейна, постановщика фільми, — картина «1905 рік» не тільки стане чудовим історичним пам’ятником, але й цілком виключним досягненням радянської кінематографії.
Картина не має героїв, не має особистої інтриги. Діють маси на обширу від Східнього Сибіру до Польщі й від Олонця до Севастополя й Батуму. Окремі епізоди революції вміло з’язано в один вузол напруженої й захоплюючої дії.
Постановка дуже складна.
Багато історичних подій виведені з усією точністю на підставі документальних даних.
Повстання на Пресні знято вночі за допомогою міцних освітлюючих приладдів. Дуже важко технічно зняти під водою флоту, що загинула при Цусимі. Далі — пожар Томського театру (спеціяльно збудованого Держкіно в Москві), де було спалено демонстрацію. Можна зазначити багато не менш складних моментів.
Торік ще ми вряд чи змогли-б виконати остільки складне завдання. Цим можна виправдати значне запізнення, з яким наші кіно-організації відзначають ювілей 1905 року.
Так, наприклад, ВУФКУ, що почало правильно зростати трохи пізніш инших радянських кіно-організації, встигло випустити до ювілею лише комплект діапозитивів.
Фільми, присвячені 1905 року — «Генеральна репетиція» (повстання на «Потьомкині») і «Полтавщина дибом», поки-що тілько готуються до постановки.
Севзапкіно, щоб відзначити історичні роковини, знімає в Ленінграді картину «9-го січня».
Взагалі радянська кіноматографія має зараз добрий і корисний іспит. Показати минуле боротьби робітничої класи «генеральну репетицію» Жовтня. — Це так само «генеральна репетиція» для нашого кіно, після якої повинно дати глибоко-обмірковані й технічно-бездоганні фільми, що правдиво змальовують добу (епоху) пролетарської диктатури.
