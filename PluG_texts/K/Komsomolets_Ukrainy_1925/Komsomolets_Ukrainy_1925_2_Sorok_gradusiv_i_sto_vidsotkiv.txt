Коли небудь, так років за пятьдесят, історик комсомолу в своїх творах дійде до року 1925, листопада місяця, і, обмокуючи своє радіо-перо в електро-каламар, запише:
...І ось, підчас найгарячішого бою комсомолу за культуру, за знання, до ворожих лав приєдналася отруйна, безцвітна рідина, що її звали тоді, в 1925 році — «горілкою» і...
І тут історик покладе радіо-перо на акуратну підставку, опустить голову на руки і, наперекір законам НОП’у, замислиться. Замислиться, бо й він був року 1925 молодий, і він тоді був комсомольцем і він (правда — вона не боїться радіо-пер) — випивав у пивних «Нової Баварії» до й після того, як одержить гроші.
Історик зітхне, перекреслить «і» — та перейде до инших питань, соромливо залишаючи добу «отруйної рідини» в комсомолі вкритою туманом горільчаних парів.
Це зробить історик через 50 років. Через --- років, кола горілка буде лише в музеях, а в гуральні вироблятимуть мастива, для поліпшення волосся. Це буде через...
 — Де-е-ржи-и!!!
 — Що таке?
 — Та комсомолець якійсь зазначеній громадянці, що потерпіла, в око засвітив.
І, знаєте, автор цих рядків не насмілився образитись за комсомол, протестувати: — надто добре пам’ятає він ще історію про Павловку, автобус, цегли, та комсомольців. Історія ця полягає в тому, що перший автобус, пущений по околиці Харкова — Павловці, старанно обстріляли великими цеглинами, маючи на увазі вибити вікна. Добродійна адміністрація вирішила після цього випадку автобусну лінію по Павловці не проводити далі до того часу, поки Павловці відмовляться від своєрідного спорту.
І всі Павловці одноголосно почали лаяти комсомольців. Хулігани, мовляв, своїми бешкетами відрізали Павловку від столиці. Але найцікавіше в цій історії те, що вікна в автобусі побили не комсомольці, що комсомольців лаяли, обвинувачуючи їх у цьому. павловці за старою звичкою. Гарні повинні бути звички павловських комсомольців, коли їх лають уже за старою звичкою.
Один видатний комсомольський робітник, кристалічно-правдива людина, на запитання чому він не п’є, відповів:
 — По-перше — не смачно. По-друге — недоцільне зворушення. По-третє — трата часу.
Один звичайний комсомольський робітник, дуже енергійна людина, на запитання чому він п’є, відповів:
 — Смачно, кумпанія, весело, проводиш вільний час.
Ось про це, саме про це, про вихід для боєвої енергії, що накопичилася за час мирного будівництва, писатиме історик комсомолу в розділі про наші клуби. Писатиме тому, що коли — 
 — Глухівський Окружком ЛКСМУ повідомляє:
 — Апеляційна комісія виключила за піяцтво, бійку піонерів...
 — На Конотопщині апеляційна комісія виключила за піяцтво та бешкеті 5 чоловіка.
На Херсонщині дуже багато піяцтва, бешкетів...
На... Та що я повинен перелічити всі округи України, чи що?
Так ось коли надходять такі відомості, так це означає, що клуб нікуди не годиться, що масова робота — погано розжований обіжник, що ввечері комсомольцеві нема де провести час весело, але розумно.
Найкращим доказом є розмова з Іваном Кусковим, що його спокусив зелений змій і він протягом одного вечора зробив 6 таких корисних і богоугодних справ:
 — Побив вікна в гастрономічній крамниці ХЦРК, побив п’ятеро людей на вулиці, (з них 2 жінки та один неповнолітній), продав за 27 копійок свою шкіряну куртку, розмовляв на політичні теми з пам’ятником Пушкіна, зірвав афіші з 2-х плакатових підставок і — попав до району.
Уранці, коли ми з ним розмовляли, по товариські вмовляючи його, він за допомогою нарзана та вохкої ганчірки, по-черзі, пояснив:
 — Понеділок. Ну, в клубі — хоргурток і юнкори. У пивній — повно. Вівторок. Ну в клубі — жінорганізатори й диспут. «Як доїти данську корову». У пивній дуже багато народу. Ну, середа. У клубі — піонерський день і засідання гуртка есперанто. Ну в пивній дуже повно. Четвер. У клубі — збори техсекретарів осередків МОДР’у та виробнича нарада панчішної промисловости. У пивній надзвичайно повно. Субота — одержуємо гроші. У клубі — кіно «Макс Ліндер голиться» і «Драма на пароплаві». У пивній — неможливо повно. Неділя — в клубі генеральна репетиція та вистава польською мовою. У пивній... Ех, та що й казати — всьому винен завклуб, а сижу в районі — я.
І це не єдиний випадок. Енергія пре через край, клапан розумних розваг засмічений торішнім порохом і комсомолець повною ходою лізе до пивної, трактиру, підпольної «маліни», де можна випити, де музика, світло, галас, голова вернеться від горілки. Це не єдиний випадок бо — 
У Харкові, на пленумі Окружкому, секретар одного з великих колективів ЛКСМУ — заводу ВЕК заявив:
 — ...У нас через день треба йти до завкому й викупати листа до колективу ЛКСМУ Гадаєш ось надзвичайне, розриваєш конверт:
8-й район міліціі повідомляє вас, що такого-то комсомольця затримано.
Це не єдиний випадок, бо в брошурі, секретаря ЦК ЛКСМУ «Підсумки пленумів ЦК комсомолу», що цими днями має вийти, є два приклади тому, як використовують комсомольці свого велику активність: підпалюють сіно, (щоби потім першими прибігти на пожежу і погасити її) та кидають найголовніші частини громадського млина в річку. Треба щось робити, коли руки сверблять, коли голова погано на плечах держиться, а клуб, політосвіта, сельбуд ніяк не можуть заготовити такі цвяхи, що скріплюють голову комсомольця без суворого та загрозливого напису: «присутність обов’язкова в порядку такої-то дисципліни».
Читачеві, з породи Кускових, може здатися, що ми в цій статті, виправдуємо його, що дійсно вина в цьому завклубу, політосвіти, осередку, що він може подумати, що комсомолець, що п’є та бешкетує — нещасна жертва поганої масової роботи та що погана свиня не має права сказати — «ах, як я подібна до Кускова».
Ні, ми, Кусков, тебе не виправдуємо. Не виправдуємо тому, що старі селяне, сидючи надвечір біля «кіперації», по розмові про майбутню війну з туркою, полають комсомол у цілому, через кількох комсомольців. Не виправдуємо через те, що дорослий робітник побачивши п’яного, побиті вікна, або очі скаже: — «напевне комсомольці». Не виправдуємо тому, що матірки багатьох фабзайчат, багатьох молодих селян, налюбовавшися з твоєї, Кусков, поведінки, скажуть синові, що йде на збори осередку — «знов до своїх хуліганів ідеш!». Не виправдуємо через те, що пан Мілюков у білогвардійській газетці «Руль» втішається з поширення піяцтва в лавах комсомолу. Не виправдуємо тому, що бешкетує й п’є незначний відсоток, а це плямує цілу організацію.
І коли раніше, за часи воєнного комунізму (а ти його пам’ятаєш товариш Кусков, ми разом з тобою працювали по бандитизму та били поляків) за піяцтво, за бешкети відправляли до трибуналу засуджували до розстрілу, то тепер комсомольська громадськість засуджує Кускових до того, щоби вони виправилися в клубі, у сельбуді, в гуртках.
В одному великому виробничому осередкові м. Харкова почав пити гарний комсомолець, здібний хлопець. І політосвіта осередку винайшла засіб виправити хлопця — доручила йому зробити доповідь про боротьбу з піяцтвом.
У клубі Іллічевського району в Одесі, завідувачка клубу т. Ю. боролася з піяками, що приходили до клубу не тим, що виганяла їх з клубу, а тим, що доручала їм вартувати коло дверей клубу, то-що.
Засобів, заходів — сотні. Треба тільки протиставити клуб — пивній, колектив — вулиці, розворушити в комсомольці, що п’є, почуття власної комсомольської гідности і — готово: проти-горільчаний апарат працює на 100%.
Керовничі органи комсомолу зробили багато, майже все що до боротьби в двома болячками. Газети комсомолу, що стояли раніше лицем і до села й до міста, почали обслуговувати тільки одну з частин Союзу.
Зміст газет покращав. Питання масової роботи вирішуються руба, визначно й ясно.
І Іван Кусков цієї суботи, йдучи до пивної побачить двері клубу, де відбуватиметься вистава — зайде на хвилинку подивитись що там у середині робиться й прийде, уперше після випуску 40 градусної, тверезий, стомлений, а, головне, задоволений з вечора додому.
І сільський Іван Кусков з великим задоволенням піде до пересувного кіно, подивитися на цікаву виставу в сельбуді, ніж де малини «мамаші-Орини», коли, звичайно, в сельбуді буде веселіше, цікавіше й більшу розваги, ніж у малині.
А якщо Ваня Кусков питиме й калі, ми його лікуватимем не кийком, не тим, що виключимо з комсомолу, а тим, що скажемо:
 — Ванька, з тебе, п’яного комсомольця буржуї глузують. Ванька, згадай чановські вартування, голод, чека. Ванька — не пий, а то якщо ми пішлемо твою фотографію» цьому самому Мілюкову, то висітиме вона в нього над столом, серед ворогів. Рад і партії, поруч із Миколою Миколаєвичем, Черновим та Чемберленом.
 — Ванька, скажемо ми, робили й ми помилки. Ми зустріли сорокаградусну не будучи озброєними в потрібній мірі клубами та розвагами. Помилки ці ми виправили. Слово й діло за тобою.
Ми — комсомольці, комсомольці на всі 100%. І коли 40 градусів пробують пролізти до наших лав, адже ж 100 міцніші 40, аджеж наша комсомольська стовідсоткова міць більша, непорушніша та витриваліша від сорокаградусної міці «очищеного вина».
Ми — не ченці. Ми не говоримо, що проходючи повз вітрини, де виставлена горілка, комсомолець повинен закривати очі рукою зацісць молитви від спокусу, читати голосно або пошепки перший розділ «Капіталу».
Але ми маємо вже бойові традиції — комсомолу під керовництвом партії ніхто й ніщо не переможе. І горілку разом з бешкетами повинні ми перемогти й ми їх переможемо.
Адже ж історик комсомолу повинен, товариші, через 50 років записати:
 — ...І комсомол перемігши небезпеку піяцтва й бешкетів, ішов усе вперед і вперед будувати майбутнє, будувати соціялізм, бо комсомол — Ленінів, бо комсомол загартований кров’ю й крицею минулих і майбутніх боїв».
І це ми повинні тепер сьогодні довести.
