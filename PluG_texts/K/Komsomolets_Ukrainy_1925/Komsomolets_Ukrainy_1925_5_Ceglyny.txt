Коли в Межиберова описали за невиплату «порівняльного» майно, коли атестаційна комісія вичистила більшу дочку з Губсозабезу, як «елемент, що примазався й далі мажеться», коли нареченого молодшої дочки засудили «за інтелігентні комбінації» на 10 років суворої ізоляції — Межиберов (Одеса. «Мило, свічки та инші харчові припаси»), твердо вирішив:
 — Треба подбати за сім’ю. Треба думати.
Думати тов. Ч-о не вмів — звичайно, він робив те, що йому підсказувало почуття. Саме це почуття примушувало його, коли він привітався з своїми товаришами жіночого полу, обминаючи руку і лікоть, по дружньому тиснути за плечі і...
Саме почуття примушувало його шукати темряви та намагатися бути сам-на-сам з жіночим елементом осередку, після чого зазначений елемент — з плачем або без сліз — прожогом кидався до секретаря осередку, щоби поскаржитись та інтимно побалакати.
Саме почуття штовхнуло тов. Ч-о на те, щоб в анкеті на запитання про родинний стан відповісти:
 — Варка, Милка та инші.
 — Инші підуть проти Радянської Влади. А я піду просто до Радянської Влади.
Так вирішив Межиберов, зачувши дух часу й одягнувши сина Якова в найбільш пролетарський одяг, послав його й свої стогіни до Губкому Комсомолу.
 — Комсомолу не бачити йому, як свої вуха! — присягався один член бюра осередку.
 — Та ж він — старий комсомолець! Він — жертва темпераменту! Він не винен, що його руками заволодів крилатий Ерос системи тов. Колонтай!
І бюро осередку ухвалило:
«Тов. Ч-о з комсомолу виключити. Але беручи на увагу... дозволити йому, довівши, що він виправився, вступити до комсомолу на загальних підставах».
 — На загальних підставах вони можуть тебе прийняти — в останнє заспокоїв сина Межиберов і нерішуче постукав у двері кабінету секретаря Губкому.
 — Адже ж ви розумієте, товаришу секретаре, що порядний батько мусить дбати за свою сім’ю. Мій син без посади й, можна сказати, без освіти. І, крім того, ми до певної міри, нацмен. Товаришу секретаре, прийміть мого Яшу до комсомолу. Ну, хіба ж це вам що коштує. Це зовсім не трудно.
Не трудно виправитись, треба тільки захотіти. І перше, що зробив тов. Ч-о, коли його виключили з комсомолу, — це оженився, потім — зрадив жінці, знов повернувся до сімейного вогнища, знову зрадив, і потім уже подав заяву про «вступ на загальних підставах до комсомолу».
 — До комсомолу таких не приймають — закінчив дипломатичну промову секретар Губкому.
І Межиберов, ображений пішов з кабінету, пішов з цього фейлетону, гірко проклинаючи свою долю:
 — Я й мої діти — «такі». Я виплачую податки, я працюю на їхню владу, як під’яремний віл і нас не приймають. Де-ж правда?
Правда примушує нас зазначити, що заяви жінки тов. Ч-о про його, Ч-о, негарну поведінку, що до сім’ї, почали надходити до бюра осередку після того, як ухвалили прийняти Ч-о в обійми комсомолу.
Але та сама правда змушує нас констатувати, що за кожною новою заявою, секретар лаяв тов. Ч-о, а останній, усміхаючись, виправдувався:
 — Усе це — характер!
У нас характер не такий, щоби замісць читача робити висновки.
Ми лише скажемо: у будуванні різні цеглини бувають. І цеглини, подібної до Межиберова Якова, будівник навіть і в руки не візьме. А таку цеглину, як Ч-о, — обережно підійме, постукає по ній і скаже:
 — Ех, була гарна, старого 1920 року виробу, цеглина, й зіпсувалася.
 — Ех, тов. Ч-о та подібні до нього: невже ж вас з Межиберовими — до одної купи?
