З’їзд відкриває т. Петровський, який в свойому вступному слові каже:
«Період від 8-го Всеукраїнського з’їзду який відбувся 12-го травня 1924, до 9-го з’їзду, був повний величезних завдань, які наша партія розвязала.
Цей період характеризується величезним зростанням нашої промисловости в цілому. Такий зріст ми можемо констатувати й на селі. Наша партія зуміла викликати велику самодіяльність серед селянства, яке зараз перетворює своє сільське господарство.
За прямий наслідок цього загального піднесення всіх галузів нашого господарства треба вважати величезний зріст нашої партії: до 8-го Всеукраїнського з’їзду партії ми рахували 90.000 комуністів разом з ленінським набором. Тепер в лавах КП(б)У нараховується 135.000 чол.
Українські комсомольські організації теж значно виросли. В лавах українського комсомолу тепер нараховується 206.000 членів проти 110.000, що було торік.
За цей самий період наша партія в звязку з районуванням провела внутрішню переорганізацію. Замість колишніх 9-ти губерських організацій з центральним комітетом, тепер партія об’єднує 42 окружних організацій з ЦК на чолі. Таким чином, партія наблизила свої керуючі центри до низових організацій.
Цього року, не так, як в минулі роки, ми провели окружні партійні конференції, на яких з доповідями виступали члени ЦК і ЦКК.
Таким чином, уся партійна маса могла розглянути і критикувати діяльність ЦК і намітити перспективи нашого найближчого майбутнього. Це — величезний акт.
Праця окружних конференцій показала, що партійна маса здорова, що партійці політично значно виросли.
Соціяльний склад партії міцний: 72 з лишком відсотки партійної маси становить пролетарський елемент, а решта припадає на здорове передове селянство.
Але константуючи наші успіхи, ми не можемо не говорити про наші труднощі.
Це — товаровий голод, безробіття й безпритульність, що воно викликає.
Ми певні, що ці завдання партія розвяже своїм вмілим і твердим ленінським керовництвом.
Далі тов. Петровський пропонує вшанувати вставанням пам’ять т. т. Фрунзе й Блакитного (публіка встає).
Кінчаючи своє слово, т. Петровський говорить:
 —  «Вітаючи вас, як обранців на Всеукраїнський з’їзд партії я висловлюю певність в тому, що спільними творчими зусиллями нам вдасться розвязати питання, що стоять перед нами».
