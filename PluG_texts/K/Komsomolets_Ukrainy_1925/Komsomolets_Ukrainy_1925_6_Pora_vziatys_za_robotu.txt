Комсомольський клуб у нашому місті Богодухові існує дуже давно й культосвітню роботу провадить не аби-як. Ходять до нього комсомольці, ходять позапартійні хлопці, відвідують і міщаночки в чемненьких шляпках і обов’язково напудрені. Взагалі все гаразд. Одна хиба в тому, що дівчата з міських окраїн не знали стежки до нашого клубу.
Але то було колись.
Тепер — инше.
Недавно ми готувались до загально-міських зборів дівчат і нашому осередкові довелося чимало потурбуватися, щоб оповістити це серед жіночого населення міста.
Раптом замигтіли по парканах куценькі папірці з написами:
Дівчата! Йдіть на збори до клубу ЛКСМ! І дівчата, читаючи їх, думали: ну, тепер наша взяла.
Коли настав день зборів і стемніло — двері клубу не зачинялись майже ні на мить. Стукотіли, грюкотіли... та все дівчата й дівчата... та все хустки, шляпок у той вечір не було у нашому клубі.
Ось уже й збори відкрились.
У невеличкому помешканні дівчат було, як у діжці огірків, а хлопці між ними немов ті мухи в молоці — де-не-де...
Маленьке привітання від комсомолу та піонерів. Далі доклад: «Комсомол і дівчина». Молодий промовець дуже силкувався і його крикливі слова глибоко западали в голови селянських дівчат.
Ей, дівчино пора тобі проснутись!
Об’єднатись навколо лав комсомолу!»
Після зборів дві коротенькі п’єски з життя селянської дівчини дуже зацікавили тих, що прийшли на збори. Видко було, як радісно горіли дівчачі обличчя.
Слід, між иншим, сказати, що в цей вечір у нашому місті бульвару не було. Хлопцям, які вийшли посміятись з дівчатами зразу-ж вдарило в голову:
«А чого ж це бульвару нема!»
А де-ж це наші дівчата?..
І побігли хлопці шукати своїх дівчат.
Тик-мик, сюди-туди...
Прибігають до театру — нема...
Прибігають до сельбуду — нема...
Побігли далі — теж.
Та що ж це таке — кричать заморені хлопці, невже наші дівчата крізь землю пішли!
Врешті найшлась спасенна душа, сказала хлопцям, куди йти.
Почимчикували вони до комсомольського клубу. Приходять: найшли своїх дівчат. Сіпають:
«Дівчата, ходімо звідсіля геть... чого ви тут не бачили?...»
А дівчата сміються.
«Ідіть, коли вам треба. Нам і тут добре».
Покрутили хлопці носами — нічого но вдієш. Довелося залишитись коло дівчат.
Отаку то пакость заподіяли ми парубкам! Отак то ми зацікавили дівчат!
І дійсно зацікавили, бо, йдучи додому, дівчата обіцяли частіше навідуватись до клубу.
Розходились радісно і в грудях голосно лунав поклик:
«Пора взятись за роботу!»
