Резолюція Амстердамського Інтернаціоналу, що відхиляє пропозицію англійських профспілок про скликання конференції з з ВЦРПС без попередніх умов — з черговий свідомий удар по робітничому руху. Таку резолюцію амстердамські провокатори приймають вже вдруге. В лютому цього року на пропозицію єдности, Амстердам відповів, що він мислить цю єдність лише в межах Амстердамського Інтернаціоналу і запропонував ВЦРПС прийняти амстердамський статут.
Тоді міркування були цинічно-прості: коли ВЦРПС відмовиться прийняти реформістський статут, тоді Стенгейси і Удегести змогли б на всіх роздоріжжях кричати, як скажені, що ВЦРПС «не хоче єдности», що це тільки «демагогічний маньовр», з її боку, бо вона не поступиться своїм «самолюбством» ради інтересів світового пролетаріяту. А коли б ВЦРПС прийняла амстердамські умови, ті ж самі «клікуши» трубили б про свою перемогу, про «поневолення» червоного профруху під ноги капіталістів, про те, що ВЦРПС визнала за неправильну свою червону політику. От чому на цей грубо-провокаційний маньовр було дано таку відповідь, яка мусила виявити й вивести на чисту воду ганебну тактику жовтих проводирів: радянські професійні спілки заявили, що вони готові обміркувати разом з Амстердамом справу утворення єдиного органу профруху, відмовляючись тільки від вимоги прийняти заздалегідь статут Амстердаму. «Поговоримо без усяких попередніх умов» — так пропонувала ВЦРПС, яку підтримали англійські профспілки.
Тим, що вони відмовилися від цієї пропозиції, реформісти показали, що для них справа єдности світового профруху є лише засобом забрати його в свої руки, що єдиний, цеб-то, спільний фронт різних профспілок вони мислять, як єдиний і монопольно-жовтий строй профспілок, що иншої — дійсної єдности — вони не хочуть і всіма засобами будут йому перешкоджати.
Резолюція проводиря Інтернаціоналу Стенгейса, яка повторює його власну лютневу резолюцію, пояснює цю невідмінність і впертість амстердамської політики тим, що власно кажучи, з лютого до грудня «становище не змінилося». А чи так же це? Чи дійсно конгрес тред-юніонів в Скарборо, затвердження англо-радянського комітету єдности приєднання до руху (об’єднання) єдности профспілок багатьох нових країн (Норвезьких і инш.), цілковитий перелом у відношенні західно-европейських робітників — соц.-демократів до «російської справи» (як називають амстердамці світову проблему єдности), нарешті, чехо-словацькі вибори — чи дійсно ж все це «нічого не змінило» в лавах робітничого руху? З другого боку, фінансові кризи в багатьох країнах, наслідки плану Дауеса, які гостро виявилися в Німеччині, початок наступу на робітничу класу в Англії (невирішений конфлікт в вугляній промисловості, організація дашистів-страйкометів, процес комуністів), нарешті, — Локарнські угоди, — невже ж всі ці факти «нічого не змінили» в становищі робітничої класи?
Треба бути сліпим або свідомим зрадником, щоб не бачити капіталістів, що шикуються в колони для нового нападу на робітничу класу і впевняти, що «нічого не змінилося», коли ідея єдности стала гаслом профспілкових «низових» мас.
І коли в лютому резолюція Стенгейса була грубим провокаційним шантажом, то в грудні, саме через те, що становище змінилося, вона стає явною зрадою найнагальнішим інтересам пролетаріяту.
Цей акт зради стає ще прикріше через те, що амстердамські політикани використали резолюцію про єдність, як хабар, щоб ублажити гомперсовських спадкоємців з американського проституїрованого профруху, як хабар, щоб затягти їх в лоно Амстердаму. Ця подла, ганебна й грязна спекуляція може викликати тільки огидливу відразу.
Боротьба за єдиний фронт профспілок стала нагальним завданням світового пролетаріяту. Недаром англійські профспілки твердо вирішили вести далі боротьбу за єдність; недаром робочі делегації підривають камінь за камнем той мур брехні й поклепу, яким колеги амстердамців з ІІ Інтернаціоналу бажали розгородити західно-европейський пролетаріят і працюючих Радянського Союзу; недаром, зараз після засідання в Амстердамі, в Берліні збирається англо-радянський комітет єдности.
Єдиний фронт — наймогутніша зброя для оборони робітничої класи від атаки капіталістів. Амстердам, зриваючи єдність, роблячи їй уселякі перешкоди, тим самим розброює пролетаріят. Але робітники ніколи не дожидають, поки їм дадуть зброю в руки. Вони самі беруть цю зброю.
Чи за згодою пана Стенгейса, чи без неї, але єдиний фронт треба утворити і він буде утворений.
