ТРАГЕДІЯ КОХАННЯ.
Картина «Трагедія кохання», що її показують у держкіно ім. Лібкнехта, не зважаючи на цілковиту відсутність у ній ідеологічних моментів, досить цікава. Серйозна, продумана й бездоганно виконана постановка режисера Джое-Май, подекуди добре розроблена (сцени допиту, суду) і головне, гра Янінгса — великого майстра, що справляє величезне вражіння своєю динамічною, дикунською силою виразности (сцени в Мюзети, арешту, сцена озвіріння підчас тюремного побачення), свого часу висунули цю картину поруч із кращими зразками німецької продукції. Гірший сценарій, що його зав’язка збудована на кумедних «передчуттях».
ЧЕРГОВЕ КІНО-ДИВО.
В одному лондонському приватньому театрі показували надзвичайно цікавий що-до техніки фільм.
Зазнято цей фільм за допомогою камери, що робить на хвилину триста тисяч знимків. Розміри цієї «кіно-швидкости» доводить той факт, що людське око може прийняти тільки щось 1.800 різних світлових вражінь.
Коли глядач бачить цей фільм на екрані, то хуткість і пластичність картини — надзвичайні, немає й найменшого натяку на плоскість екрану. Звичайно, що ці фільми зазнімають не простою камерою. По-перше, цо поки-що єдина в цілому світі камера, по-друге, вона важить понад три тони й потрібує стільки штучного світла, що його вистачило б, щоб освітлити ціле місто.
