На московській партконференції з доповіддю про становище промисловости СРСР виступив тов. Дзержинський.
Він сказав, що за останній рік наша промисловість зросла на 62%. Цей зріст перевела партія разом з усім робітничим класом. Наша промислова політика полягала не в тому, щоб гнатися за прибутками, а в піднесенні продуктивности соціялістичної промисловости і в задоволенні потреб усього населення.
Після кризи збуту, яку ми пережили два роки тому, партія взяла лінію на зниження цін, подешевшання й поширення виробництва й збільшення купувальної здатности селянських мас. Не зважаючи на те, що 1924-25 року був не повний недород, партія дала директиву на розгортання виробництв і зріст продукції досягає в цьому році 3 мільярдів 800 мільйонів карбованців.
Говорячи про справу з сировиною, Дзержинський зазначає, що в виробництві бавовни, льону, олійного насіння, ми досягли як раз до довоєнного розміру. Гірше з шкіряною сировиною та вовною.
Цього року промисловість дала коло 800 мільйонів прибутку. За їхній рахунок треба відновити наш основний капітал. Програм будівництва звужується через брак технічних засобів. Ці засоби треба відшукати за всяку ціну, инакше ми будемо засуджені на товаровий голод, який загрожує всій радянській державі великими ускладненнями.
Далі тов. Дзержинський переходить до експортово-імпортового програму й зазначає що промисловість минулого року дала 35% всього вивозу. Цього року мають збільшити вивіз на 100 мільйонів карб. Необхідно більше ввозити нового обладнання, якого мають ввезти на 60 мільйонів карб. До війни машин ввозилося на 140 мільйонів карб., але купувати за кордоном більш, ніж ми маємо коштів, ми не можемо. Це нас закабалить і поставить в залежність від закордонних капіталістів. Ми досить міцні, щоб не йти на це.
В справі про працю тов. Дзержинський зазначає, що число робітників, занятих у виробництві за останній рік збільшилося на 525 тисяч. Заробітня плата, по даних ВЦРПС, в серпні 1925 г. в усій промисловості досягла 93% довоєнної й за останні два роки збільшилася на 45 %. Звичайно, за кордоном робітники заробляють більше, так за те в них немає майбутнього. Одним з найважливіших завдань є підвищення кваліфікації робітників. Фабзавуч не може задовольнити потребу промисловости в кваліфікованій робочій силі й коштує надто дорого. Справу кваліфікації робітників треба передати господарчим органам. Говорячи про технічний персонал промисловости, тов. Дзержинський зазначає, що тілько завдяки взятому партією правильному курсу відносно фахівців, ми зуміли їх притягти до творчої праці будівництва радянської держави.
Переходячи до справ торговлі, тов. Дзержинський зазначає, що за останні два роки промисловість знизила ціну на продукцію на 30,8% . Небезпека в тому, що держпромисловість не може довести продукцію до споживача і в той час, як гуртовий торг знизив ціну на 31,1%, роздрібний торг знизив ціни тільки на 20 %. Клином і найзлішим ворогом між держпромисловістю й селянином є посередник.
На останнє тов. Дзержинський зазначає завдання, які стоять перед держпромисловістю, а саме: планове поширення, відшукання коштів для реконструкції основного капіталу, відповідність зарплати до продукційности праці, економія коштів, палива, опанування роздрібним ринком, допомога транспорту, кваліфікація робочої сили, збільшення експорту. Наша партія, говорять тов. Дзержинський, має мужність дивитися правді у вічі й знає, які небезпеки стоять перед нею. В цьому запорука, що партія, тісно звязана з робітничими масами, переможе труднощі, які стоять на її шляху.
