Дорогий вельмишановний товариш Сосновський! І за що ви таке мені зробили? За що?
Я дуже уважно стежу за всім, що з’являється в пресі про культуру. Перечитав я ваш чудовий фейлетон про це, перечитав статтю т. Троцького про культуру. Перечитав фейлетон Аграновського в «Комуністі» про культуру й галстуки. Читав я в «Правді» фейлетон про те, як змінилася на краще наша одіж. Перечитав про умови пільгового кредиту та прейскурант Церобкоопу. Я...
Дорогий Лев Семенович! Ви ж знаєте, як я вас поважаю. Ви, мабуть, ще й тепер маєте фотографію групи журналістів, що були разом із вами на процесі Маліновського; на цій фотографії є напис: «Голові радарному шостої держави»; на цій фотографії — мій з повагою зроблений підпис. І ви... Ех!
Зубна щітка, чиста постіль, відповідне відношення до комсомолу, усе це я маю. Але я вирішив іще більше приєднатися до культури і кредитнувся в Церобкоопі: узяв галстук, відповідну сорочку та теплі рукавиці.
Як би ви знали, Лев Семенович, з якою подякою дивився я на ваш портрет, коли скинув суконну, чисту, але дуже латану сорочку, що в ній воював з поляками; коли одягнув на руки, що відмерзли в денікинському полоні, теплі рукавиці.
Я не міг відчувати мою радість приєднання до культури, од своєї чистоти та акуратності, сам-на-сам. Я мусив піти поділитись із товаришами. І я пішов до клубу. До юнсекції робітничого клубу.
Я знаю все що до становища особи в історії. Але про становище особи в галстукові я нічого не знав.
У клубі передусім мене спитали:
 — Коли?
 — Що «коли»?
 — Коли ти його скинеш?
Лев Семенович! Я послався на вас, я згадав фейлетон Агроновського, а вони — згадали мою маму.
Друге, що я відчув — призирство.
Микола, мій друг і приятель пройшов повз мене погордливо задравши носа (а хіба ж ніс не така сама прикраса, як і галстук?) і пробуркотів:
 — Розтратчик! Нарядився перед ДОПР’ом!
Потім... Лев Семенович! Я активний комсомолець з 20 року. Я бачив «прелесті» контр-розвідок. Але того, що зі мною зробили в клубі, посоромилася б сама анатемська контр-розвідка!
 — Нічого... Ти виправся... Ми тебе приймемо на загальних підставах...
 — Але через що?
Адже ж тебе виключили з Комсомолу.
 — Ти збожеволів?
 — Так виключать.
З півгодини ходив я по клубу неначе сумна тінь не помічаючи, що на моїй спині невідомий друг наліпив записку:
Дивіться. Я осел.
А головне, Лев Семенович, ці насмішники самі що-неділі носять галстук і Мітя придбав навіть, м’який капелюх. І вони лаяли мене за те, що я не всміхався, не соромився та не пояснював кожному, що мій галстук — не дрібно-буржуазний ухил, а нещасний випадок з моєю шиєю, і що виною цьому Церобкооп. Лаяли за те, що чиста, акуратна одіж і досі ще на нашу думку — забобони, ухил, міщанство. Але...
 — Але коли на вулиці, прощаючись з хлопцями та почуваючи себе Христом на розпятті, я одягнув рукавиці, до мене підійшов Іван, заїхав мені у вухо й проголосив свій програм-мінімум:
 — Не задавайся, видра!
Я сховав галстук. Рукавиці — також. Другого дня до клубу прийшов у старій сорочці та з червоними задубілими руками.
 — Отак краще!
 — Оце — свій хлопець!
 — Ти б іще руки мив що-дня!
Я пробував оборонятися:
 — Хлопці, ви ж самі галстуки носите!
 — Так ми їх одягаємо, як ідемо до «чудачок». А щоб до клубу прийти з гудком на шиї — нізащо в світі!
Лев Семенович! Тепер, коли я одягатиму чисту одіж, раніш ніж одягти галстук я спитаю своє вухо, що потерпіло:
 — Слухайно-но, вухо, ти за галстук?
І я почую, як вухо закричить:
 — Проти, проти, проти!
І все-таки я вірю, що чистота одежи, — ось це буде в нас у комсомолі найздоровіше тіло. Цьому запорукою ви, Лев Семенович, виховання, доповіді, то-що.
І я вірю, що настане день, коли моє злощасне вухо накаже мені:
 — Сьогодня одягти галстук. Бруд у побуті, бруд в одягові, усе це вчора здаля до архіву.
Підписав: потерпілий.
