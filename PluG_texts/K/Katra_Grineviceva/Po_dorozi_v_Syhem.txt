
Катря Гриневичева
По дорозі в Сихем
2012-09-02
Admin
doc2fb
2012-09-02
Катря гриневичева
НЕПОБОРНІ
Повість,
оповідання,
новели
Львів, Каменяр 2004
ЗМІСТ
Збірка „По дорозі в Сихем” та інші оповідання
I. Господь і орачі
II. Мак
III. Червона коровка
IV. Молочій
V. По дорозі в Сихем
VI. Мисалехова стріча
VII. На могилі Равві Азаматова
VIII. Дарований черевичок
IX. Цар Соломон і пчілка
X. Дивна ніч
ЗБІРКА «ПО ДОРОЗІ В СИХЕМ» ТА ІНШІ ОПОВІДАННЯ»
І. ГОСПОДЬ І ОРАЧІ
Вандрував Господь через весняні поля тоді, як світять липким соком молоді бруньки верб і як у ставах край сіл переглядаються перші незабудки. Почерез плече Господа була перевішена свитка, біле як молоко волосся торкав легіт, той сам, від якого прозябали травки. Мило було Господу проходити межами поміж скиби піль, витягнені до сонця, і благословити людський труд.
У той час хлібороби не знали ще плугів, орали сохами; в кого нема худібки, сам тягне, аж піт очі заливає, а за ним повагом ходять галки, визбирують, що там Господь на долю дня післав.
Йде, отже, Господь, заткнувши руки за черес, розглядає, як поорали люди свої наділи? Як побачить де рівні, м'які скиби, то серце у Господа квапніше б'ється у милім почутті. Він зупиняється і радіє. Бо сам Господь — хлібороб з віку на вік, і земля кождої весни однаково Його цікавить.
Трапилося, що один старий мужичок щось дуже негарно виорав поле. Не здужав він робити та й годі. Скиби криві, тут і там наче переломані, декотрі врилися у другу скибу або пігнали убік, куди не треба. А груда! Скиртами валяється! Така оранка, що аж не знати, де очі діти.
Щось то, чоловіче добрий, негарно твоя соха виорала, — заговорив Господь до мужика та невесело заколихав білою головою. — Що ж тобі ся земля вродить, сирото, а?
Мужичок, що стояв з сохою обіч, не пізнав Господа. Думав, що дідусь іде, певно, на завтрашній храм у друге село. Сам бачив, що його робота ні на що, потер чоло пристиджено і відповів:
 — Як Господь схоче, то не сохою — кийком поколупаю землю, і вона вродить!
Сподобалася така відповідь Господові.
Йде Господь межами далі, пташня цвірінькає, бузьки клекочуть, від сіл іде вечірній дим, весело... Аж дивиться, під самим лісом нивка, так то вже дбайливо виорана! Просто очей відірвати годі. Що пухка, що чорна, а скиби одна в одну, як стрічки з оксамиту.
Сильно гарна була отся нивка під самим лісом.
Усміхнувшися непомітно у білу, по пояс, розгойдану вітром бороду, Господь зупинився на межі проти нивки, радий добрій роботі, і каже любо до молодого мужика:
 — Ну й добре ж то потрудилася твоя соха, господарю!
Мужик розпростав гордовито розлогі плечі і, жмурячи очі щілкою від вдовілля, сказав, не дивлячися зовсім на Господа, косо:
 — Відучора досвіта я над сею нивкою труджуся, грудку за грудкою розбиваю, мало не дую на неї, то мусить бути гарно виорана. Моя нивка і без Бога вродить!
Змовчав Господь, постояв хвилю, дивно посупивши густі й сиві брови, а далі говорить:
 — Далеченько мені ліс кругом обходити, перейду я твоїм полем навпростець.
 — Та йдіть, про мене! — здвигнув плечима мужик.
І Господь пустився йти почерез ті скиби м'які, як пух, чудово вилискливі від вечірнього проміння, і довго було видно його високу постать, як, кидаючи тінь далеко на ниви, трохи пригорблена застановою, йшла кудись в червонім попалі сонця... Сліди ніг Господніх шнуром протягнулися в далечінь.
Кинули орачі зерно на свої ниви. Вже стало воно сходити, день скорше, день пізніше прозябає тут і там соковита травиця. На тій нивці, де чоловік погано виорав, такі густі хліби, як гай, в очах ростуть. Хто йде, не вірить, протирає очі — справдішня благодать! А мужичок, що се його нивка, вийде, бува, глянути на свої засіви, то тільки руки складе і гляне серед сліз у небо, дякуючи, що поблагословило його нікчемну роботу.
Але... що се за пустиня онде під лісом? На гарно виораній нивці ні стебелинки, як коли б вітром усе зерно звіяв і поніс світами. Тільки там, де станула Господня стопа, де став слід її, посеред пустого поля зеленіли маленькі купки жита, рясні, прегусті, як веселі острівці посеред пустки, і кождий палець Господній зеленів окремо...
Не захотіла нивка без Бога вродити!
II. МАК
Одного дня жінка Йосифа, теслі, ходила по хаті з недужим своїм хлопчиком на руках. Журливо нахилялася над ним, цілувала його волосся, мабуть, удесяте вже розпочинаючи свою колисанку. Співала у ній про голубе небо, нагріте теплом божої любові, про ручай, закосичений незабудьками, як очі ангелят, про зябликів та синичок, що саме тепер криються у затишшя материнських малесеньких крил.
Дитя зітхнуло, слухаючи, склонило і собі голівку ще ближче до груді Марії, з розхиленими жарою губками запало в глибокий сон.
Мама поклала його обережно на вбогій постелі, а сама, боса як була, побігла за ліками у місто. Щоби не гаяти часу, пустилася наскоси полем, з якого щойно спрятали сусідове збіжжя.
Перші вечірні сумерки волоклися вже по світі і прошиваючий вихор гудів поверх скиб. З дерев на межах сипалося зів'яле листя, по борознах миготіли озерця води, цілі срібні. Ген вдалині чорнів Назарет.
Марія бігла щосил, аж вітер лопотів її одіжжю, зривав хустину з русого волосся, захоплював віддих у грудях...
І бач! Заворушилося на полі все покривджене, налякане, дожидаюче рятунку. Безлиста рокита, що дуже боялася завальної зими, доглянула здалека Матір Божу і розтопіреним гіллям зачепила прохожу. Зачепила, придержала, стала просити жалібним тріскотом корчавих прутів:
 — О зупинися на часочок, Найсвятіша! Обійди мене тільки раз кругом, щоби метіль пощадила мене на сім відслоненім місці!
Але жінка теслі перебігла мимо неї, сильніше закутавши платинкою натомлене обличчя.
Стрінула ще світлушку, замотану в павутиння, — тільки б зірвати сітку хижака, та Мати Божа так спішилась, що серце чула у горлі.
Не спинила її і птичка, що кілька разів вдарила в лету об її коліна, забігаючи і собі допомоги у святої мандрівниці. її пернаті діточки, налякані хижаком, розбрелися по очереті, і вона даремно закликала їх до себе криком грози та розпуки.
Марія не спостерігала сьогодні нічого на сій гіркій дорозі. З її босих, поранених ніжок плила каплями кров і відмічувала на стернині пурпурову доріжку — одну, другу...
В аптеці ждало багато жінок. Аптекар видавав ліки чергою, і Марія ледве перед ніччю вернула до хати. Зараз з порога глянула на дитину: спала спокійно, рясний цілющий піт укрив маленьке чоло. Мати з пільгою схилилася на поруччя ліжка, відпочиваючи після томної дороги. Пересиділа так усю ніч на сторожі Ісусового сну.
Ранком, як сонце кинуло на Назарет перший жмут проміння, через шибку, що її протирали з роси руки малого сина Марії, видно було на полі дві низки маків, мов довгі шнури із коралу. В ранішнім леготі вони тремтіли, як живі, на своїх високих і тонких стебелинках, а сонце пестило останньою жарою їх дивно рум'яні пелюстки.
Через усю днину збігалися діти з Назарету, щоби собі і своїм зірвати сих квіток з неба, і вони скоро миналися. Впрочім, ішла осінь, яка доти миє квіти дощем і б'є лютими вітрами, доки не облетить з них Богом дана краса.
І маленький Ісус Назареєць вибіг у тепле полуднє погратися з ровесниками поміж он ті маки, палаючі, як вогники, крилаті, як мотилі, і крихкі, як мрія. Коли вже забави мав доволі, назбирав гарну китицю і з веселим вигукуванням спішив до хати.
Біля вікна у сонці сиділа його молода мама і пряла сивий льон, веретено іскрою совалося в її пальцях. А як схилилася, щоби придержати в обіймах свойого пустунчика, він успів уже вбрати її волосся в ті тремтячі, огненні квітки, мов у царську корону.
Повна тихої погоди дивилася на нього урадована Марія...
З сеї години посеред піль, де росте хліб насущний для грішного мира, з кождим літом цвітуть доріжки божі, мов довгі шнури із коралу.
III. ЧЕРВОНА КОРОВКА
Тепер то вона казка, а колись була правда.
Годі, коли ще Христос ходив по світі з учениками, захопила їх ніч під лісом, осторонь сіл і людей. Дивляться, аж хатка стоїть на майдані між хвоями.
Стук, стук!
 — Увійдіть з Богом!
Кліть курна, низька, але на покуті візерунок небесного ангела, на вікні глечики з розмарин-зіллям, а мисник, ослін і виступні як той ярий віск біліють. Сидить над кужілкою вдовиця, діти в'ються біля неї, — одно ляльку зі шматок ладить співаючи, друге ж почерез батіжок гарцює... Як ті пчілки у теплі її серця гомонять.
То була вдова зовсім бідна і її малі діти. Старших за них вона неділь тому зо три відвела у город найматися — сина дроворубові віддала, дочку ж — купчисі, що торгує рибою.
Подорожні натомилися дуже, просять переночувати їх.
Нам нічого не треба, жінко добра, лиш би побути під дахом, лиш би приклонити голову як-небудь! — сказав був Христос.
Як на те, фуга злопотіла за хатою, чатина чорним крилом вдарила об шиби — і по серці майнуло холодом, страхіттям бурної ночі.
Добула вдова волохатий вовняк із скрині, постелила на долівці — і всім гостям було де дітися. Аж чудно: хатина мала, постелі недостає, проте всі лягли як слід.
Заснули.
А вдові не спиться — завиває вітер по верховіттю, то вона двигнула голову з-помежи дітей, усіла, думає:
«Як то там моєму синкові спиться у таку ніч у чужій хаті? Усе, як коли буря, він мучиться недобрими снами. Якби хто прислухався до нього і підпер його голову високо, він стих би».
Притихла уп'ять, навіть трохи задрімала, як щось наче за оба рамена підняло її з лігва.
«У Маріяни упліток і стоночок цілі плечі, а вона ж тільки місяць як з купчихою ходить на базар. Відкіля сі уплітки у неї? Відкіля сей сміх голосний, що вона його розсипає як пацьорки цілу божу неділю?»
Вітер тоскує собі, вдовиця собі.
Досвіта встала вона корівку доїти. Се була, бачите, кормилиця її сім'ї. Не будь її, позагибали б з голоду! Молока від неї саме стільки, що по черпакові денно кожному.
Видоїла корівку, принесла посуду у хату, стала начеряти вперід гостям богоданним, і — бач! — всі напилися, ще осталося дітям удруге дати. А тим часом сонечко викотилось д'горі, вдова вивела корівку пасти, прив'язала до хвої, а подорожні розлякувались, пішли в свою дорогу!
Йдуть вони, гуторять, роса різва та студена пече злегка босі ноги, веселий світ такий! Йно минули ліс, аж тут з хащів біжить вовк, перебігає Христові дорогу, жалкий, худющий, виголоджений.
Господи! О-о! Вельми їсти хочу! — скавулить.
Христос з милосердям прислухався до вовкового горя, бо каже йому:
 — Он там на майдані прив'язана до хвої пасеться червона корівка. Іди та з'їж її!
Погнав вовк, аж курява шляхом знялася. А ученики глянули один на одного з дивом і журбою. Вдовина ж корівка, не чия!
Так їх се діймило до живого, що, пошепотівши хвилю осторонь Христа, порішили червону корівку зробити чорною, поки ще вовк добіжить туди.
Йдуть, йдуть знову, але мовчки: не хочеться говорити нікому... Коли — глянь! — висолопивши язика, біжить, здоганяє їх чвалом те саме вовчище.
Господи! — пищить здалеку. — Їсти хочу тай дуже! Там нема червоної корівки, лиш чорна як галка!
З'їж чорну! — звелів повагом Христос.
Погнав вовк у ту саму путь, як тінь перед сонцем майнув, так йому ніколи.
Ще дужче потривожилися ученики. Порадилися нишком і зробили таке чудо, що з чорної корівки та стала періста.
Йдуть вони, не вгавають, натомилися вкрай. Десь там присіли нарешті на камені придорожньому — аж той сам вовк уп'ять перед ними. Упер лапи в землю, аж мнеться, перегинає покірно-люто:
 — Їсти хочу вельми, Господи! Я всюди глядів чорної корівки, але нема. До хвої прив'язана періста! Угу-гу!
 — Яку побачиш, таку й з'їж! — рішуче звелів Христос.
Погнав вовк, з'їв удовину корівку. Осталася вдова без нічого.
Що його поробиш тепер? Те, що сталося, ніяк не відстанеться!
Брели вони далі почерез трави та межі. Сонце знялося на середину неба, спрага почала томити всіх. Де б тут водиці напитися? Нема ніде... Йдуть, ледве тлінні.
У якійсь годині вони озирнулися, аж збоку дороги стоїть гайок.
Там повинна бути вода! — скрикнув хтось з гурту.
Пішли подивитися: є буцімто озеро у сьому гайкові, а там гаддя всяке, що лиш де по світі лазить недобре, кишить, сама ж вода — як кров...
Вертають ще скоріше, чим пішли.
 — А що? Напилися? — питає Христос.
 — Господи, не пили ми, вода кривава!
Направилися стурбовано далі, коли нагло леготом добрим повіяло, видно сад хороший, на убочі криниця високо б'є, а вода погожа така! Підбігли, ловлять її у пригорщі, п'ють досхочу. Вернули не зараз.
 — А що, напилися? — цікавиться Христос.
 — Напилися, Господи Боже! Вода ж там погожа яка! А криниця уся в рутьманих гілках, волошках та барвінкові, а васильок хрещиком позаплітував її доокола. Квіти там ото раз хороші.
Христос уповів їм тоді:
 — Се гаддя — то душі, що тут нищих не подаряють, на ніч подорожних не приймають. До суда-віку у сій крові вони каратимуться. А квіти, що округ джерела як сльоза чистого процвіли, рутьманими гілками, кучерявим барвінком і васильком темнолистим його позаплітували, то душі, любі Господу, що голодному принесли хліба, змерзлого нагріли і дали приют у хаті мандрівникові, як його захоплять ніч, страх і фуга.
 — А червона коровка вдовиці? — - поспитав несподівано один з учеників.
Христос оглянувся на курний шлях, витягнений в далечінь, прислонив очі рукою від яркої вечірньої заграви і подивився пильно перед себе. Ученики мимохіть вчинили те саме.
 — Що видите? — спитав їх по хвилі.
 — Вдова з дрібними діточками світ за очі вибираються. Раз нема у неї червоної коровки, то жить в лісі з сім'єю стало не під силу.
А Христос, осміхнувшись тепер лагідно, як та зоря вечірня, що найсяйливіша, сказав:
 — Не будь голодного вовка, не стала б вдова шукати другої долі по світі. Кожна її днина аж по могилу була б стривожена ніколи не всихаючими слізьми розлуки, сумнівів і непокою. У пустці лісовій діток своїх розгубила, тепер у глоті міста віднайде їх і позбирає, як птаха під крила.
Невже ж се, що вона матиме їх усіх біля себе, не є важніше сто раз від червоної корівки?
IV. МОЛОЧІЙ
Була собі дівчинка, своєї вбогої мами шевкиня і іамітальниця, що весь божий день, бува, проспіває за роботою, як пташка. Та смерть не одушевляється співом пташок, тож одного вечора, як місяць з усіми зорями відбився у шибках, змитих сивою росою, мама поцілувала свою послуженьку востаннє, а не маючи нікого на світі, щоб доручити дитину, простягла рамена до золотих світел на небі, розсипаних молочною дорогою, і сказала:
 — На ваші руки, щедрий місяцю, й на ваші, багаті зорі!
Пішла сирітка світ за очі, у друге село помандрувала найматися. Тільки на ній достатку, що згрібна сорочка і спідничка червона, крапчаста, як у зозульки. Голіруч іде... Заки маму віднесли на могилки, хтось бідніший за неї все добро з хати попрятав.
Йде сирітка полями, аж глянь! — молочій на зелених дувках пір'яними кулями світить, а так його багато, наче облаки упали на землю і дрижать. Зраділа, метнулася живо, назбирала повний подолок див-снігу. Потім доглянула плахту, що її виткав павук між двома корчами дикої рожі, — вона світила, мов те дороге блискальце. Познімала край до краю колючками тернини і всипала туди з подолка весь теплий пух молочію.
Заки вечір схилився, вона вже наближалася.до села. На плечах у неї подушка і чимала перинка. Вони були легенькі на диво і самі неслися горою, наче їм хто поприпинав безліч маленьких крил.
Село, як пестра бинда, розкинулося перед сумними очима, усміхався вечірній світ...
Сирітка зупинилася зараз перед першою хатою, привітною, як пташине кубельце, з білими й рожевими гвоздиками, що поздоровляли її запахом, як рідну.
Стала на порозі і поспитала крізь щілку у дверях: Не треба тут наймички? Я всю хатню роботу знаю.
Вийшла з хоромів баба Мотря, глянула на неї досвідним оком, миттю обчислила хосен і рішилася оставити у себе. Забрала сирітське придане, отсю постілку з молочію, й віднесла до світлиці, а дівчинку нагодувала таки на порозі.
Зараз першого дня пішла сирітка пересаджувати барвінок, — до вечора він під її руками кучерями звився. Опісля взялася полоти бур'ян, і грядки віджили, як скупані. Чого не доторкнулися сирітчині руки в полі чи на городі, сторицею платило за її труд.
Годі оповісти, як раділа своєму добру баба Мотря! Сидить собі загніруч, йно розказує. Чимраз далі вона стала така ненаситна, що дихнути не дає сирітці: а тут іди, а те зроби, там он тебе конечно... Увихається дівча, раде годити, та з праці ще краща стає, волосся у неї темне-темне, а очі сиві, мов вода ручаю.
Раз якось ніччю наполохав бабу лихий сон, їй снилося, будьто хтось добивався до світлиці. Вона, прокинувшись, пішла туди, стала на порозі й остовпіла. Місяць не світив, і ніч була елітна, проте постіль сирітки горіла світлим огнем, немов шовкові ризи у церкві. В хаті було ясно, хоч голки збирай, — дивне сяєво стелилося аж на приспані дерева біля тину, на голубник, криницю...
Можна б у ньому шити найтонше шитво.
Від сеї пори не купували дома ні дрібки оливи, ні одної свічечки. Сирітчине майно світило.
Збирала раз баба Мотря своїх онук на неділю: коси їм розмалювала стяжками, уплітками, запаски дала мережані, корсетки шалінові. Сирітка ж, босенька, воду доношує, заткнувши полинялу спідничку за стан. Глянула на бабиних онук — сплакала нишком:
Невже ж я щиро бабі не роблю? Невже ж моя робота ніщо?
Баба Мотря і не приглядалася до її сліз, зате розповідала по всіх переходах, хто тільки радий слухати:
Дивіть, людоньки, яке вибагливе на розкоші учинилося? Стяжок би їй, намиста разків зо три... А то скажіть самі, чи її убрання дасть що або відбере? Вона все однаково сіяє очима і устами, а коси у неї лискучі, як у місяці скупані. Ви чули, як вона говорить? За роботою удень не добудете з неї ніякої мови, та вечорами, коли стане розповідати що-небудь із свого кутика при печі, то сипле словами, як круглими слізьми. Зворушливо кожному...
Милосердна сусідка притакнула:
 — Зовсім іншу мову має, як наші діти. Немов бере людське серце у малі руки і підносить його дивитись на розсипані зорі...
Сирітка росла і так; коли тужила і плакала, ніхто не знав про се.
Аж раз, одної осені, молодий князь заблудив у темному бору: він відбився від свого почоту і довго не міг одоліти гущавини, повної страхіття. Сумерк уже падав, як він наткнувся на якийсь потік і, за ним ідучи, насилу добився шляху. Не було що діяти — пустився в найближче село ночувати.
Перед ним хтось швидко йшов, хоч із тягарем на плечах, — червона крапчаста спідничка маяла у сумерках. Князь скоро порівнявся з сиріткою і побачив, що вона несла на раменах мішок з милом, а в руках держала за вуха жовті юхтові чоботи баби Мотрі.
 — Звідки йдеш? — поспитав, рад, що має з ким говорити. — Ти чия?
 — Я була у місті, пане, за покупками. Я — сирітка.
Нав'ючена нікчемним тягарем, вона простувала насилу, мов чисте полум'я. А коли стала збентежено ладнати хустину, що зсунулася на її лице, князь побачив наймиліші з очей і усміх повний туги, як вечірня година. Тихо та поважно падали сирітчині слова, а князь збирав їх до одного, наче міцно пахливі рожі. На молоду його душу повіяло чимось гарним та жалібним...
Щедрі, як місяць в сутінках вечора, і багаті, як зорі округ нього, були сирітчині речі.
А князь ішов поруч неї і говорив весело-схвильовано:
 — Тобі не ходити вже за орудками баби Мотрі ані двигати її великих, огидливих чобіт. Ходи зі мною, солодка душе моя! У мене є двір на самітнім узгір'ї, кинений високо над берегами людського моря. Там у шумливім листі день і ніч дзвонять водограї, а довгі стежки саду здаються дорогами в небо. У моїм дворі є безліч вікон, вибитих на всі сторони світа, а стіни завішені безцінними малюнками. В кожному з них є щось з тебе. Я отворю перед тобою скрині, ковані мідю, і добуду з них шнури жемчуг, чистих, як ти. Положу тобі до ніг старосвітську одіж княгинь з кружевами, пожовклими від довгого сну. Ти за се візьми йно моє серце у малі долоні і підноси його дивитись на розсипані зорі.
Так говорив князь сеї незабутньої години.
Ранком наспів увесь величавий княжий почот, і баба Мотря хоч-не-хоч розпрощалася з сиріткою. А вона, як минала знакоме поле, де ще один цвіт молочію ховався між хмизом і камінням, схилилася і доторкнула його червоними устами. Цвіт розсипався в сю мить та, кружляючи в повітрі, вбрав волосся сирітки в корону з блідих зірок.
Я бачила се, і мені видалося, що ніхто із світлої дружини не вбраний так гарно, як вона.
V. ПО ДОРОЗІ В СИХЕМ
Як наближалося свято помирення, Ісус і рибалка Петро опустили дім Йоганни, жени Хузе... Був ранок, ярко-червоний від центурій, що квітчали узгір'я, коли, згорнувшись у свій хітон світлий, наділений, Ісус минув оливні сади Бетеляму і зійшов униз, на поля. Сихем, побудоване на висоті, мріло здалека мов сон: імла з-над Йордану плила під ним, і воно, здавалося, стояло серед неї, як човен на тихому озері.
Два таланти золота і нитку опазів подала Йоганна, тоді як прощала нас. Учителю! — говорив Петро, йдучи вузькою стежкою вслід за мовчазним Ісусом.
Сей не замічав слів свого товариша і всю увагу сяйливих очей звернув на те, щоби не наступити ногою на котрого з фіолетних стрибунців, переплигаючих поміж прути трав.
Петро добув дари із-за пазухи своєї сірої робітницької опанчі, поклав шнур клейнодів на мозолистій долоні і протягнув її нерішуче перед очі Учителя.
Але Учитель не дивився.
Стрункий, як лілія Сарону, він ішов з небесною повагою, відгортаючи деколи мідно-червоні хвилі волосся, що зсувалися йому з рівного перечоса на обличчя смагле і тепле, як топаз Йоганни.
Було сонячно, мрійно, пташня заливалася гімнами у зеленім сітнику, наче левіти на флейтах свистіли коси, здоганяючи переливною мелодією короткі оклики півнагих чередників, що пасли вівці над потоками.
Мандрівники йшли довго, та образ Сихему не приблизився, а став чогось-то обіч. Сонце викочувалося чимраз вище, стежки плуталися мов сітка, несподівано для ока виринули старинні могили, ковані в придорожнім камені і оброслі плющем руїни криниці Агін — Медавара. Пісок котився уперед ніг прочан, гнаний нечутним подихом жари, тож Ісус зчаста здержувався і висипував з сандалів гострі колючки креміння.
Аж коли образ Сихему станув лівобіч, Ісус приложив долоню до чола, немов шукаючи когось, хто б справив на путь.
Там, під стінкою рогоза, встромивши босі ноги в перстені звивчатого розхідника, лежав черевом до трави обідраний, заяложений овечою нечистю вівчар. На збитім волоссі почіпалися горохв'яні стручки і солом'яна мерва, по руках з розтопіреними ліниво пальцями лазили пестрі мухи, і а вівчар, приплющивши очі від сонця, лежав з насолодою і не рухався, хоч скоботали. Йому вдалося потягнути ранком декілька раз з винового бурдюка господаря, і тепер одолівала його дрімота. Овечки і собі, поблукавши без толку, лягли тут і там і дивилися в блакить слізними від жари очима.
 — Пане, ось вівчар, — зрадів сідий рибалка. — Піду поспитаю його.
Він схилився над дрімаючим.
 — Будь ласка, чередничку, укажи нам, куди йти до Сихему? Ми прочани, запізнимо жертвоприносини.
Вівчар глянув на нього спідлоба, почухався за обшивкою від насікомих, потім поклав голову назад у верес та чорнобривець і пробурмотів злісно:
 — От там дорога! Відчепіться, навісні!
Не відриваючи черева від землі, він згірдно простягнув п'яту в напрямі, в якому мали йти.
Ісус твердо глянув на чередника, аж сей під невмолимим примусом звернув до нього плоске, злобне обличчя, ціле в поті незнаного душевного зусилля, і, не розуміючи, з жахом наслухував чогось у самім собі. Петро, чоловік поривчастий, мимохіть затиснув руку, двигнув грізно повстяні брови, але подумавши — сплюнув.
Минула ще година. Сихем, окружене вінком смоковиць і мигдалів, наблизилося на віддаль каміння, викиненого з пращі, над ним горіла вже сліпуча заграва дня на відлеті. Мандрівники минули якийсь-то гайок, обійшли нетіч — рудавину, що виринула знагла поміж лотач і божанку, і тільки тепер стежки розбіглися десятком шнурів. Сихем стануло чогось-то праворуч.
Учителю, он чередничка над потоком овечок сокотить, — сказав стомлений рибалка. — Піду поспитаю ще у неї дороги.
Справді, над берегом джерельної струї стояла серед квіток дівчинка в білій одежині. Світле волосся красило її шию, як дорогий клейнод. Вся вона була схожа на майський день і так дбайливо та любовно гладила вовну своїх овечок!
 — Люба дитино, покажи нам, котра стежка заведе нас у Сихем? — попросив Петро, просвітлівши від теплого почуття, яке залило його невчене серце на вид ніжності і чистоти.
В Сихемі станете вже небавком, — відповіла чередничка. — Дорога гей стрічка, саме повз мій ручай. А там перейдете по каміннях убрід, тоді по сугорбі уверх, от і побачите майдан суддів під містом.
Справляла квапно платочок на голові.
 — Якби ви пождали хвилину, — додала з любою усмішкою, — то ми провели б вас усі, я й моя худібка. Ви й так утомлені спекою і пилом, а над ручаєм така гарна прохолода! Мої ж овечки як задзвонять у свої брязкальця, то так весело кожному! Пождете?
І не дослухуючися відповіді, радісно і скоро кликала свою маленьку отару:
 — Сюди! Бервінка, Пацьорка, Писана, гей!
Але Ісус поклав на її маленькій ручці свою божеську долоню, глянув на неї з чуттям і, хвилечку подумавши над чимось з прижмуреними в застанові очима, пустився сам іти.
 — Учителю? — відізвався рибалка по хвилі особливого мовчання.
Ісус звернув на нього не зараз свої тихі очі.
 — Що даси, питаю, отсій дівчині за те, що так весело і щиро послужила нам? — поспитав Петро, чуючи серце н устах від любого схвилювання і вдяки. — Що даси їй, чим наділиш се чисте дитя, Блаженний?
 — Що ж би? — відповів Ісус з строгою повагою. — Чередника, що п'ятою показав нам дорогу, дам їй за мужа.
 — О Господи! — зжахнувся старий робітник і молитовно склав руки в безладді і грозі. — Як же се? Чому? Невже ж вона не заслужила найліпшого у тебе?
Розвів намуляні руки в дрижанні тривоги і, вихилений із стежки аж попри рам'я Назарейця, просив, не уставав:
 — Згадай, сину Давидів, як вона хутенькб бралася одягати крапчастий платочок на сю малу, гладко зачесану голівку і квапилася вести нас... Як зривалася бігти за отарою і тими дитинними словами, як медом, змазала наші черстві серця! Згадай, Господи, які чисті і без гріха сі босі ніжки, що бажали іти з нами, і як кожна складочка її білої одежини сіяє чимось божим! Дай їй такого, як вона, Учителю!
 — І не буде інакше, — відповів Ісус, піднісши очі на пливучі облаки. — Не про неї одну я мушу печалитися, Петре! Хто ж би любив, зодягав чисто, навчав добра дітей отсього жалкого чередника? Хто б йому овечки з поля заганяв на сон в охайності і безпеці? Хто б розсвічував колись в його хаті срібні світильники у святий день Сабату?
Він глянув з сміхом на перепелицю, що пурхнула йому мало не з-під ніг. За нею, як живі грудки землі, покотився цілий хоровод її малих дітей і щез у зелених димах трав.
 — Я дам йому її, — продовжав. — Тоді ж в нього по всі дні життя буде пшениця і сикер хельбонський, і біла вовна в тисячах міток ждатиме рук у коморі. Буде олива і бальзам, коралі і мідяний посуд. Замість кропиви ростиме на його загороді кипарис, а замість тернини цвістиме мирт, дерево без порока.
Рибалка протягнув рукою по чолі, немов хотів звіяти з нього безумну грозу, потім ще раз, повний пристрасного милосердя, глянув в Ісусове обличчя — та воно було спокійне і скуплене в собі. Тоді, вкривши очі ширшавими долонями, Петро пішов у знемозі за Ісусом і, не дивлячися на красу Сихему, плакав.
VI. МИСАЛЕХОВА СТРІЧА
Уже шістнадцятий раз сонячний розсвіт блиснув над шпилями Єрмона, як мідяний диск римлянина, і шістнадцятий раз сонце покотилося у безодню, позіхаючу необнятою загадкою, відколи Мисалех, виповнюючи обіт, вийшов із свойого хутора в сірійській землі і пустився в путь до Єрусалима.
Бодрість ні разу не опустила його, і кожного ранку, встаючи з твердої рогожі в стрічній господі, повній буденної суєти і молодого крику служебниць, він простягав гнучкі мускули під ритм своєї побожної радості і, поснідавши жменею мигдалів чи фіг та кубком джерельної води, йшов далі.
Білий виссон, яким опоясав чоло аж по брови, носив сліди пилу і роси, так само згортки плаща та грудь, розхристана і блискуча силою. Чорні кучері волосся спадали аж до рамен, заслоняючи уха, і ціле лице було тим більш добре, строге і так виразне, як маска імператора на новій драхмі.
До сеї пори його минала лиха пригода, — спочивав від спеки під смоквами, на полях, стрічав чорних і нагих, иапіводичілих пастухів, які поїли його молоком овець, не беручи заплати, а вечором сходив з битих шляхів на левади, зарослі розмарином, у села, де на майданах сиділи судії та розглядали жалоби поселян.
Але лучилося, що Мисалех, хоча від Єрусалима ділив його йно день дороги, не стрінув довгий час нікого і заблудив. Чорна тінь, яку обійти здавалося йому легкою річчю, оказалася густим, шумливим, віковим лісом, вигненим у півколесо, за якого довжиною зір не годен був подоспіти, і так проймаючим виразом своїм, як тятива Богом націленого лука. Паломник пустився зразу окраїною гущі, надіючися, що надибле стежку, яка сей ліс протинає. Правда, тут і там були стежки витоптані ходаками чередників, та вони губилися зараз серед дикого мирту, золотих чаш підвої, пернатих папоротей і хвощі.
Мисалех сильно натомився, тому усів над холодною течійкою, що витрискувала з-під коріння старого, посивілого велетня, і ясував думки, поки шелест галуззя і відгомін легкої ходи не заслонили його ухові співу тріщуків та музичного вигукування стернадок.
Він прихилився — від привички йти довго в блиску, підніс руку до чола, а серце його стало тріпотатися у грудях мов сонце. Із лісового проміння виринуло двоє рамен, як двоє крил, а за ними постать ізраїльтянина мила і благородна. У руці незнакомого була палиця на весь ріст, мов у пастиря овець, а збоку, перевішена через плече, тяжіла шерстяна тайстра на ременях з сафіяна. Його одіж була з предорогої парчі учинена, біла, з голубим рубцем, як її носять знатні рабіни, а зовуть «талітою». До згорток її поприлипало бодяччя, і ціла вона була жорстоко на тернині обдерта.
Сам молодець був так сяйливо гарний, як ним може бути лиш гість з неба. Його очі пригадували зорі на водах Йордану ніччю, обриси фігури здавалися уточненим по-мистецьки золотом. Його тіло виявляло матову блідість бісеру, а тонкий рисунок жилок на висках блистів коштовністю сапфірів.
Путник встав назустріч йому і промовив:
 — Мир дорозі твоїй, сину знатного отця!
 — І тобі мир! — відповів молодець, уважно виминаючи альву, обсипану білим роєм квіття.
Мисалех аж тепер спостеріг, що юнак сей... плаче, тому сказав у пориві співчуття, яке прошибло його серце:
 — Скажи, дивний красою мандрівче, що привело тебе у сю лісову гущу і за ким так стривожено ридаєш?
 — Те, чого з пильністю гляджу, — відповів молодець, — у руки мої не вертає. Овечка, сотна з отари батька мого, відбігла кудись і пропала. Шукаю її дні і ночі, проміряв усі ліси і яри навкруг Єрусалима, дарма!
 — Хто ти є? Хто твій отець? — питав Мисалех, радий розважити його привітним словом.
 — Мій отець є могучий володар — дванадцять полків крилатих войовників приказів його дожидає, а навкруг престолу десятикратнотисяч тисячів дворян і служебників у повазі та мовчанні стоїть.
На се Мисалех:
 — Коли твій господин отець є таким могутнім володарем, то що йому на одній марній овечці залежить?
 — Він її дуже милує, — пояснив равві, — відколи ж пропала, переболіти сього не може і вислав мене, аби я шукав її так довго, аж приведу утрату з собою.
Здивований сірієць поглянув на подерту одіж незнакомого і продовжав питати трохи недовірливо:
 — Не мав же твій отець нікого з-поміж десятикратно-тисяч тисячів дворян, щоб глядів... за вівцею, а тільки тебе, убоге дитя, на таку поневірку, на злидні і скорб вислав, хоча здається, ти дорожчий над білу вовну всіх овець миру?
 — Се тому, — відповідав молодий равві, — щоби показати, як дуже її милує. А служебників я сам не хотів, вони ж лякали б стривожену худібку і вводили б у сумнів своїм лицем. Думав я, що коли вона догляне мене, королівське дитя, у хвалі моєї непорочної молодості, з радісним каяттям прибіжить мені до ніг. Але її нема.
Незнакомий заслонив лице рукою і стиха ридав.
Мисалех не міг устояти на місці, так схвилювався видом чужого горя і попрощав юнака добродушним побажанням:
 — Дай се Бог, щоб ти згубу свою скоро віднайшов і у радості господину — отцю приніс!
Він поринув зараз у самоту лісової глибини, але довго ще чув оклики незнакомця, шукаючого утрати.
Незабаром попав на стежку, що просікала лісове нутро, та крізь світлий пролом між кедрами доглянув яхонтові тераси єрусалимського храму.
Минули літа. Мисалех знов учинив Господу обіт і вибрався удруге в Юдею. Було під Сабат, і він бажав ще перед сумерком станути під кришею господи знакомого собі хуторянина. Ще й буря, що надтягала, гнала його вперед, — його плащ і бороду вітер наповняв гострим пилом. Весь день тривала спека, тож червоне каміння по дорогах роз'ярилося і пашіло як грань. Вітер злизував сю червону жару й ніс у простори, аж на межі небесної синяви, що стояла дивно низько над світом і будто косо, як балдахин, котрого стовпи хитаються і грозять упадком.
Мисалех біг наосліп, придержуючи рубець одежі над очима, в які сипалися зерна піску, несені схвильованим повітрям, коли вихор приніс до нього знагла проймаючий шум, наче злив тисячі голосів, роздираючих ухо окликів, невгамовного плачу та глухого стогнання, — то він станув як укопаний на місці і глянув уверх.
Гора черепів стояла саме у передзаходовому сонці, чорною тінню завірюхи видовжена в безконечне марево, шпиль тіні черкав лінію небосклону. По стежках, що десятком перстенів оперізували узгір'я, двигалася чорна людська метушня серед оглушуючого крику римських десятників, що закликали до порядку, самі поблідлі дико, розтрясені від жаху під лискучими сталевими нагрудниками і шоломами, опущеними низько на спітнілі обличчя.
На вершку гори видніли три хрести: кругом середущого стояли жінки, робітники, якийсь римський центуріон і дехто з фарисеїв. Поміж людські ноги пересмикувалися собаки з навислою на кровожадні очі шерстю. Дібравши собі місце, обросле м'якою зеленю, жовніри, перед якими лежала біла «таліта» з голубим рубцем, як її носять рабіни, грали в кістяні астрагали та перекликувалися хрипло від нетерплячки.
Сірієць перебрався з трудом через юрбу і тут побачив, що чудовий молодець, якого перед роками стрінув у лісі край Єрусалима, висить прибитий на хресті, так споневіряний і окривавлений, що тільки по божеськім сяйві обличчя, по величній чистоті рисів пізнав його.
Оголомшений грозою і горем Мисалех підніс очі на смертне дерево і поспитав страдальця:
 — Невже ж ти є той дивний мандрівник, котрого я стрінув колись по дорозі в Єрусалим, перед святом опрісноків?
Згори дався чути слабий голос:
 — Приятелю, я єсмь.
 — О нещасний! — гірко заплакав Мисалех, колихаючи голову в долонях. — Як се ти попав на дерево смерті? Хто обдер і поранив тебе, Праведного?
Назареєць схилив голову на груди і заговорив печальним шепотом півживих уст:
 — Се моя овечка учинила.
То Мисалех зломив руки від безумного болю і кричав проти неба:
 — Се не овечі, а вовчі зуби на тобі! Се пазурі скажених собак, одичілих ведмедів і кровопійних вірлів!
Розп'ятий дивився недвижно уже вдалину, по якій гнав бурунами рудий пил, окутуючи в жах і вогонь оливні сади Бетеляму. Ще хвиля — повінь тьми залила світ, а Мисалех упав обличчям у траву й порох.
Коли далеко згодом устав, на небі виблискував у димові вузький серп місяця, такий смертельно блідий, як лице Праведного.
Над Єрусалимом стояла повінь удушливої мряки. Серед неї на висотах кривавою низкою червоніла світильна її вікнах палати Понтія.
Сього вечора в одній з брам Єрусалима Мисалех струшував з ніг пил злочинного міста, німим криком серця прощаючи натхненного скитальця Юдеї. Найстрашніша і ночей, які коли-небудь чорніли над світом, закутала його и розпуку і гнала навпростець під несамовитий лемент нічних птиць.
VII. НА МОГИЛІ РАВВІ АЗАМАТА
 — Хочете бачити наші гроби? — поспитав старенезний сторож кладовища, обідраний, худющий жид, обмиваючи руки після якоїсь марної їди.
Він зараз вийшов у сіни, які заступали тут подвір'я, комору і клуню, та отворив перед молодою гостею цвинтарні ворота.
Перед ними розкрився вид на горб, засіяний могилами. Вздовж змуршавілої огорожі бігла ясна стежинка на зелене узгір'я. Там розкинулася по ньому утла рухлива івга і мов діточими раменами обвила понуре каміння гробів — ставники, схожі на таблиці Мойсеевого декалогу. Часом тінь галуззя ставала тихо, дрібне листя застигало недвижно, і ся тиха картина здавалася обломком античної повісті.
Жид ішов уперід та розсував гілля, тріскаюче з-під землі, як зелений фонтан. Поки гостя розглядала пестрі малюнки на ставниках, шафраново-золоті львиці, руки, показуючі якусь далеку точку у синяві неба, сторож кладовища усів на одній з могил поміж фіалки і чорнобривці. Він призадумався погідно, як людина, що глядить в обличчя свого добре заслуженого щастя.
Молода жінка згорнула полохливо руки на грудях, укритих білою тканиною, і сказала пошепки, оглянувшися кругом себе:
 — Бачу, ви тут сам один як палець. Не боїтеся?
 — Чого? — розсміявся жид. — Ті очі, що під землею, не бажають уже нічого. Час і груда глини заспокоюють. Я б вам щось розказав, якщо ви хочете послухати жидівського злидаря.
 — Чого ж би ні? Охоче послухаю! — відповіла незнакома, недовірливим поглядом окинувши старця в його обдертім халаті, підв'язанім шнурком, у сорочці, застібненій гарасівкою на впалих грудях.
 — Сядьте он там на могилці равві Азамата. Моріжок м'який! Кілько літ тому каменеві, сьому письмі на камінні? Триста літ, як помер світоч вигнаного Ізраїля, равві Азамат, великий равві...
Зупинився, кліпаючи червоними повіками, його профіль виявив тепер цілу тонкість рисунка, хижу духовність раси.
 — Ви чули, хто був Олександер Мойкден?

* — поспитав розтрясеним голосом. — Ні? Він дуже смілий чоловік був! Цілий світ переїхав з своїм військом і раз у таку попав пустелю, що тільки опока під ногами і небо над ним. Дикі скелі кругом заперли йому дорогу, лиш одна брама була в камінню. Молодий король чоловік був нетерпеливий, став бити мечем у скелю:
 — Вийдіть, хто б там не жив!
Засуви заскреготіли, з глибини виглянув старець, білий, як голуб, каже:
 — Чого тобі треба, сину? Тут, знай, окраїна світа!
 — Значить, за сими ворітьми рай і пекло? — зчудувався Мойкден.
 — Небо і пекло на землі, мій сину. Тут є престол Ягве, у Його неминаючій хвалі.
Здивувався Олександер, просить старця:
 — Я хотів би мати знак якийсь для людей, що я поклав ногу аж там, де світ кінчиться. Дай знак якийсь Мойкдену, витязеві!
Старець пішов у глиб скельних переходів і через хвилю, вернувши, приніс щось в обережно замкненій руці.
 — Ось знак для тебе! — сказав і подав Олександрові живе людське око.
Зрадів Македонець особливому дарункові, став поблискувати ним на простертій долоні, мов дорогим опалом. Приглядався, весь захоплений грою світла і несподіванкою, як воно розсипало кудись із пропастного дна зіниці безчисленні, хижі, золоті волоконця, які відбивали у собі кожну летючу хмаринку, овид неба, ланцюг диких скель...
Розсміявся — і сміх понсових його уст відбила захланна глибінь ока.
Як беріг його Олександер всю дорогу! Заховав свій скарб за пазуху і думав тільки про нього. А коли з гуком колісниць і дзвоном тимпанів вернув у свою палату відпочивати після трудів мандрівки, зараз поклав його на руці і грався ним. Та око сталося нараз несказанно важке, сустави короля охляли, коліна затремтіли, як вода, весь він схилився під незримою вагою додолу...
Зчудований таємним явищем, Олександер велів покласти око на вазі, якою важили збіжжя, відставлюване до королівських житниць. Слуги придвигнули її зараз і кинули на один бік таємничий дарунок з окраїн світа, а на другий залізний меч, нараменники, шолом з крилами, весь з міді... Ще нагрудники поклали там, важкі, укриті кільчатою чешуйкою, щит залізний, об'ємом у жорновий камінь, королівський жезл і всі пардучі шкіри з-над його одра.
Шарпнула вага — і все те пішло угору, як порошина, а око блистить унизу, мало що не на долівці, грає пекельними огнями, як у темнім плесі віддзеркалює у собі всю розкіш королівського житла. Зовсім немов глумиться з людської безсили супроти томлячої загадки.
І як тоді не лютував король! Від гніву, що його ум не годен збагнути тайни, він шалів, як гарячий вітер у пустині, і всі зів'яли біля нього. Далі втомився, став роздумувати.
 — Гей, жовніри! — звелів сторожі. — Приведіть до мене щонайстарших жидів з божниці, і нехай прийде софер, учений в письмі, та витолкує мені, чому се око важче всього?
Прийшло їх сімох, сивих, насуплених від непевності під срібними ковпаками євреїв. Кожний держав у руці сувій пожовклого пергамену. І хоч би одно слово упало з уст! Забули мову перед жорстоким обличчям володаря.
Пішов жах по всьому юдейському краю...
Аж найшовся бідний жидок, обдертий такий! (Він стільки був варт якраз, що його шнурки...) Пішов собі звичайненько до короля, каже йому:
 — Вельможний королю, я хочу... тебе об'яснити!
Та тут і спотикнувся від ніяковості, — бідний такий «меджнун»

!
Весь двір реготався до загину, розглядаючи сю сміховинну появу, а король з досадою велів вивести обідранця на терасу палати та показав йому стрімку скелю, що котилася з-під мурів будівель у море.
 — Глянь, — сказав йому. — Ось там кінець твоєму нікчемному життю, коли не рішиш загадки.
А «меджнун» зірвав трепетливий лист дикого вина, що кидало тінь над його розпатланою головою, і, приглядаючися розсіяно сітці ліній на його блискучій поверхні, сказав:
 — Спробую, — а там який кому жаль? Може, тим висим косачам, що важилися на корчах ситника, тоді як я вчився від них свистати теплими вечорами? Може, тому іссопові, що виростає з муру храмини? Або тій ріці, що обмивала мої потріскані ноги, як я схилявся над нею ранком, ситий гіркими росами? Кому жаль?
Лежить око на вазі, дивиться довкола мудрим блиском, думає. Все, чим розкішні престольні тереми, поміщається у ньому, золотими кігтями хижої, ненаситної жажди воно обіймає і тягне в свою глибінь картини величі і краси. Відбиває перські коври з їх бісеровим малюнком, ізмарагдові світильна на ставниках з кипарису, сліпучі клейноди жінок, схилених над ним, і смаглу луну їх пещених облич у серпанках і квітах.
Весь двір вінком обступив голодранця, жде, коли стане говорити? А він, випхнений ліктями на чоло гурту, став перед вагою і, перш чим слово упустити з уст, листком винограду, зірваним на терасі, накрив се дивне око... Вага сколихнулася з силою, і воно пішло догори, як пилина, а весь тягар багатства і розкоші з лоскотом упав додолу.
 — Володарю! — сказав тепер жид. — Се око накрите, не видить нічого, не бажає, і тому стало легке. Його ніщо не обходить і за нічим на світі не жаль. У ньому... порожнеча... Вели закопати в землю сю вирішену загадку, щоби не спричиняла тобі непокою!
Король, до якого він говорив се в покорі і простоті, зійшов прояснено з високих ступенів свого сідалища з слонової кості і, прихиливши голову «меджнуна» до себе, поклав на ній руку в знак ласки.
 — О слово мудреця в устах бездомного! — закликав. — О полум'я, достойне горіти в алебастровій чаші! Гей, слуги! — звернувся до поблідлих з зависті дворян. — Покладіть на нього мою золотисту мантію і вінець! Від сьогодні його мешкання тут. Між найчільнішими при моїм столі буде його місце!
А «меджнун» поклонився королеві (він зовсім не умів кланятися...) та з радісним осміхом сказав:
 — Справді, нічого того не треба! Веліть мені лиш дати місце у божниці, о найдостойніший, щоб я міг слухати, як учені в письмі читають «гафтару». Мене не пускають туди тому, що ходжу босоніж, і я завсігди стою під дверми храму у Сабат...
Старець і собі всміхався блідими губами. Вставши з могили, опертий об палицю, він додав:
 — Мертві очі, накриті, не бажають нічого... Смутно, кажете, самому? Я не сам! Бачите сей стришок он під крівлею? Як ударить град, поллється сльота, здійметься зимою метіль, вся лісова твар знає туди дорогу. Не раз уночі такий тупіт, біганина! Кажете, щоби пасти і силки ставляти на неї? Хорони Господи! Вона ж тулиться біля мене як діти! Ще й як старому весело!
VIII. ДАРОВАНИЙ ЧЕРЕВИЧОК
Вчасним ранком одного осіннього понеділка перед убогим домиком на передмісті задержалася панська повозка. Висів з неї ясновельможний в дорогій шубі, за ним червоно одітий гайдучок поніс сувій якоїсь тяжкої тканини. Отворивши потріскану від старості браму, вони двигнулися на темний поверх, під саму кришу. Мешкав там молодий майстер Свирид, кравець і кушнір, котрий хоч і гарно шив, дбайливо обходився з повіреним йому добром, однак через свою бідноту не спромігся досі на приличне, добре обставлене мешкання, на потрібне для свого ремесла знаряддя і, шиючи для передмістя, не міг вигнати з хати недостатку. У Свирида був понадто брат, гіркий п'яниця, який з лиходіями збратався і час до часу, обдертий і голодний, навідував убогого кравця та забирав останнє.
Тому, коли отсе відхилив двері його житла значний гість, Свирид поблід від несподіванки, шукаючи достойного місця для нього, і тільки тоді заспокоївся від вражіння, коли гість, добре уже сідий, сказав приязно:
 — Майстре Свириде, я бачив роботу, яку ви відставили учителеві моїх онуків. Я потребую сього жупана через гри неділі. Коли приймаєте, візьміть міру, а про винагороду будьте спокійні! Виплатиться її вам круглими червінцями!
Майстер Свирид перш усього подякував думкою Богу за добрий початок тижня, а потому взяв докладно міру, приймив у переховок дорогі ґудзики та плетіння і, як тільки пан від'їхав, забрався до роботи. Він обережно покраяв матерію, а збуваючий кусень оксамиту заховав осторонь для віддачі власникові.
Дві неділі від досвіта до нічки працював Свирид над сим одінням, недоїдаючи, недосипляючи, бо надіявся, що у його житті наступить давно дожидана переміна. Добувши лучших гостей, він покупить знаряддя як слід, винайме світлу, чисту кімнату, може, й челядника прийме до помочі... Майстер Свирид мріяв за шитвом, як хлопчик.
О, як рухливо миготіла голка в руках убогого кравця! Здавалося, що вона горить, що розпалюється від тепла його швидких рук, а кожний стежок був як улитий. Вечорами, як томні плечі зупиняли його в роботі, майстер Свирид складав розкішне панське одіння і відпочивав при свіжім повітрі віконця. Він брав часто в руки стару свою скрипку, повішену над ліжком, і грав Богу свою вдяку і радість. А скрипка наче розуміла, що діється в душі бідного кравця, добувала з себе такі чисті і вітхненні тони, аж прохожі ставали і говорили:
 — Майстер Свирид молиться.
Надійшла субота, день, коли мав явитися сам ясновельможний, тим часом вчасним ранком збудив кравця прикрий холод у хаті. Він усів на ліжку і з жахом побачив, що двері були отверті настіж.
Панське вбрання, дбайливо розпростерте на кріслах, пропало як дим. На долівці, видно, забутий, лежав лаштунок з тютюном, власність Свиридового брата.
Нещасний довго стояв як укопаний на місці, а потім заплакав як мала дитина. Обжалувати брата перед судом — значило запроторити його в тюрму; промовчати – треба було самому за пропажу відповідати, втратити чесне ім'я, жити по могилу з клеймом на чолі...
Він зняв скрипку зі стіни, загорнув її платком і вийшов з хати, холітаючися, як у похміллю, від безмежної розпуки.
На улицях мало було людей, а церков, хоч отверта, була зовсім пуста. Розп'ятий з чорного гебану, з парчевою тканню довкола бедрів, в чудово шитих перлами черевичках, простягнув руки на смертнім дереві. Майстер Свирид легко доторкнув струн і звуками тими з глибини душі заплакав. У тиші поплила пісня, якої, мабуть, не чув від нікого милосердний, на хресті прибитий Христос.
Грає кравець, серце на струни кладе, коли глянь! — щось ясне, як квітка, майнуло перед очима, і він почув дзвінкий шелест предмета, падаючого об ступінь престолу. Придивився, аж се коштовний черевичок з ноги Розп'ятого покотився перед нього і сіяє...
Глянув угору — і побачив праву ногу Спасителя, ще простягнену, як поволі вертала на своє місце.
Сльози щастя і захвату залили очі Свирида, зрозумів, що се дарунок для нього, поміч у гіркій недолі, рятунок перед загибеллю.
Перша його думка була — піти до золотаря в сусідньому місті, продати черевичок, а за сі гроші купити того ж самого вишневого оксамиту і пошити ясновельможному друге вбрання.
Він вийшов квапно з церкви і зараз пустився в дорогу. Дорогий скарб держав за пазухою.
Вже сонце піднялося високо, коли добився міста. Перший з берега золотар, до якого поступив, вигрібущим поглядом зміряв його чахлу постать, а потім ще раз оглянув черевичок, шитий перлами, з незрівнянним рожевим відтінком так, що здавалося, немов у нутрі кожної щось горить і тріпочеться.
Якраз кінний оповісник переїздив попід вікна золотаря і, скликаючи людей грімкими ударами барабана, оповіщував:
 — Крадіж у церкві святого Спаса! Нікчемний лиходій вкрав перлами шитий черевичок з ноги розп'ятого Христа! Хто б тільки знав про се або видів, має придержати злочинця і віддати в руки справедливості!
Майстер Свирид помертвів — все тепло і вся кров з лиця кудись поділася. А золотар держав уже руку на його рамені і кликав прохожих на поміч. Через кілька хвиль лавка купця була повна людей і убогий кравець, зв'язаний як злочинник, мусив під сторожею опустити місто, щоби відповісти за святотатський вчинок.
Через місяць його судили і приговорили на смерть. Оправдування Свирида, що сам Христос кинув йому з ноги черевичок, ніхто з судіїв не приймав і ніхто йому не вірив.
Надійшла страшенна хвиля, коли убогого кравця мали прилюдно казнити. Він тривав усю ніч на молитві в свойому темному льоху; до його уха долітав іноді шум наче прибуваючих знагла хвиль, що били об стіни тюрми. Се товпи народу, цікаві бачити смерть святотатця, вже досвіта збиралися на замковім подвір'ї.
У якійсь хвилі глухо заскреготіли засуви, і з смолоскипом у руках увійшли слуги справедливості. Відповідно до звичаю, судія поспитав мнимого проступника, яке в нього останнє бажання?
В'язень відповідав:
 — Дозвольте мені взяти скрипку, на якій я молився в церкві святого Спаса, і заведіть мене туди, щоб я заграв востаннє розп'ятому Христові.
Через хвилю в'язень, блідий, мов осліплений сонцем, і простоволосий, з своєю скрипкою, загорненою в платок, ішов, не тямлячи себе, на чолі многотисячної людської зграї, що обкидала його лайкою, а то й камінням.
У церкві було мрачно: Христос в одному черевичку глядів у простір з-під напівприжмурених повік, на яких застигли криваві сльози. І людська повінь, що залила усі переходи, стихла перед маєстатом страдаючого Бога.
Навколішках, звернувши очі, повні німих мольб на проникливі обриси Христового обличчя, кравець доторкнув струн, і в сумерках храму поплила прискорбна пісня, роздрожана нагальними жалями за молодим життям, скаргою на безпримірну кривду, на всі кривди світу...
Стихли присоромлені серця, з очей котилися сльози. Навіть цвіти, що вкрашали Божі престоли, стали ронити міцні пахощі із милосердя над убогим музикантом.
А він грав так чудово, як ще ніколи в житті. Забув про те, що жде його, і тонами сими чистими, як сама невинність і любов, молився Розп'ятому перед собою.
Тихо, тихенько, ранньою росою, що паде на зелень трав, ліва ніжка Спасителя піднялася і отрясла з себе другий черевичок, без пари... Він майнув як квітка перед очима Свирида і покотився на ступені престолу.
Черевичок, шитий перлами, з незрівнянним рожевим відтінком, немов у нутрі кожної з них щось горить і тріпочеться...
Як вихор, що шумить з бурею по верболозах, по очереті, знялися у тиші церкви оклики, товпа голосів:
 — Невинний він перед Христом! Освободіть невинного! Спаситель його заступник! Се він йому дарував оба черевички!
А сама ніжка Розп'ятого на очах усіх вертала повагом на своє місце.
З биттям дзвонів, з ликом пісень товпа відпроваджувала в'язня замість на площу казні до його вбогої хатини на передмісті. Наче в сні, обезсилений наглим переходом від смерті до життя, йшов він посеред тисячі людей, а осіннє сонце останнім теплим промінням золотило його бліде обличчя.
Знатний пан, якому Свирид мав віддати вбрання, не тільки не забажав, щоби він відповідав за утрату всім своїм недостатком, а ще винаймив для нього добре обставлену робітню при головнім міськім шляху, де Свирид вкоротці прикупив знаряддя, приймив челядників і став працювати в найлучших умовах, щасливий і всіми поважаний.
А оба черевички, шиті перлами, вернули на ноги Розп'ятого і сіяють там досі, як дві неув'ядаючі квітки.
IX. ЦАР СОЛОМОН І ПЧІЛКА
Пчілка, про яку говоримо, була найвеселішою цокотухою царських пасік. Вона мала чепурну голівку, крильця розмальовані синіми пружками, мохнате тільце і лапки рухливі, як живе срібло.
Славна була пчілка.
Лежав раз цар Соломон у холодному саду, чорний невільник з Фінікії розстелив пухкий килим на травах під оріхами і віялом з павиних пер освіжував лице володаря. Сей, простягнувшися горілиць, роздумував півсонно над причинами всього, що сотворене Богом.
У саду була тиша. Далеко десь, одною і тою самою ноткою, скрипів колодязь, тож цар Соломон схилив чоло на руки і непомітно для себе задрімав.
Тільки що став снити, як тридцять тисяч кметів рубає кедрину на Ліван-горі під храм Господові, тільки що став він чути грюкіт кедрового брусся, кладеного будівничими на стовпах святині, тільки що у сні мов за імлою спостеріг на морі кораблі, повні золота з країни Офір, як пчілка, отся найвеселіша з цілої царської пасіки, ужалила його в лице, і заки прокинувся, відлетіла без сліду й вісті.
Цар Соломон ліг, постогнуючи, у своїй кімнаті; голова в нього завита вогким ряденцем. Слуги чимраз віялами прохолоджують опухлу і наболілу щоку, вважаючи, щоби нічим тяжко гнівного не обідити. Приносять у срібних чашах цілющі ліки, спалюють на лопатках нард і цинамон, раді принести царю забуття, та все даремно.
Цар Соломон устав нарешті, сів на своєму одрі з рожаного дерева і велів слугам:
 — Ідіть до цариці пчіл і поспитайте, яке ім'я сеї негідниці, що ужалила мене? Вона, цариця, весь свій рід, що при дворі живе, знає по імені. Коли б зборонялася виявити, хто є винуватицею, горе їй! Викурю димом усі двірські пчоли, нехай пропадають до одної на дощах і вітрі!
Цариця пчіл зблідла, як почула сю страшну новину. Вона сиділа саме у своєму улію, на престолі, зліпленім з воску, прозорого, як алебастер. Пробувала оправдати збиточницю її молодим віком, несвідомістю двірського етикету, незнанням високодостойної особи царя Соломона...
Ніщо не помогло. Коли побачила, що через одну пчілку з димом підуть тисячі любих, спокійних сотворінь, рішилася жертвувати тамту і сказала:
 — Ся пчілка зоветься Цвітанка.
Найшли її ледве вечором, як, не прочуваючи лиха, сиділа собі на купочці квіття, саме напроти царського вікна, і задніми ніжками чистила крильця, що мелькали в повітрі, як два живі вогники. Одна із служок, метка над усі другі, закинула сітку над комашкою — і зловила, мало не упала з своєю полоненою почерез грядки крокозу та чорнобривця.
Принесли пчілку перед володарем. Він до сеї пори трохи вже прийшов до себе, лице потахло і біль менше дошкулював. Коли побачив таке мале сотворіння, що стало причиною утрати його спокою, вибухнув голосним сміхом, але біль під оком вернув його лицю давню строгість, і він сказав безжалісно своєму почтові:
 — Утопіть її в ставі і принесіть мертву перед мене отсю пчілку Цвітанку. А тоді нехай комонники запряжуть найменшу мою колісницю. Поїду оглядати, як дарабами пливуть зрубані кедри з ліванських гір.
Затріпоталася з жаху пчілка, негодна найти собі щілки до утечі. Наче той золотий в пасмужки брендяк, завертілася яких десять разів довкола себе, гей на вмиранню. Коли ж почула, що її несуть вже кудись чиїсь жорстокі руки, вона, скільки сил у маленьких грудях, заплакала:
 — Не вели мене губити, царю Соломоне! Я тобі можу колись стати до помочі у лихій пригоді.
Тут уже не було направду стриму сміхові...
Всі сміялися, навіть пчілка, мов сим сміхом заразилася, й собі захихотала крізь перлисті сльози. Цар Соломон сміявся найголосніше і сам підійшов до сітки, високий, прегарний, в пурпурній мантії ще й блиску самоцвітів. Він схилився і великодушно випустив малого в'язника на волю.
Помчала пчілка, розтопилася високо в блакиті і довго пропадала здалека від людей, так маленьке серденько билося з тривоги. Аж коли роса зробила її крильця тяжкими, вона нишком вернула до улія і без ніяких снів, як дроворуб, проспала всю ніч.
Від сеї пори цар Соломон полюбив її, шукав, пізнавав між другими, — її одній лиш вільно було бриніти кілько хоч довкола царської палати.
Одного дня знявся великий рух у цілому дворі. Від досвіта служба прибирала кімнати всякими блискальцями із скарбниці Соломона та розстелювала перські килими по теремах. Поміж розвішені по стінах лицарські щити з кованого золота червоніли вінці щонайпахливіших рож. Занавіси, прозорі мов вода, схилялися з вікон, отворених на городи, яким на світі не було рівні. На ставниках з червоного дерева, в посуді з слонової кості курилися: нард, алое і миро. На воротах стояли дворяни у хвалі свойого царя, а були се щонайкращі молодці Єрусалима. Ті, що грали на свирілі, на гуслях, арфах, кимвалах, ждали в повазі, щоби на даний знак трельом тисячі соловейків розколихати людські серця.
Бачила все те пчілка і чула. Вона знала вже, що савська цариця, почувши про славу Соломона, іде випробувати його мудрість загадками.
У саме полуднє прибула вона в Єрусалим з велетенським почотом. Її верблюди везли пахощі і благородне каміння, слонову кість, малпи і пави.
І видав цар Соломон пир, рішаючи миттю кожне питання своєї молодої гості. Не було нічого невідомого цариці, щоб він їй не вияснив.
Пчілка сиділа весь час на вікні, на своєму звичайному місці, і слухала. Савська цариця, виславляючи мудрість Соломона, веліла саме своїй служебці на закінчення пира подати собі дві китиці квіток, взяла їх у обі руки і, як корону питань, звернула до Соломона ось які слова: - Скажи мені, преславний царю Соломоне, котрі з сих квіток є живі, з корча відтяті, як падала рання роса, а котрі людською рукою учинені?
Цар Соломон знав воєнне діло, умів розпізнавати причини всього, що сотворене Богом, та в сій хвилі він квітками мало цікавився. І тепер, коли в могутньому умі не находив відповіді, — ще хвиля — тьмою поволіклась би слава його мудрості, — від повернув голову до вікна, де залюбки сідала пчілка.
Вона була там, чула все, бачила блідніюче легке обличчя царя і стрепенулася тривогою за його честь. Миттю забриніла малими крильцями понад голови бенкетуючих і усіла, непомітно для цариці, на одній з китиць, що їх вона держала у руках, здивована вже трохи мовчазною повагою наймудрішого з людей.
А він зрозумів тільки тепер, котрі квіти живі, — свободним рухом, усміхнувшися весело своїми повними, рум'яними устами, простягнув руку на одну з квіток і славословив красу, дану їй Богом.
Крізь легіт серпанків, шитих бісером, уклонилася його мудрості савська цариця і сказала:
 — Те, що про тебе переказують у моїм далекім краю, є тільки блідою луною твоєї величі, марним відбиттям твого віщого розуму, о царю!
Весело кінчився розкішний бенкет, дудельники, свирільники і всі другі музиканти на арфах, гуслях і кимвалах грельом тисячі соловейків розколихували людські серця.
А пчілка?
Вона усіла на краєчку царської чаші з вином тяжким і сяйливим, як ізмарагд, та на радощах довго пила одну краплинку. Цар, веселий і рад, сказав їй жартливо, здвигнувши в любому почутті свої рівні брови:
 — Полонила ти моє серце, наймиліша!
Цариця Саба просіяла від зворушення, понад квітку з пчілкою простягнула до Соломона кінчики пальців, крашені цинобром, — він утиснув їх збентежено, та зараз норозумів усе.
Його пчілка стала свахою, та ще й якою значною!
Був се незабутній день, коли вона поділила славу з Соломоном.
X. ДИВНА НІЧ
Ще досвіта вилетів вихор із свого гнізда у глибокому Бескиді і лютий, як те голодне вовчище, ганяв по розіграх, по кручах, плаях та дорогах. Десь там з Попової обочі струхнув віковічний камінь, на Довбушевім верху звалив старенезну ялицю, що ціле своє життя була там зачіплена одним кігтем за мох і скелю, порозмітав дочиста десяток, як не більше, пастуших колиб на Чорногорі.
Мало того, — кожній смереці по дорозі зірвав з голови ту білу снігову перемітку з рубцями аж червоними від сонячної заграви, добре, як не пообчмихував омлілого від стужі галуззя.
Йно що вилетів на царинки, як йому навперейми хатчина, така вбога, що мало не гола. Одно віконце в ній, та й то поранене, дверці в латках.
Загуляв вітер по шкалубинах, попід лавки, поміж пусті бербениці, залопотів у паперових квітках над богоугодником, зморозив до кості Юру чередаря, що там сидів край шибки і стругав ложки. Ще раз, другий облетів кругом хату і заспівав юнацької в напіврозвалених челюстях, відки висів копоть, як борода у цапа.
Юрина баба стулилася на печі гей мушка і заплакала:
 — Ой, рве мою душу, госпідку! Не сила моя! Коби хоч чим тепленьким занестися...
 — Не гомоніть, бабо, може, надстане! — розважав її Юра. (В хаті ніде нічого)...
Баба замотала головою і запищала ще дужче:
 — Коли мені май лекше тоді, Юрчику, як я галасую...
Обтесав Юра послідню ложку, дранку на плечі, шапку на вуха, побіг аж над сю ріку, оброслу ледом. Осторонь, почерез дорогу, учителева хата.
 — Гафіє, гей! Відбери ложки!
Вийшла сама пані, винесла мисчину борошна.
 — Гладкі твої ложки, Юро, погожі!
Роздякувався хлопчина, біжить. По твердій дорозі йде ляск, на серці так весело! А вітер чимдалі за дранку скубле, то праворуч, то ліворуч. Погерцював, скрутився — і пропав хто знає де!
Проміряв Юра ще одну, другу кучугуру, тільки б уже у хату, ватерку розкласти під гарячу страву, коли як не вискочить з завалищ під лісом той сам вітрисько, йно ще буйніший, ніби стокрилий, як не розмете муку світами!
Ні пилинки не осталося. Вилизав чисто.
Небо заволіклося сумерком, тільки над головою Юри моргала купка зірок. Ішов вечір, але який вечір! Вітер ніс сніг на Юрину муку, сипав мрич як з курильниці, за смереками торчали чорні тіні...
Постояв Юра як хмільний, а далі поправив свою сиву жовнярську шапку, окутався тугіше, заков'язлі руки у рукави — і гайда! Здоганяє вітер.
 — Віддай, нелюде, кажу тобі по-доброму!
Але вітер де-де!
Нічого не поробиш! Треба йти до відьми Хими на Сикитуру. Вона знає всі вітри як свої, громів не боїться, і веселкою говорить.
 — Бабусю Химо, пустіть!
Хтось майнув за жовтою шибкою, — в хаті блимала гонка, як прутик, свічечка.
 — Чого тобі, Юро, а?
Оповів, задиханий, що і як.
Відьма підперла наморщену бороду рукою і таке сказала Юрі:
 — Заки що зачнеш коли, зроби кому-будь стрічному добро. Хоч маленьке, хоч таке, що другий посміється. А вітер — той самий лютий, північний, він сидить зимою в Сліпому Яру, там, де торік опришки убили ґазду з Космача. Йди просто туди, і як він загуде, засвистить, дихне ледом, скажи йому, що тебе посилає Хима з Сикитури. Він буде над тим хвилю міркував, а ти швидко додай, щоби не зараз отямився:
 — Та сама, що, як ти сорочку латав, держала тобі один її крайок. Побачиш, не йно дасть тобі усю муку, ще й наддасть!
Уклонився Юра до землі, пішов.
Йде квапно, дорогу знає, нітрохи йому не банно. Коли — глянь! — над стежкою голий гліг у три прутики — кожним прутом клонить в іншу сторону. Скрипить, тужить гліг, аж у Юри під серцем ссе.
Зупинився, висмикнув гарасівку з ковніра сорочки, обв'язав нею всі три прутики, щоб було їм у купці легше жити.
Добре діло, маленьке, аж смішне. Зате до серця Юри приплила ніби тепла, весняна струя, у якій видно небо.
Далеко до Сліпого Яру, ой далеко! Над світом схилилася вже глибока північ, коли знеможений, оголомшений і голодний Юра станув над урвищем, кудою літком овеча стежка сходила у Сліпий Яр.
Подумав, як йому туди зійти по ожеледі, коли унизу, під самітнім дубом, побачив дідугана з зеленою плісню у кожній вижолобині грізного обличчя. Борода з ледових сосульок падала йому аж на стопи. На дідові була ледяна сорочка до колін, пояс з галуззя змерзлої скорушини. Гу, якою стужею віяло від дідугана!
Він зігнувся саме, щоби зняти з ніг онучі, позіхнув і... сколихнулися бори, зашурхотіла по своїх норах лісова твар, а Юра від удару воздуха упав над самим збочем яру та так уже й остав. З глибин скелі, саме під ним, озвалися могутні чиїсь голоси, а громовий відгук поніс їх далеко в Бескид.
 — Розказуй, вітре, пора кидати наш сон? Може, хвиля наспіла? Булатні мечі ждуть не діждуться пори визволяти рідну країну!
З глибин гомонів дзвін металевих панцирів, глухий брязкіт оружжя і протяжні оклики, якими сплячі у підземеллі лицарі будили один одного.
А вітер розвів руки з корчавими пальцями, тряс сивою головою з зірками моху у жмутках волосся.
 — Не час, лицарі, не час!
 — що ж ти бачив? Що чував?
 — Бодай не говорити! Оноді налетіла ворожа хмара над міста й села, кругом грабіж, пожари... Пав поклик: «До зброї, сини поневоленого народу!»
І зачорніли бескидські ліси від тих, що ховалися... від заклику помочі рідній землі...
Знову ж голос якийсь, горючий як сонце, глумливо поспитав:
 — Що ж далі, вістуне здалека?
 — І ще бачив я, — стогнав вітер, — як люди торгували споневіреною ненькою, — в розкішних убраннях, за трапезою, де плили сяйливі вина, зацитькували совість...
Тепер з нутра скелі прилетів голос ніби соловія. (Мабуть, юнак, що напровесні в бою поляг, так говорив...):
 — А могили, вітре, могили борців? (Голос розплився в болючому дрижанні...).
Буйний не зараз відповів:
 — Нарід ваш, лицарі, не знає вдячності... Могили його найлучших синів чорніють забуті по полях, при дорогах. Стежок до них не видно, і хрести повалилися...
У відповідь на слова дідугана з глуші підземелля залунали оклики гніву і болю; здавалося, грім котиться по склонах сонних гір... А потім — брязкіт мечів, твердий стукіт ніби старинних щитів, оббитих ремнем, дзвін панцирів та копій: бескидські лицарі клалися на свої узголов'я і опоки, дожидати — нового покоління.
Стихло, — ще тільки протягло зашуміла лісова гуща і мов град вилискнів: то великі посипалися з гілок ледяні сльози.
І був би Юра вернув мовчки, відки прийшов, з тернем у серці від діймаючого стиду і тим рум'янцем аж по брови над стривоженими очима, коли б нараз не почув на собі вигрібущого погляду дідугана... Серце Юри на хвилю стануло тихо...
Але зараз він отямився і бадьоро поздоровив діда:
 — Бог вам на поміч! Мене посилає тут стара Хима з Сикитури. Віддайте мою муку, будь ласка. Ви взяли її у мене коло церкви на Зеленім куті.
 — Хто такий з Сикитури, а-а? — дивувався дід.
 — А Хима, що, як ви сорочку латали, один її крайок вам придержувала.
 — Ге-ге-ге! — сміявся дід, аж земля дрижала. — Крутії ви, крутії, ти і твоя Хима! Проте бери свою муку, трохи вона з снігом і чатинням, та паляниці будуть! А тут оріхи, що вивірка нащадила, зерно, що хом'як приніс... Давай сюди бесаги, гей!
Бесагів не було, Юра скинув свитину з себе та й униз.
 — Ось тобі в дорогу мій кінь щонайбистріший! — жартливо вигукував дід і швирнув уверх ялинкою, видертою в яру. До верховіття прив'язав добре навантажену і завузлену Юрину дранку.
Тепер підніс корчаві ручища над сивою головою у зірках моху та шпильках ялиць і закликав:
 — Розступіться гори, хмари, най сонечко сходить!
Зовсім як у пісні.
Метко сів Юра на свого зеленого коня, погнали стрімголов! То майнув верх якийсь, а над ним рудий серп місяця, то зачорніло жахливе провалля і щезло, або ріка блакитна, як дівоцька бинда, залисніла між горами і згасла.
Се була подорож!
Серце мліло від сього бурхливого лету і у рамен чередаря ніби виростали крила, сильні і лопотливі, мов у кречета.
Рання заграва червоною стрічкою опливала схід неба, коли Юра, не спиняючись ні на хвилю у своїй величавій подорожі, станув перед латаними дверми своєї хижі край потока.
Перш ніж увійти туди, він кріпко вгрузнув у сніг перед порогом, зняв шапку, а тоді глянув округ на сю мряками сповиту землю і прошепотів з чуттям:
 — Не обманю я твоєї віри, рідна, ні! І по Юдин гріш руку не простягну, хоч який я убогий! А коли стріну опущену всіми могилу, що до неї стежок не видно, оберу її з бур'янів, квітками закосичу і спом'яну сю дорогу кров, що тобою, земле, протікає. Може, скорше побачу приспаних лицарів, як чорними вірлами грянуть з Бескиду у бій!
Поміж нічні хмари заблистів у сій хвилі ясний вирізок поранного неба. Се глядів на Юру чередаря сам Бог, отулений в світло.
