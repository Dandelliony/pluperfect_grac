Смерть Хмельницкого
Ой пійшла тяжка жаль-недоля та по всієй Україні, як сталася смута у городі у Чигрині, що пан гетьман Хмельницькій Богдан тяжко занедугував; до себе усіх старшин, сотників та полковників іззивав та на Раді ізо всіми опрощеньє мав; привіти клав, що усю Україну миром зоставляв, до посліда-години дохожав; словами промовляв:
– Ой і ви, панове-молодці́, хоробрії сотники й полковники, усі ви, старшини козацькі молодецькі! Що треба та вам Раду рушати, собі гетьмана ізбирати; бо вже я вельми недугую, до посліднього часа дохожати мушу, Богові милосердному передати свою грішну душу мушу. –
Тим часом як старшини козацькі військові тую річ почули, до Хмельницького Богдана приступали, барзо жалковали, словами промовляли:
– Чи вже таки ти, пане гетьмане, Хмельницькій Богдане, що ти хочеш нас зоставляти, сиротою Вкраїну покидати, ляхам-ворогам на позор віддавати? Чи вже дармо тая безчастна Україна Богові молила, щоб міцна його воля з-під кормиги ляшській свободила, на позор та поругу невірних не давала, щастьєм наділила; чи вже ж дармо вона Богові молила? –
А. пан гетьман Хмельницькій Богдан тії слова зачуває; до всієї старшини козацької такими словами промовляє:
– Богові звісно, та й люди знають, як я Вкраїну вправляв, як з-під кормиги ляшській свобожав; тілько Бога молив, щоб він мені на поміч помагав. От же теперечка й сина вам, панове-молодці́, хоробрії мої товариші, на вашу Раду зоставляю, тілько Ради не рушаю, гаданья свого до вашого розуму не покладаю. Що мій Юрусь, хоча він мені й рідний син, та його ізбирати у гетьмани не радую; бо він і розумом слабенькій, та й тілом недугує. Проміж вас є що й сотники й полковники, усі хоробрії товариші. Проміж себе гетьмана ізберіть та по його суду і судить і рядить. Тілько прошу я вас, панове-молодці́, спочинку по Україні не рушати, розумом себе управляти та усім у одно стояти. Тім і сталась по всьому світу страшенная козацькая сила, що у всіх у вас, панове-молодці́, була воля й дума єдина. А тобі, хоробрий Пушкарю, полковниче, завіт покладаю: якого не зберуть пани-молодці́ собі гетьмана, усякому свою думу покладай, спочинок по Україні удержуй, козацьку славу шануй! –
От тії річі казавши, Богдан Хмельницькій Богові моливсь, козакам, панам-молодцям, поклонивсь та й доспокоївсь.
Йому ж, Богданові, повічная слава, проміж козаків і простих, і старших, і царей, і посполитих людей, і між князьями повіки. Амінь.
