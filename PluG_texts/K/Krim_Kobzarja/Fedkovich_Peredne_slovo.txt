Наші праотці, доки ще поробили їх хрестіянами, то вірували у одного лиш Бога, у святого Прабога вседержителя, творця неба і землі. А мав він, казали, чотири сини і п’яту доньку, матір нашу Землю, котру также Ладов святов звали. А ті чотири сини були: перший Ад, другий Яр, третій Рай, а четвертий Мир, межі котрих отец царство своє поділив, і то так: найстарший син Ад або Гад дістав преспод, потемок, студінь і зиму, за що єго також Змиєм, Пеклом, Чортом, Бісом, Дивом і Злим звали, і всі єго боялися, за що він дуже і на вітця, і на братів, і на сестру свою ворогував і їм. де лиш міг, усяку пакість творив, за що єго отець предвічний відрікся і прокляв і лиш ті решта три за синів своїх уважав.
А ті решта добрі три браття були собі як оден і орудували світлим сонечком, для чого їх і Білобогами звали. Найстарший, Хорош або Яр, з котрого опісля зробили Юрія, орудував весінним сонечком; середущий Рай, Рій, Грім, Перун, Купало, Воян, з котрого опісля зробили Івана, орудував літним сонечком; а наймолодший Лад або Мир з котрого опісля зробили Дмитра, орудував осінним сонечком, найслабшим з усіх, для чого єго також Безсилчиком звали, з котрого Безсилчика опісля Васильчика зробили. А саме сонечко звали Війтом або Світовидом і образували єго яко рицаря-богатиря у золотім шеломі на голові, сім мечів при боці, а осмий у праві руці, об’їжджающо[го] землю білими як сніг кіньми.
А Земля-Лада, приповідали, мала двоє дітий: одного сина і одну доньку. Син звався Король, Радогість, або Князь Місяць, а донька Весна або Маяна, з котрої опісля зробили Малану або Маланку, а то для того, що була усему світу мила і єго цвітами і зеленим листом-маєм уквітчала. Але ж бо і се було лихому вуйкови Змиєви заздрісно, і для того завзявся він на нашу Маланку, аби ю у своє царство під землю дістати.
Як се єму вдалося, як легкодумний змінник-Місяць свою сестру лишив, як родичі нерозсудну дівчину забули і як нарешті старший брат Силчик (Чилчик) свою заручену і нарічену сестру з Змиєвої чи то зимової неволі слободив і з нев відтак подружився, – се все опіває оця наша маланочна коляда, матбути найкраща, котра нам по наших праотцях лишила ся. Бо у вісім день по празднику Коляді святкували наші праотці і праздник Маланки, то єст з зимової чи то змиєвоі неволі визволеної весни. А святкували той красний і веселий праздник так:
Котре найкраща і найчестніша дівчина перебиралася за Маланку, оден парубок за Василя (Чильчика), другий за Короля (Місяця), а третий за Діда-Змия з білов та довгов бородов. Маланка мала зірницу (звізду) на чолі, була прибрана у самі цвіти і мала з собов три подружечки з рожевими деревцями, котрі подібно, як она сама, були прибрані. Василь (Чильчик) був перебраний за ратая (оратаря), з чепігами або з серпом у руках; а Король з новим місяцем на чолі, а яко мисливец з сагайдаком і луком. Решта ледінів була то за плугатарів то за мисливців перебрана: плугатарі водили з собов вола або барана, мисливці оленя або сокола, а Змий-дід нарешті, убраний в буйволову шкіру і оперезаний гадюками, водив з собов тура або цапа, мав велику косу у руці і три гробарі з рускалями за поплічників.
Так ходила Маланка хата від хати. Дружина співала за музиков маланочної коляди, а сама Маланка похожала по світлици і поралась яко домаха, але робила кожду роботу встріть, а то на памятку, що була у Змия невілницев, де мусіла кожду просту слузку роботу робити, до котрої не мала охоти, звичайно, яко бранка і невілннця.
Але не вело се ся так, як тепер ведеться, що приберут якого там небудь свистуна-збиточннка за Маланку і водяться з нев п’яні хата від хати, аби господареви збитки робити і у єго домі таку нехарь виводити, що бридко навіть і слухати, не то що дивитися на таке!..
Бо кождий честний нарід чтит і шанує первовіцкі свої звичаї і обичаї. Німці, напримір, уберают на святий-вечер ялинове деревце, пускают на русалні свята вінки по воді і так далі. Але се ведеться у них торжественно і звичайно, не так як у нас, де без бридких збитків нічо обійтися не може, і то таких, що порядні господарі і Коляди, і Маланки, і Зельмана, і Рос-ігор гірше боються, як якої напасти.
Для того ж, рускі ви ледіні: шануйте і не цурайтесь давних наших звичаїв! Але шануйте їх так, як се у других честних народів ведеться, а буде вам слава, людем честь, по праотцях же наших хорошая пам’ять!
О, дай Боже!
