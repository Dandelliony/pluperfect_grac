Домонтарь
І
Грицько Шугай жив собі на світі, – мов на весіллі гуля! Жінка в його добра, покладливенька; чи що, то дуже й не змагалась, – аби з ласкою озвався. Рідко воно так трапляється, що чого забажаєш, так і зробиться по-твоєму. Хто хоч трохи пожив на Божому світі, то се добре знає, а найбільш у такому ділі, як кохання; а й надто ж то в коханні вінчаному. Грицько Шугай щасливший був, ніж у казці сказати. Покохав дівчину щирим серцем, і тихо собі, до любові, і побралися; ніхто їм на дорозі не стояв, ніхто і не позавидував, бо пара якраз припала. Живуть собі тихо в холодочку, мов у ярочку.
Хатина їх, серед зеленої лощини, біліє, як лебедик на воді проти сонця.
Утонуло в запашному лісі маленьке зелене кругле подвір’я Грицька Шугая. Кругом його, мов захист, високий дубовий ліс, а поміж дубом береза, липина, кленина. Коло двору в одному місті тільки єсть прогалина біля царини, як вийдеш за ворота да за царину, так і розійдуться в обидва боки проти тебе веселі ниви, а на горбочку притулилась убогенька церківця. За нею видко тільки самі димарі села Нехворощів та журавля з попового колодязя. Хоч заховалось за церквою село, та не закрило від Грицька Шугая – що в йому є найкраще; у йому джерелястий, криничастий ставок, що підійшов під саму горбовину церковці і висвічує в собі, як у дзеркальці, стареньку похиленьку церківцю з її трьома главами, – що вже од ветхости здаються сушеними в попелі грушами, і трьома чорними хрестами.
З одного ж боку церковня горбовина, а з другого повиходили з села до ставу зелені, сивуваті верби, та й посхилялися косицями в воду. Тут утята плетуться, і гуси ґеґечуть; молодиці, дівчата попід вербами, в холодочку, з жлуктами золять, на кладках з прачами полотно більє перуть, пісень співають, а деякі коло казанка. А дітвори скільки збереться з усього села! веселі такі, – в білих сорочечках. Тут всякі ігрища позаводять, і «покачуся-повалюся», і «куці баби», і «в ворона», і «в короля». А деякі з колисками на вербі гойдалися. Тут і гусенятка жовтенькії ходили й плавали, як яке викарабкається на берег да у траві заплутається, та й покотиться, як яблучко. Який веселий крик оддалеки чути, – справді весінній! Се так за ворітьми, як вийдеш за царину. А вернешся в двір – тихо так усюди; тільки соловейки співають; так душу твою й займає! Гарно иншому доведеться на світі жити; а чом не всім?..
У Шугая і в його жінки Палажки була ще тільки перва дитина в колисці. Грицько собі був хазяїн хороший, не то щоб заможний, а так, поздоров, Боже, і всякому: було і на вбогого старця. Лишки тільки не залежувалися. Не вродить Бог – позичить він людям і на посів, а там Бог і з лихвою верне. Товар у кого захоріє, – уже він свій підставить. І сам голоду й холоду не знає, бо й його люде зарятовували, як чим треба. З молоду, бувши парубікою, чумакував, а як одруживсь, так і сів на обміль: сказано, жінка як той камінь за плечима. Та й любив же бо таки свою Палажку! уже сказати, що любив!
Отже не дали добрі люде всидіти. Не люблять вони, як уже кому вельми добре в господі: лучче й не хвались, коли хочеш сидіти дома без клопоту. Підмовили, кажу, люде Грицька Шугая знов до чумацтва. Він і справді наче ще виріс, хоч і так величнього був зросту. Сказано – широке поле почув. От налаштував собі паровицю таку гарну, – перву на все село; лушні мережані, колеса штучно повиточувані, ярма зцяцьковані, як на відданню у дівки сорочка. Молода жінка все йому спорядила: буханців напекла, сухарців мішечок насушила, сала, солі, крупів положила. Грицько тоже нову мазницю почепив, пугу сплів з новим ремінцем, пужално з бересту вирізав і помережав, – спорядив казанок. Усе як слід знарядили, виїхала мажа з двору, мов молода вийшла з посаду.
Тільки Палажка мов мерця оплакала: бліда-бліда і губ не розціпить. Чи робить, чи ні, а все мов піт чохлою втирає, і первачечка не радує; доня плаче, а вона коли-не-коли попхне колиску за вервечку. Та й Грицько щось ходить мов сплутаний; усе крекче, мов що преважке підіймає. Тільки мажа його, як квітка, красується серед двору.
От уже чумаки з усього села змовились, у якому упрузі виїздити на шлях за село, під вербами, над ставком, проти церковки, піджидати одно ’дного. Паровиць із десять з одного села набралося. Сіла і Палажка з немовлєтком і з чоловіком на паровицю, поїхали до чумацького гурту. Сумує Палажка, а Грицько вже буцімто й нічого: не хоче показати перед товариством, що й його душу туга розбира.
3"їхалось товариство; жінки кожного провожали; дівчата деякі назирцем виглядали з левади, може у котрої й любий козак був у тій валці. Помолившись до церкви, випили з жінками по чарці, бо в дорозі не велить закон більш пити; попрощались, промовили дружні остатні речі, хто своїй матінці, хто свойому подружжю, хто й так зітхнув. Помолились ще раз, попрощались іще раз; замахнулись пуги, і рушили паровиця за паровицею з-під холодочку, повагом-повагом, на широкий шлях.
Од’їхавши гоней зо троє, зупинились чумаки коло Гандибер-могили. Був колись великий воїн Гандибер, що обороняв усю Вкраїну; то йому високу могилу насипано, дарма, що він умер ченцем у Трахтомирові. Такий тоді був звичай. Оце ж тута зупинялась чумацька валка кожного разу, що виїде з села, отаборювались і розпочинала вже ніби життя бурлацьке. Жінки, що провожали чумаків, здавались тут людьми чужими. Чоловіки до них не озивались, а мовчки, мов ті запорожці-самітники, заходились коло свого діла поратись. Хто важниці відв’язував; хто воли виганяв за табір у поле; хто збирав попід вербами цурупалки; хто таганок готовив.
Се ж усе робили молодики, сказати б джури козацькі, а жонаті чоловіки тим часом стали в раді кружка і обрали з-між себе отамана. Ся честь припала Грицькові Шугаєві, дарма що в раді було багацько людей старих і поважних. Тоді Грицько звелів розіслати на землі свій кожушок новенький, узяв гречаної муки з своїх саківок, що на вії коло мажі висіли, і своїми отаманськими руками замісив тісто на галушки. Плакала гірко, дивлячись на його, молода жінка: що вже ніби в його нема ні сім’ї, ні роду, ніби вже він десь, за Порогами, розмовля з буйними вітрами та з сизими орлами! – Ні однії жінки не допускали чумаки взятись і за холодну воду: самі й вечерю варили, самі й ложки подоставали і в коряк з казанка налили, самі й вечеряти сіли. Тільки вже по вечері не витерпіли чумаки, не додержали давнього звичаю, почали ще раз із жінками прощатися. Сказано – чумак – не козак, і чумацький табор – не запорозька Січ. От же – важка була розлука наших прабабок-козачок із чоловіками, та й чумацтво жінкам не солодке.
Мов по той бік моря зоставила Палажка свого Грицька. Тільки й чути було, як хтось у таборі співав на честь козакові Гандиберові кобзарську думу:
Ой полем, полем Килійським,
Битим шляхом Гординським…
Палажка так і вдарилась у груди, наче справді її Грицько, мов той Гандибер старосвітський, гуляє з козаками під тим страшним турецьким городом Килією, звідкіля йшов татарський шлях на Вкраїну. Молодиці розважали її: «Привикнеш, – кажуть, – як і ми попривикали. Се тобі так тяжко, що вперше. Та й що воно? Чи того було з нашими бабами та прабабами за козацтва! Тепер хоч татарва не набігає; а тоді наші, було, пійдуть Килії добувати, того гнізда ворожого розоряти, а Орда тим самим шляхом лине до нас у гості. Твою прабабку молодою вхоплено, від першої дитини: – нехай Бог боронить таке й чувати, не то очима вбачати!»
Вернулась Палажка додому з дитиною; там і там, куди не гляне – Грицькова одежа лежить. Наче хто за серце стисне Палажку; а жалітись ні на що; хоч і лихо, да тихо. Не зобижена, не зунижена. Там шапка Грицькова, там кресиво, там ременя шматочок, там гаманець, ще й недошитий. Згадала вона, як він і сидів, як і говорив, і що говорив, – і так у своїх думках наповняла гоміном свого чоловіка свою душу, що аж гіркими облилася і упала на піл. «Коли ж, – думає, – люде бувають без горя? хоч і тихо, а все таки лихо». Серце так ниє, в хаті сумно, скрізь землю б пішла; не хочеться за діло взятись, наче не її руки, – усе так неспірно, недотепно роблять, як тії панщане, мовляв, і не знає що до чого; так журба пришибла, де той розум, де та сила поділася! Усе з собою Грицько забрав у дорогу. Дитина Палажчина як заснула дорогою, то все спала, поки та й одумалася; почала поратись у хаті, порядок на завтра наймичці та наймитові давати, звеліла їм вечеряти, а сама, не вечерявши, й спати лягла. І постелі собі не послала. Заснула первий сон, кидалась скільки раз – неспокійно так, тяжко; сниться, що прощається, хоче вдержати, да ніяк не вдержить, а за слізьми не одхлине. Чує крізь сон скрип возів чумацьких, чує останні дружні речі: «Прощай, Палазю!» Скрикнула, розмахнула руками та по люльці, – й прокинулась. Прокинулась, коли ж нема коло неї нікого! Він у дорозі! і довго, довго його не буде! Відцуравсь і жінки, і дитини. Тепер він не її; тепер його сім’я – товариство понуре; тепер його господа – степи безкраї, його стеля – зоряве небо, його ліжко – холодна земля. Яково-то йому, голубчику мойому, у тій дорозі буде? Коли б не сталась йому пригодонька на чужині! Так собі, сидячи вночі коло колиски, думає чумацька жінка-небога.
Сидить, думає, сумує, аж справді чути «гей, гей!» і скрип коліс, і потім хтось наче й до воріт… Кинулась Палажка до вікна, – щось мріє. Боржій на себе запаску, краєчку нашвидку підперезала, вибігла прожогом. «Одчиняй, моє серденько Палазю, одчиняй! Хай йому пек, тому чумакуванню!.. Довіку не покину тебе з дитиною!» – та взяв та на коліні й пужално поламав, да покрутивши, так швиргонув, що аж загуло поуз березу.
Обнялись мовчки. Хто кохав, хто має серце, той зрозуміє і мовчазні речі… Помогла Палажка розпрягати волів, як не цілує їх: «Волики мої любенькі, волики мої сіренькі, волики мої круторогі, гординя наша, товариші наші!» – що вона їсти їм заложила! «Як ви й на доріжку поночі втрапили. Як ви й кручу в темряві минули!»
Поприв’язували волів коло ясель серед двора та й пішли до хати. Небагато чого треба було в хату вносити, недалеко од’їхав від господи, рибою, сіллю мажи не заважив…
«Тепер, Палажко, моя кралечко, ніколи не покину тебе одиноку, – каже Грицько. – Хай товариство сміється з мене, що я й отаманства відбіг, що я домонтарь, бабій. Се дурниця! якби на варту куди, на військову чату, як наші діди да прадіди козакували, з турками да з татарами вуйтувалися, то побачили б і мене, який я вдався! поміряв би й я, скільки п’ядей у кого між очима й плечима, може б не згірш того Гандибера! Не квапився б я тоді до печі, і знав би я свій кош; не на воликах би я поплівся, а на бистрому коні, птицею летів би. Здається, козацтво своєї слави ніколи не зопсувало; де треба постояти, постоїмо; слава наша не вмре, не поляже… Жалкую дуже, що малим був, як, було, батько стане розказувати про того Гандибера, що він виробляв над дуками-срібляниками, над ляхами та недоляшками, або про козака Байду, як він на гаку у турка висів та християнську віру заступав перед безувірами. Мужалися наші, так що їх слава ще й нашою стала. А чумакування що? Се не козацтво – у чумаків тільки обряд козацький. Без чумакування можна обійтись. То козацтво було діло святе! Хай парубки ходять та вбогі по тим далеким степам, а в мене хіба діла дома немає? Правда, рибонько? Що ж? тебе з сем’ї вирвати та тобі печалі тільки завдати! То инша річ, як я був одинокий, як ніхто не журивсь по мені, та хотілось світу побачити, пісень тих старосвітських у дорозі наслухатись, про давню нашу славу козацьку наговоритись та нажуритись. Пійдеш у поле, думка молодіє, і сумно, і весело разом. Воли – як брати, а як на їх ярма помережані, колеса точені, усе до ладу, то мов я в дорогому жупані серед отамання бенкетую. Тепер же мені милійш усього ти, моє подружжє, та дитина моя люба. Єсть до кого мені слово промовити і кого послухати. Чи не однаків хліб, де його заробляти, – аби зарібок був чесний – як мовляли мій батько-покійничок.
«Я тобі, Грицю, радітиму, як своєму оку, – тільки не кидай мене, соколе!» – каже, обнявши його, Палажка, та з сим словом і поснули.
II
Час іде та йде. Грицько й Палажка наче наново почали жити. Грицьку дуже не хотілось іти в чумаки; та якось він неначе соромився перед своїм товариством, що так прилип до свого нешуканого хліба. У нашого народу сього рідко буває, щоб хто виявив, як йому добре з любим подружжям; кожне перед людьми таїться з своїм щастям. Ні жінка чоловіком, ні чоловік жінкою не хвалиться. Мовчать, мов про скарб. От і Грицько не хотів з’ясувати світові, який у його скарб дома, та й пішов у дорогу, затаївши тугу на серці. Прежне товариство, круторогі воли, широкі степи і сині тумани далекі – все те сталося для його якось тісним, мов кам’яний мур окружний, непривітним, немилим.
Думка його не розпускала вже тепер орлиних крил у тому просторі: линула вона тихим голубом у захищене кубелечко, у ту білу хатину поміж темним гайовим оступом. Грицько сам того не відав, як він любив свою світличку з кімнаткою, свою сім’ю, поки не вийшов був оце за село, поки не зникла з його очей Палажка з дитиною на руках. Ти б казав – з роду він і не чумакував: так йому здалось пусто і сумно навкруги Гандиберової степової могили. Полягали чумаки попід возами спати, а він довго сидів на могилі, та думав, та дививсь у темряву, чи не блисне йому хоч іскорка з того віконця, де сумує його Палажка. Поти сидів та думав, поки ввесь увійшов у свою думку. Наважився, збудив свого наказного, передав йому отаманство, та й вернувсь додому. Оце ж, наче на те тільки і вибравсь він з дому, щоб довідатись у свого серця, де його щастя. – Справді тепер стало йому все в домівці миліше, любіше, – аж дивувався сам собі, як се йому очі відкрились!
Палажка собі теж не знала, що така їй буде важка розлука з чоловіком. Вона бачила на людях сльози; а сама ще з роду так гірко не плакала, не сумувала таким тяжким сумом, як тоді вночі. Давала вона собі обітницю до віку вічнього не розлучатися з чоловіком. Без його все кругом неї потемніло, помертвіло. Їх хутір був веселий як рай, а й надто тоді, весною, як усе попрокидалось після довгого сну. Здавалось, і вночі всяка зіллинка, усяка пташка, усяка казючка чула своє щастя; здавалось, крізь сон усе всміхалось до неї, як весела дитина, нагулявшись на сонечку. Тільки вона була сумна посеред свого тихого раю. Без Грицька її наче в землю опущено. Дізнала великої туги, хоч і ненадовго. Тим же й вона тепер більше радувалась і кохалась у всьому, що вбачали очі, ніж з початку життя свого замужнього. Не відходила від Грицька, і очей з його не зводила, неначе недавнечко побралися. Веселило їх усе в господарстві так, наче заново на світ народились.
Грицько в пасіці порядкує. Бжілок годує, можніші рої відділяє, новенькі улийки лаштує на нові рої. Сей рік коло них ярини не було близько, то він свою пасіку далеко й не одвозив, а поставив за гаєм, над ярком, на врочищі Солодка Вода. Все в його спірно та гарно йшло: чи то того, що в його на душі так було ясно, чи то вже Бог йому, яко доброму і правдивому чоловікові, спорив. Коло улиїв щоранку обійде, прихиляється, доглядається до всякого, прислухається. Кругом їх пообкошує, сухе пооббирає; тим часом нові улиї струже, споряджає. Діда старенького до себе приймав, усе до його гомонить, радиться, що коли лучче робити в господарстві, чи орати, чи сіяти. Він любив старість не так, як инші селяне, що й рідного батька поти слухає і поважає, поки той при силах. Увечері з дідом кулешу з салом на вечерю наварять поуз пасіки в ярочку. До їх поприходять Палажка з дитиною, наймичка й наймит. Іде в них весела вечірня розмова. Про все переговорять, як що краще зробити, де як по людях бачили, чули про господарство, про порядки, або коло скоту, коло хліба святого.
Веснянок уже по селу не чути. Дівчата петрівніх заводять. Птиці затихли по своїх гніздах у пущі, а деякі уже й діток повиводили; метелики, шершні, чмілі, бабки, коники снують, гудуть, чечекають. Сонечко уже й добре припіка. Палажка сорочки тощо востаннє пере з наймичкою. Настигає кипуча праця, настигає косовиця; а там пійдуть жнива, до самої осени прикротне діло. Хазяйки в Нехворощі позбирали з берегу понад ставком полотна, що з весни білили; ні колисок, ні дітей не стало видко; все село потягло на сіножать. Зібрав і Грицько толоку. Напакували цілу мажу хлібом та паляницями, таранню, чехонню та всякими харчами, положили на віз чимале барильце й горілки, та й поїхали з косарями всі до душі, зоставивши хату на діда, щоб назирав, сидючи в пасіці. Грицько між косарями перед вів, а Палажка з наймичкою коло страви косарської поралась. Дитинка вже коло неї лазила по траві й дибки мірялась. Весело позирав сюди Грицько, доходючи ручки.
Був він собі чоловік такої вдачі, що у всьому кохався. Клепання кіс йому піснею здавалось; а важка трава, лягаючи покосами, шептала йому якусь предивну казку, мов дитині. Сполохнуть косарі перепелицю – і те його тішить, забавляє; почервоніє коса від половниць – він і тими веселиться, дякуючи в серці Богові святому за його благодать. Кругом косарів розливаються трав’яні пахощі, наче Господнє кадило. Все воно в тихій душі Грицьковій озивається щастям. Є такі душі на Вкраїні! не вся вона сумом огорнена, не все їй попсовано ворожим рухом нелюдським! не до всього він добравсь, та й не добереться вовіки.
У неділю надвечір двинулась на Грицькову сіножать нова толока. Грицько сам був за погонича. Палажка з дитиною у першому ряді, а за нею дівчат з граблями, скільки межа здержала. Молоді та веселі. Як толокують, то гарно й убираються. Так, як квітовник, сиділи дівчата, повбирані в стрічки та в квітки. їхали співаючи через село. Мажа Грицькова ще раз виступила поважно любими воликами. Краще молоденького чумаковання було Грицькові домонтарство з любим його подружжям. Дитинка уже чималенька, як квіточка сидить на возі.
З понеділка пійшло діло своїм робом. З одного кінця докошували, а з другого гребці гребли; а потім чоловіки копиці стягали, а дівчата гребли. Час у їх летів необзир; і погребли, і покопили, і в стоги поклали за доброї години. За таку послугу гребців і косарів шановали добре, – що вславилась господа Грицька Шугая по всьому селу Нехворощі.
Оце ж одно діло кінчали, а друге настигало.
III
Настигало: полоття по городах і в полі на пшениці, далі брали льон; а там і ячмінь почав колос викидати. Зозуля охрипла. А там жита закрасувались. Чоловіки почали овси косити та ранні гречки. Жінкам же треба ще й коноплі брати, мочити матки, щоб терти за літнього сонця. Теж без чоловіків не обійдеться; бо треба й одвезти, й привезти. Того їм і праця люба, що все вкупі.
Діждали й жнивів, покидали й жінки, й чоловіки усі свої роботи перед жнивами. Хто столярував або тесав дерево, споруджуючи нові млини чи будинки, то й столярі, й теслі покидали свої заробітки та йшли «святого хліба» жати. Нічого нема важнішого над жнива в народу. Хто б сам не був на жнивах, той би здавався вже й не господарем, а захожим якимся. На що вже ковалі та мірошники, і ті покидають у жнива своє ремество. Така жінка, що сама відбувала б жнива, мала б себе за вдову; і народ би корив за се чоловіка, що він хліба святого вкупі не заробляв із жінкою. А жінка не одну постать обіллє сльозами, бо пійде поговір, що не дружно живуть, не шанують одно ’дного. Се все одно, що якби на Купайла який закоханий хлопець не прийшов у своєї дівчини вінок з голови зірвати й поскакати в йому через огонь: великий був би їй жаль.
Спека страшенна пристигла. Поки порали ярину, а вже й колос позолотів, набубнявів, покляк. Вітрець повіне, то колоски так і крешуть, як у кресиво. Не вважають добрі люде на те, що спека: заробляють собі хліб, обливаючись потом. Весело їм працювати коло Божого дару.
Отож позаймали постаті – хто на своїй ниві, а хто й на чужому полі за копу. Грицько з Палажкою, хвалячи Бога, зайняли постать на батьківщині. Скрізь і перед ними, і поза ними бриніють жіночі чіпки, чоловічі шапки, дівочі квітчані волошками голови. «Нехай хто хоче чумакує! Не вичумакує собі такої веселости серед безкраїх степів!» – думає в тихому своєму серці Грицько Шугай. А все йому наче якось ніяково на душі, що зрікся отаманства тієї сумної ночі. Що то вони плескатимуть про його, вернувшись до домівки? Та нехай собі плещуть: не попсують того щастя, що Господь йому послав за його добру, лагідну вдачу. Шуканий хліб гарний молодикові, а жонатому кращий той, що в господі. Так і дід-пасішник не раз гуторив. Байдуже Грицькові про чумацьку валку, рідко й згада про неї. Дідусь-пасішник щовечора, як прийдуть женці додому та заходяться вечерю варити, хвалиться роями; тільки тривожиться, що не можна разом і в пасіці сидіти, і в господі: усе боявсь, щоб не було якої шкоди. Аж ось і його тривога минулась без нещастя. У суботу ввечері відчинив він царину своїм женцям і привітав покутнього вінка, що несли дівчата співаючи. Грицько з Палажкою вернулись надвечір додому і наготовили обжинки ще краще косарського бенкету.
Невеликі в їх сього літа жнива були, скінчились незабаром, а ярового хліба було чимало. Зблизивсь і Спас. Треба підрізувати мед. Палажка конче хотіла нести мед святити та яблука. Грицько до церкви не пійшов, бо дуже не любив свого попа. Нехай се нікого не здивує, що така порядна, добра людина попа цуралась. Він би всім серцем прихиливсь до панотця, да коли ж у Нехворощі, як на те, був такий піп, що може другого і не знайти йому під пару на Вкраїні. Тільки й чути було від його яке вимагання або лайку. Добрящому попові в нас і без вимагання люде самі всього несуть за добру пораду, за ласкаве слово, а тому злюці хоч і давали, та не з щирим серцем; жалкували даючи, і щедрий чоловік бував скупий до його. Не любив нікого сей піп і жінку загнав на той світ, дарма, що вдруге женитись не можна. Вмерла небога від сухоти через його нелюдську вдачу. Ні до чоловіка, ні до звіря ласки не знав. Іде, було, селом з хрестом по людях, то і кота, і собаку палицею зачепить. Голуб сидить, і того сполохне. Діти як зобачать його, то так за тин і поховаються. Увійде в хату з молитвою – не звеселить, а заскорбить. З кропилом пійде в комору – і в засік загляне, і в діжечку око запустить, і на всяку торбочку скине оком. Та все супиться, та все гордує, і говорити з людьми не хоче. Тільки й чути було його розмову, як заїде до його що судове. Тоді й регочеться, й співає, з гостем попившись. За його ледачу вдачу так зненавиділи його селяне, що дехто в друге село говіти ходив. Далі почали люде їздити до архирея, да поти їздили, поки таки скинули з приходу. Заслано його кудись на покаяння, а в Нехворощу прислано саме в жнива нового попа. Тільки Грицько не сподівавсь добра й від сього. Давно вже він перестав щонеділі до церкви ходити, як привик був змалку; бо дивлячись на попа і споминаючи про його ледарство, тільки грішив думкою своєю, а не молився. Тим і тепер каже: «Іди, Палазю, сама до Божого дому, як закон велить; а я помолюсь дома вкупі з дідом у пасіці».
Отже про нового попа починали люде славити, що він собі людина хороша. Хотілось Палазці на його подивитись. Пійшла ото на Спаса до церкви. У церкві свічку дуже велику поставила, за все разом і на часточку подала. У подобі став їй новий піп. І на попадю подивилась, – добре обличчя; так якось душа до неї прихиляється. Задалась тоді Палажка: «Треба їм на вхідчини рунця понести: здається, добрі, поштиві. На часточку як подавала, тихенько взяв, не так як той, було, рвоне і в вічі тобі скрива зирне».
У церкві великий був натовп, хоча й не вперше правив новий піп службу. Деякі чумаки з валки Грицькової повернулись учора в вечірнім упрузі, а в кого воли поприставали, ті ще в дорозі ночували. Дякувало чумацтво Богу за хороший заробіток. Повиступали на самий перед, наче козаки, як вернуться, було, з походу. Позирали на народ якось по-орлиному. Вихудли, пообпалювались у дорозі на тих степових вітрах, не бувавши в хаті від самої весни, то тепер здавались ніби чужими людьми, а від радощів, що добре заробили, аж повиростали. Оддалеки з бабинця видко було Палазці попідголювані їх потилиці, а котрий то й позирне по церкві, мов кого шукає очима. Чи не свого отамана се вони визирають проміж народом.
Церквиця в Нехворощі була невеличка, бо тоді ще її будовано, як село маленьке, не розрослось, не забагатіло чумацтвом; то хто прийшов пізніше, мусив аж за дверима стояти. Душно зробилось Палазці у тісному натовпі, вийшла й вона до молодиць та бабусь, що, стоячи на цвинтарі, гуторили про свої речі, поки Божа служба правилась. Все одно не було чути за людським натовпом ні попа, ні дяка. – Жіночки щебетали то про своїх чумаків, то про попа. – Хвалили попа вельми. Аж ось і попадя вийшла до тих бабусь та молодиць, що вже її знали. Вона мала такий звичай, що поки батюшка вернеться додому, вже вона йому й пироги до сметани на отче наш поставить, то виходила з церкви раншенько. Молода ще була, ще тільки первою дитиною ходила, а господарство так повела, що на продиво. Привітала жінок любенько. У кого запитала про здоров’я, чи помогли ті ліки, що вона давала, у кого про хазяйство, деяку дитину пожалувала, погладила і пішла своєю дорогою. Незабаром і батюшка пройшов. Зупинили його миряне. Хто питав, коли прийти дитину охрестити, а хто просив хорого запричастити. Він на все докладненько з ласкою одвітував, народ поступивсь перед ним; він і пішов додому.
Не нарадувалась Палажка: Оце ж Грицькові буде велика втіха! бо він сумував щонеділі, що, боячись одного гріха, мусив робити другий: не ходив до Божого дому! Та й не знав, которий гріх тяжчий: чи той, щоб гірке думати в церкві про попа, чи той, щоб не чувати від говіння до говіння Божої служби. Хоч і не один він був такий: багацько хороших людей відступились від церкви через ледачого попа, а все-таки сумував, і Палазці було жаль його суму.
Думаючи про се, верталась Палажка веселенька додому. Коли ж проти неї йдуть двоє парубік, та й питає один у одного:
– Чи знаєш, брате, чия се жінка?
– Аякже? – той відказує. – Хто б же не знав отаманської жінки!
– Який він у біса отаман! Ми ще його судитимем, що, не спитавшись у товариства, покинув табір.
– Та же ж він передав своє отаманство наказному?
– Хіба його настановив наказний?
Та й поздоровкались до Палажки, із Спасом поздоровляли, наче й добрі. А вона їх очима так і пожерла обох. Чула вона розмову їх, та аж у серці в неї запекло від досади. Щоб оце парубкам, да так говорити про Грицька Шугая, про її чоловіка!.. Не відклонившись їм, пішла скорою ходою додому, і сама не знала, що б вона тим парубкам зробила! Добре, що Грицько такого не чув; та нехай і не чує. «Не скажу йому, – думає Палажка, – і до церкви самого не пущу. Нехай хоч жінки ледачі посоромляться, а то ще і при йому инший таке пробовкне, щоб їх лиха година бовкала!» Аж налаяла Палажка, та й сплюнула сердите слово і перехрестилась од гріха.
Увіходючи в царину, силкувалась вона приподобити своє обличчя так, щоб не видно було, яка досада наче ножем проколола їй серце. Та Грицько постеріг оддалека щось дивне. Знав він її гарне обличчя, як свою душу, і привик він вбачати його тихим, як та криниця під узгір’ям. Тепер її очі якось палали, краски на щоках прибавилось, тоненькі чорні брови зблизились до себе, мов дві хмарки на чистому весінньому небові. Що вона ні оповідувала чоловікові про нового попа та попадю, як ні затирала свій смуток шуткуванням з молодичих розмовин під церквою, він раз по раз допитувавсь: «Чого ж ти, моя голубонько, прийшла невесела? Признайсь: може тобі хто сказав незвичайне слово? То я не попущу нікому. Нехай ніхто не вважа на мою смирність. Та вони ж бачили, як я оборонив чумацький табір від комишників. Нехай мене Бог простить за важку руку. Всі порозбігались, як почали комишники жакувати з возів чабаки та осятрину, а я… да се ти знаєш, бодай лучче не знати! Отже й вони знають, то нехай стережуться мене».
Скільки не відмовлялась Палажка, мусила признатись, який їй бешкет учинили парубки, як їй уразили серце.
Захмарилось обличчя Грицькове. Довго сидів та думав. Далі каже: «Не личить мені з парубоцтвом заїдатись: то голови молоді, вихрюваті; а є в них батьки, – нехай вони їх навчать, як шанувати людей статечних».
Палажка раділа в серці, що Грицько спав на таку лагідну думку, і знов були обоє веселі; та вже так у світі діється, що одна приключка за другу в’яжеться. Перед вечором того ж дня загукало щось коло царини. Виглянув Грицько в кватерку і пізнав обох батьків тих парубків, що обідили Палажку. Вийшов проти них до царини, аж вони десь попились. Він і не хотів з ними в розмову вдаватись, та вони самі загукали:
– Гей, Грицько Шугаю, отамане чумацький! не гаразд єси вчинив, що чумацьку валку у степу лишив.
– Ідіте, добрі люде, своєю дорогою, – каже до них Грицько. – По-тверезому про се поговоримо.
– Ні, пане-брате, – каже другий, – ти нам сього не говори, а становись зараз на суд перед нами.
– Коли б я мав, за що становитись на суд, – відказує Грицько, – то перед громадою, а не перед вами двома.
– Не про те, – кажуть, – громаді у гарячий час дбати, щоб таких, як ти, судити. Хіба ти не чував, що де два козаки, там вони третього судять?
– Таких, як я? – гукне зразу Грицько, мов громовим голосом. – Люде добрі, убирайтесь звідсіля живі та цілі, а то буде з вами те, що з комишником!
Старі нехворощане хоч і мали добре в головці, та розібрали, до чого воно доходиться. Вдарили по конях і покрились за гаєм.
Вернувся Грицько у свою світлицю, та вона здалась йому тепер ніби вся чорним сукном завішана. Палажка аж руками сплеснула. Вона все чула оддалеки, і сама як листок дрижала, і боліла серцем за чоловіка, і боялась, щоб не вийшло якого колоту через сей случай. Почала голубити його, розвеселяти, як дитину. Чи вона ж його серця не знала? За малу годину вияснилось бліде та понуре обличчя Грицькове, загомонів знов звичайним робом то до дитини, то до діда-пасішника, то розпитував у Палажки про нового попа. Отже постерегла Палажка, що ся веселість у його тільки зверху. Уночі крізь сон він тяжко зітхав, уранці прокинувся невеселий, а далі хоч і розвеселивсь за роботою, та чогось умовкав посеред розмови і наче про щось думав.
Спершу Палажка вхилялась від споминки про чумацьких батьків; далі бачить, що він сам себе думками пожирає, – почала вмовляти чоловіка, щоб він плюнув на п’яні голови, та й не псував собі марне життя щасливого.
– Мені не те важко, – каже Грицько, – що мене в моїй господі так ізневажено. Гірко мені приймати наругу від тих людей, що стільки раз я, було, з біди визволяю. Всі вони, сі нехворощане, якісь завзяті та непорядні. Скотину б’ють, не доглядають добре зимою, то в їх, було, воли завсігди слабосильні. А я вдався жалісливий до всякої тварі, то я своїх бичків так, було, викохаю, як чорноморських круторогих. Кому ж я не підставляв своєї пари, як треба було зрушити мажу з сіллю чи з рибою через дрючок? [Платиться в Криму і на Дону мито від чумацького воза, а мірою возової ваги вважається те, як воли рушать мажу, дарма, що під колеса буде дрючок підкинутий. – Прим. авт.] А скільки ж я їм на гору бичував своїми добрими воликами? Скільки раз обороняв їх від лихого чоловіка в дорозі! Було, чи яке судове ледащо вчепиться, то я вмію лагідненько його малими грішми відбути; чи злодіяка заляже в байраці та підкрадеться вночі під табір, – скоро собака гавкне, уже я і вхопився за друка. Всі полякаються, розбіжаться незнать куди, – я один вистою, гукаючи: «Сюди наші, сюди!», аж поки всі коло мене скупляться. І ось мені така честь, така мені в Нехворощі повага! Не пійду довіку в село: нехай воно їм западеться, опріч святої церкви.
Так собі миркав Грицько Шугай, а його серце тим не гамувалось. Тяжко було йому перенести зневагу від товариства, що він служив йому щирою правдою, не минаючи ласкою своєю малих, а послугою і запомогою старших. Добрі да тихі люде чують іноді серцем обиду важче, ніж завзяті. Засумовав Шугай вельми, аж похилився наче до землі, аж наче пристаривсь трохи.
А Палажка собі журилась, дивлячись на чоловіка та прислухаючись уночі до його важкого зітхання крізь сон. Почала небога думати та гадати, як би чоловіка з його тайної нудьги вирятувати, та не знаходила про таку болість ні ворожки, ні знахоря.
IV
Осінньою порою, після Покрови, тоді як сонечко світить, та не гріє, «мов удовине серце», – Палажка, розрум’янившись дуже, шаталась уранці в неділю по коморі: одчіплювала не одну торбинку з сволока і там усе перебирала, і до віконця приглядалась, та насилу знайшла те, чого їй бажалось. Вона ще літом, як сонечко сипало теплим промінням, задалась, виходячи з церкви, понести колись попові рунце на розжиток. Та аж і досі не сповнила своєї обітниці; бо вона ще влітечку вимила рунце, але ж то за сіножаттю, то за жнивами і не однесла; вимила і відложила три найкращих в окромішню торбинку, щоб потім іще й із сих вибрати найкраще, да й забулась, у котору, бо багато турботи і всякого суму перейшло останнього часу через спокійне, тепле серце Палажчине. Не та тепер спокійна думка в Палажки на душі, як тоді була, коли вона їх мила! Не так уже їй весело, ясно на серці. Набігли хмари на її чоло, морщина вирізалась на лобі.
Увійшла вона в хату і рунце приховала од чоловіка, бо знала, що він через старого попа та й до нового неприхильний; гомоніла веселенько то з ним, то з дідом, і до дитини озивалась, а потім, швиденько прибравшись, пішла до попа.
Ще не дзвонено до церкви. Увійшла в пекарню Палажка, а попадя саме щось прикротно поралась коло тіста. Палажка поздоровкалась, із неділею поздоровила, та зараз ізняла з себе свитку, оплеснула гарненько руки і почала їй помагати.
– Я вам маю щось казати, матушечко, – сказала вона, бгаючи пироги.
– Кажи, моя голубко, – відказала попадя, хапаючись із тістом, поки не задзвонили до церкви, щоб і собі вистигти на Божу службу.
– Оце, матушечко, прочула я від людей, – почала Палажка, – що ви і батюшка обороняєте людей від туги. Якесь лихо вперлось в нашу оселю, не при святому хлібі згадуючи. Чоловік у мене був щасливий, веселий, усе літечко працював за двох, нівроку йому; а тепер… як би вам і сказати? хоч і стережеться він виявити свою тугу очевидячки, а я серцем чую, що його щось їсть. Він не такий чоловік, щоб кому зло заподіяв, а товариство тяжко єго обідило… Що вже я, криючись од його, по ворожках, по ворожбитах виходила! І виливали, наглянувши його із-за тину, щоб не догадавсь, і відшіптували, і води йому давали напитись од знахорки, і свічки догори перекидала, і хліб на тій воді замішувала; і сама ходила до криниці у глупу ніч за водою і не озираючись верталась додому; що трохи з ляку не вмерла; та ні, ніщо не помогло! То я вдарилась оце до вас, моя госпоженько: усі люде кажуть, що ви маєте такі ліки і багато вже декому запомогали.
– Не знаю, моя голубонько, чи припаде тобі до серця моя рада, – каже попадя. – Ото робила ти недобре, що по ворожках бігала. Що вони знають, бувши людьми темними? А лучче б ти вдалась до священика, або твій чоловік нехай прийшов би. Ми вже тут з півроку, а вас обох у церкві не бачимо.
– Що ж, матушко! – каже Палажка, – я всю правду вам скажу. Чоловік мій за того попа одвик ходити до Божого дому. А тепер він хоч і чує про батюшку добре слово, дак через людей не бува в церкві, бо вони тяжко йому допекли.
– А ти ж чому не ходиш?
– А мені якось боязко його самого зоставляти. Коли б ви бачили, який він зробивсь через той сум! наче мала дитина, наче, сохрани Господи, не при собі ходить.
– Отже, голубко, на сей сум нема ліків, опріч молитви, – каже попадя. – Та я ще поговорю з батюшкою про твого чоловіка. А ти не журись, не вдавайсь в тугу, жалуй його, та молітесь уже хоч дома, коли не зможе твій чоловік увійти в Божий дом без гнівної думки про своїх обідчиків. Бо за те ще більший був би йому гріх.
Тим часом пирогів доліпили. Прийшов титарь за ключами до батюшки. Батюшка почав молитву читати (було чути, хоч і причинені були двері) та вбиратись до церкви. Почали дзвонити в великого дзвона. Попадя заходилась убиратись і собі; а Палажка з наймичкою посаджала пироги в піч. Ось і у всі дзвони брязнули. Батюшка перейшов через пекарню. Палажка підійшла під благословення; а як вийшла вона слідом за попадею, то вже густо дзвонили, аж стара дзвіниця хиталась. Попадя ще завернулась із сіней та наказувала наймичці пристановити дві страви для старців, дарма, що люде по неділям виносять їм під церкву всякої страви.
Переходячи з попадею через цвинтарь, Палажка сказала їй, що принесла рунце і зоставила в пекарні.
– Отож надармо ти принесла, – каже попадя. – Моєї ради не треба оплачувати!
– Я не за добре слово плачу вам, госпоженько, – відказала Палажка, – а давно обітницю дала дарувати вам на вхідчини.
За се попадя подякувала і раділа серцем, що до неї люде прихиляються.
Стоючи в церкві, Палажка все думала, яка ся попадя хороша людина! Слова її здавались їй ліками, хоч і не багацько вона промовила. Вистоявши службу, перва вийшла Палажка з церкви, щоб нести нові ліки своєму Грицькові. Підбігцем ішла додому. Була весела така. Здавалось їй, що тільки вона тхне на свого чоловіка, то, так як той водотік, змиє ввесь смуток із його серця. От і почала казати йому, що треба побороти тугу, що треба ходити до церкви і що так і так попадя казала. Слухав її Грицько мовчки; далі каже:
– І ти, і твоя попадя нічого в сьому ділі не знаєте. Я, слава Богу, не дитина: маю розум на все, що мені треба. Яка буде моя молитва в церкві, як через мою душу перейде досада на тих нехворощан окаянних? Лучче я тут, без гніву, тихо помолюсь, то се Богові приємніш буде.
Здивувалась Палажка, що Грицько якраз те каже, що й попадя; а проте відказала таки йому по-свойому:
– Коли так було краще молитись, то люде б і церков не будували. А то ж? нащось їх будують!
– А знаєш нащо? – спитав Грицько, кинувши оком на діда. (Дід ще рідше його бував у церкві, бо його старий піп налаяв за щось поганим словом.)
– А ну ж? – каже Палажка, і страшно їй стало, що в Грицька очі якось засяли.
– На те, щоб людське ледарство ще більш виступило перед Богом і перед його непорочними. Хіба я не своїми очима бачив, як піп звелів Яцькові Рибальченкові станути навколішки, а потім відпустив, згадавши, яку гарну рибу приносив йому батько Яцьків? Хіба не при мені піп та дяк рвали один у одного з рук…
– Грицько! – перебила його Палажка. – Що бо ти оце кажеш? Той піп давно воду в ступі товче, а тепер у нас такий гарний священик, як на образі святий намальований.
– Кому він гарний, нехай той і ходить на його дивитись, а ми з дідом і без попа вміємо молитись.
Палажка аж сплакнула, бо се вперше він їй таке притяв слово. Як побрались, то ще ні разу не змагались вони. От вона замовкла, втерла сльозину чохлою, та й почала поратись коло обіду, ніби нічого і не було.
Так Грицько через свою досаду на нехворощан зовсім відцуравсь миру Божого. Не ходив і не їздив нікуди з двора від самих жнив; і як хто їде або йде було мимо, то він заступить за комору чи за двері, щоб не здоровкатись. Зненавидів бідаха людей і сам через те мучивсь, наче який злочинець.
Прийшла неділя. Палажка бачить, що шкода й говорити Грицьку про церкву. Він засвітив перед образом свічечку і почав голосно молитись; за ним шептав молитви дід, а Палажка молилась мовчки. Наймичку ж і наймита виправила до церкви потай Грицька, щоб хоч вони за їх господу благали Бога. Перестала й вона ходити і в гості, і до людей. Невесело ж було в неї на серці; все померкло в її очах, і вся челядь їх якось похнюпилась. Не було давньої веселости в Грицьковій хаті. Тільки дитина коли-не-коли зірве усміх з уст. А люде, бачивши, що вони нікуди не завітають, також відступились від них.
Уже останні дикі гуси в вирій полетіли, пасіку в зимовик поставили; уже й товар на готовому харчі; м’ясниці минули; уже й пилипівка на дворі; завірюха схоплюється; вовки сновигають, світять очима через тин уночі; уже й курделя крутить, вовки виють наввипередки з вітром, а собаки й собі, позадиравши голови. Дід, зігнувшись від холоду, береться на піч. Палажка мовчить та здихає. Сядуть на обід, – не присмачений обід їх веселою річчю Грицьковою. Наближаються святки – Різдво Святе – і се не веселить Палажку.
На кутю вранці наймит почав двір підмітати, а наймичка чепурити сіни, а Палажка прибрала гарно світличку: рушники шиті порозвішувала, сухі зілля за сволоком і за богами поперетрушувала, на чистому настільнику положила гарно випечений хліб; бо попа з молитвою сподівались.
Грицьку було якось ніяково, що оце піп до них прийде. Він лучче б хотів, щоб його не було. А затим нічого робити; відлічив копу грошей, а Палажка на льновання приготовала попаді дві повісьмі льону.
Не гаявся піп на селі, бо за день перед тим знарошне без малого всіх обійшов. Хотів він поговорити з Грицьком; тепер воно буде ік речі. От і приїхав саночками в хутір. Увійшов у хату, поблагословив усіх, прочитав молитву, дав поцілувати хреста; потім, знявши патрахіль і положивши в неї хрест святий, почав лагідненько говорити. Спершу розпитував про господарство, про пасіку, давав раду, як на зиму ховати бжолю. У всьому знав толк, усе говорив до ладу. Грицько позирав то на діда, то на Палажку, і його обличчя повеселіло. Далі священик і каже:
– Я, Грицьку, наумисне до тебе посліднього сьогодні прийшов з молитвою, щоб у тебе посидіти та поговорити. Я давно до тебе збирався, та, як я новий тут чоловік, то треба мені було пізнати село, людей, і хто при чому, і хто як живе, бо вони всі на моїй совісті. Мушу знати тих людей, що одкривають мені гріхи свої. І про тебе я знаю вже багацько, дарма, що вперше оце бачу.
– Що ж ви про мене знаєте, батюшка? – спитав якось наче з серцем Грицько.
– Усе добре; і коли б не знав, то й не говорив би з тобою, як з приятелем.
– Тепер же й я скажу, – відказав Грицько, – що чував про вас багацько доброго: як ви гарно з людьми обіходитесь, як ви калік да старців годуєте, як ви дітей учите, сиріт у добрі руки віддаєте: та признаюсь вам – той старий піп зовсім мене відлучив од церкви нехорошими своїми звичаями.
– Оце ж церква, – каже піп, – посилає мене яко свого служителя сказати тобі, що ти їй дуже потрібою.
– Як то се може бути, батюшка? – спитав Грицько, позирнувши на всіх, дивуючись. І всі здивувались такими речами.
– А ось як. Прибувши сюди, побачив я, що церківця вже дуже ветха, недовго встоїть. Я й випрохав у владики книжку прохальну, щоб зібрати грошей по християнському мирові. Тим часом дививсь я по людях, кого б послати з книжкою, і мушу тобі сказати, що не знайшов нікого здібного.
– Як се може бути, батюшко? вибачайте, що так скажу. А Гапоненко Микита? а Северин Домотканенко? а Павло Кокодій? Та же ж вони великі господарі і люде зовсім тверезі!
– Правда, що тверезі, та нема в них порядности. Господарство своє позаводили вони не так доглядом, як завзятістю. Їх усяке боїться, чи сусіда, чи наймит; з убогого вони вміють здерти своєю запомогою і з поденщика викрутять останню кроплю поту. От і росте в них худоба, величають їх великими господарями, а Бог не таких людей собі шукає.
Мов оливою на болющі рани злив батюшка Грицькові сими словами, бо сам він не раз так гуторив з Палажкою та з дідом.
Позирнув на обох любо, а вони собі раділи, що в його зовсім инше стало обличчя.
– Ще ж до того, – каже піп, – треба тобі, Грицьку, знати, що великого в мене стоїть порядність, щоб чоловік усякої години був рівен, не так, що раз постарається, потім опуститься, забуде, як і що йому чинити, час угає дорогий, нагоду добру втеряє. Тут усі люде через се не мають ні скоту гарного, ні садовини, да й надто: дітей або на той світ засилають через свою непорядність, або викохують таких, що ні себе самих, ні поважніших від себе не шанують.
Ще раз позирнув Грицько на своїх. Здавалось, піп читає в його серці, як у книжці, і всі його рани загоює своїм розумним словом.
– Батюшка, панотченьку! – каже Грицько, – та вже ж ви сього не скажете про вашого титаря. У його й скотинка визирає з двора весела та росла, і дітей своїх він повикохував добре: за ворітьми їх – мов квіток на грядці.
– Се так; та що ж, коли він стар чоловік! бач, перва його жінка була неплідна, а се вже з другою дав йому Господь на старість утіху. Ну, він до Божого дому прихильний, – що вже й казати, та снаги в його мало. Одного його послати не можна в таку дорогу, а товариша йому не доберу я, опріч тебе, Грицько.
– Опріч мене? Господи! що се ви, батюшка, говорите? Та ви ж мене не знаєте, ви мене ні в якому ділі не випробували? Я думав, що ви мене картатимете словами за те, що я відцуравсь від Божого дому, а ви мене до такого святого діла закликаєте!
– Не кажи сього, що я тебе не знаю. Ще не бувши в вас на приході, я чув про Грицька Шугая, який він собі чоловік порядний, а в мене се великого стоїть. Знав я те, як ти людям помагав і гроші давав нехворощанам, як їздили до архирея. І про твій сум дознавсь я перш, ніж твоя жінка прийшла до матушки, і моливсь Богу, щоб він ісцілив твою неміч душевну.
Аж заплакав Грицько, слухаючи панотцеве слово благе і поважне.
– Чом же ви, батюшка, раніш до мене не озвались? Може б, я не так перед Богом согрішив!
– Ще ти не вельми провинив перед Богом, – каже піп, – а я знаю, коли що починати. Оце ж і я радію серцем, що справді ти така добряща людина, як я про тебе думав, та й таки просто скажу: приходь завтра до церкви, поблагословись у Господа, а після обід мій титарь сам до тебе заїде. Се таке діло, що його годиться в велике свято починати. Уже в мене і сані, і коник дуженький про сю річ наготовлені, то ви з Богом і поїдете собі.
Та не дожидаючись Грицькової одповіді, вклонивсь на всі сторони і повернувсь іти із хати. Грицько кинувсь цілувати руку, і всі обступили попа, мов не хотіли випустити з хати «любої розмови».
Палажка і Грицько зовсім инші стали. Видко було, що завтра празник. Грицько й чоботи, закурені пилом, дістав, що вже з півроку висіли в коморі, і почав їх мастити добрим дьогтем проти огню. Палажка почала гомоніти до дитини, та заходились з наймичкою пекти й варити на завтра. А то ще якось і розмови не було про завтрашній день, та й про кутю ніхто не дбав, тільки та слава, що в піч кутю та узвар заставлено. Тепер дід зараз кивнув на парубка, щоб вигріб із середини стіжка пахущого степового сінця на покуть. А Грицько тим часом, скінчивши чоботи, повиймав із скрині жупан, шапку, пояс, повісив усе на кілочку, щоб виправилось, і потім, сівши в однім кінці хати на лавці, манив до себе дитину, а воно з другого кінця лави, перебираючи ручками і держучися за лавку, плентало ніжками та реготалося, ідучи до батька. І батько собі сміявсь веселий, як дитина. Нове життя йому піп указав. Уже йому остило сидіти на хуторі, цураючись людей, та не зміг би сам собою переломити своєї досади, а вона так і впилась йому в серце. Палажка тільки дивилась на чоловіка та на дитину і раділа серцем. Ворочалась коло порання так, наче в той день, як Грицько вернувсь із чумакування. Подоставала з наймичкою настільники про велике свято, рушник найдорожчий, ще від пращурки її, шитий шовками десь аж у Турещині, і завісила богів на божнику. Ще побігли вдвох до комори та внесли сухих гвоздиків, барвінку і запашного зілля, м’яти, васильків, і вдвох наново стали квітчати сволок і божник; а старі зілля зв’язали в снопок, щоб пустити за водою напровесні. Дуже нагадала вона Грицькові щасливі молодощі. Як вона ще чогось бігла до комори, він її переняв, – аж кров прилила їй до лиця. «Грицько, кохання моє!» – шепнула вона йому, щоб ніхто не чув, та й поленула до комори. І наймичка з наймитом стали доставати собі в коморі з жердки, що мали кращого, про велике свято. Палажка ж сама внесла калини та рути заквітчатись наймичці назавтра.
Як же зійшла вечірня зоря, поставили на покуть кутю з узваром. Грицько приквоктував, щоб неслись кури, і дитинку вчив, держучи на руках. Потім посідали гарненько всі за стіл. Палажка взяла в Грицька дитину з рук, та й почали вечеряв кутю справляти. Парубок вийшов так, що ніхто не постеріг, та й торохнув товкачем у ворота, гукнувши: «Морозе, морозе, іди куті їсти!», а далі ще торохнув, проганяючи мороза, і всі звеселились, як діти; дитинка туди ж реготалась, наче й вона розуміла, що воно є. Так весело празникували в Шугаєвому хуторі кутю.
На другий день зоставили на самого діда дитину і всі пішли до церкви, а після служби скоро пообідали, уже титарь і заскрипів по морозному снігу саночками. Весело одігсь Грицько в дорогу; весело випроводила його Палажка, а на душі в неї був смуток великий. Вона сими часами привикла з своїм чоловіком бути все вкупі, привикла з його очей не спускати. Тепер очі її раз по раз шукали Грицькового любого обличчя, а його тим часом легенькі саночки мчать та мчать далеко від рідної сім’ї і хати. Розважала вона себе тим, що се діло святе, що Грицько набере поваги в громаді таким ділом. Нікому небога і не признавалась, що в неї на душі, а через те ще важче сумувала. Так перебула цілий тиждень та й думає про другий і про третій, лякаючись сама своєї будущини! Як його в світі самій вибути! Вона ж тільки й розлучилась ото з своїм Грицьком, як пішов він чумаковати. Вона тоді думала, що довіку вже не розлучиться, а тепер сама чоловіка випроводила з господи! Не спить уночі, а вдень усе перед собою бачить Грицька, усе наче він або в хату ввійде, або заговорить до неї, аж жахнеться бідолашня молодиця! Вже їй приходить на думку, що як сумувати за ким вельми, то й тому не буде впокою; бо й мертве, як по йому дуже тужать, тривожиться на тому світі. Силкувалась перемогти себе, та з великого силкування тільки сльози ковтає. Одної ночі сидить вона на лаві коло кватерки тихенько; одна думка другу здоганяє. Дивиться в поле, через царину, прохухавши заморозь на склі. Коли ж їй здалось, наче хтось ізнадвору прохуховує скло.
Мороз пійшов по тілу… Се чи не його душа не стерпіла її суму та прилетіла? Скоро так подумала, аж справді захрупостів сніг під віконцем, і показалось у кватерці обличчя Грицькове. Вона так і зомліла. Не рушає з місця. Чи се їй здається, чи се сон? І страх, і диво зовсім її оморочили. Коли ж чує – ніби кватерку хтось міряється відсунути. Стрепенулася мов зо сну. До кватерки – аж чує голос Грицьків: «Палазю, чого се ти не спиш. Бач, я так і знав, що ти по мені сумуєш». Тоді вона одсунула кватерку, шепнула йому: «Мовчи, Грицю! я зараз!» – і виленула з хати; а таки остереглась стукнути дверима, щоб кого не збудити.
– Грицько, моє кохання, – каже йому в сінях, – що се ти зробив? Чого ти вернувся?
– Не зміг, серденько, без тебе, без дитини вибути. Попрохав, щоб дід титарь довіз мене додому. Він там за цариною лагодить сані, бо вивернулась голобля.
– Грицю! се ж тобі гріх великий! Ми ж від такого горя, від такого суму збавилися, а ти й забув про Божу ласку! Їдь, серце; я сього не хочу, щоб ти святе діло для мене кинув! Тоді тебе не тілько товариство, а й батюшка відступиться. Було не братись, а взявся, то треба себе перед людьми шанувати.
– Правда, правда твоя, Палазю, серденько! – каже Грицько, – се мені гріх. А чи ти ж здорова? Чи здорова дитина?
– І я, і дитина, хвалити Бога, здорові. Стало міцніш ніжками ступати, уже й за лаву не береться.
– Ну, добре, Палазю! Я тільки подивлюсь на дитину та й поїду. Винеси її до мене.
– Да я ж усіх збуджу; луна пійде про тебе; воно маленьке, розсквереться сонне, пітне, простудимо.
– Добре, моє серденько, прощай же, не журись!
Поціловались. Вона його і не проводила, бо змерзла. Чи змерзла, чи з тривоги вся колотилась, насилу в хату вернулась, та й впала на постіль і почала мовчки плакати.
Ще більший на її смуток після сього напав. Хоч би він так не любив її! а то ще більшого жалю завдав їй своїми одвідинами. Перемогала свій жаль, як тільки мога, щоб люде не досвідчились. По ночах дуже сумувала.
Так, через тиждень, чи може й менш, чує вона вже вдень незвичайну хрупостню по снігу на дворі і гомін якийсь, і собака якось не гавка, як на чужого, а вищить. Думає, що, може, сіно наймит привіз, і байдуже. Аж зирк! на порозі Грицько, так і влетів у хату! В Палажки аж у душі похололо.
– Не бійся, серденько, – каже Грицько, – не осоромлю ні себе, ні тебе. За твої молитви Господь послав нам несподіване щастя. Маковецький пан відписав на церкву худобу. Землю родичам розпреділив, а гроші оддав усі на сільські школи та на церкву. Не треба більш і їздити по селам. Зараз будуй та й годі. Ось і титарь іде з скринькою.
Титарь поставив скриньку на покуті, потім помолився богам і поздоровкався з Палажкою.
– Ну, молодице! – каже до неї, – не знаю, хто з нас троїх заслужив Божу ласку. Я чоловік старий, то багацько маю гріхів, а твій чоловік мені вихваляв тебе, як янголя небесного.
– Я і в тому признавсь, Палазю, дядькові, – каже Грицько, – як ти мене випроводила.
Палажка, дарма що вельми зраділа, а кивнула йому, щоб не казав при наймичці: більш усього берегла вона честь і повагу чоловікову.
– Чи знаєш, яке диво з нами сталось, небого? – каже титарь. – Усю ніч ми снились маковецькому панові. Ми в його таки в дворі й ночували, та він не знав, а вранці питає: «Чи в нас ночували отакі й такі люде? один сивий, а другий молодий русявий, з ясними синіми очима?» – «Так, – кажуть йому, – вони ночували, і тепер тутечки». – «Ведіть же їх сюди: се мені сам Бог посилає». Зараз до попа, написали духовну, оддав нам гроші, запричастивсь та й умер того ж таки дня ополудні. Ми його й ховали, і старцям обід хороший поставили. Три лірники і два кобзарі були на обіді. Три дні поминали, бо добра душа той пан був. Я його здавна знаю і більш од усього покладав на його надії у сьому ділі яко на бездітного і богобоязливого пана, да такого щастя і не сподівався. Тепер у нас церква буде на всю Україну.
Що вже й казати про радість Палажчину! А Грицько аж сяє на виду! У неділю в нехворощанській церкві була панахида по умершому. Людей був натовп, і щиро молились за впокой побожного чоловіка. По службі і послі панахиди батюшка закликав до себе Грицька, титаря і дванадцятьох чоловіків із старих господарів. Як прийшли громадяне, то батюшка об’явив, скільки грошей зібрали і яку їм церкву тепер можна соорудити. Тепер же, каже, миряне, треба нам подякувати сих людей, що труждались для храму Божого. Старий титарь нездужає, проситься на покой; то се йому буде дяка, як ми дамо йому переміну.
– Спасибі тобі, пане титарю, за послугу ділові Божому та й нам! – загули всі господарі.
– Люде добрі, – сказав тоді піп. – Се ви чините гаразд, що свого священика слухаєте. Послухайте ж його й ще раз. Старий титарь хвалить мені Григорія Шугая, що він душа богобоязлива і порядна; то я б думав нагородити його послугу тим, щоб настановити титарем.
Усі перше мовчки вклонились і потім прикрили Грицька шапками з веселим окликом.
Грицько Шугай став дякувати і відмагатись і своїми молодими літами, і своїм малим розумом, та вже його не схотіли слухати.
– Аби в тебе були добрі звичаї, – казали старі господарі, – а на розум тебе наставить наш любий батюшка.
Тоді два чумацькі батьки приступили до Грицька і перед усіма прохали простити їх за грубіянство. Грицькові се було найбільшою нагородою. Дякував він у серці своїй Палазці, що вона в його така розумна та щира жінка, дякував і Богу за неї мовчки, а голосно нікому не сказав, щоб люде не знали його великого скарбу. Аж сльоза потекла в його з очей.
– Згоджуйся, Грицьку, – сказав, бачивши се, старий титарь. – Хоч се діло й трудне, та воно тобі дуже пристойне. Я тебе за всю парахвію благаю. Я вже старий і не можу більш послужити. До нової церкви треба молодої сили.
– Ну, коли така ваша, батюшко, ласка, – сказав Грицько, поцілувавши попові руку, – і така воля громадська, то нехай мене Господь покріпляє, а я працюватиму, скільки моєї снаги.
Настала після сього велика метанина по селу. Підводи то дерево, то цеглу, то залізо возять, поки дорога стоїть. Усі принялись за роботу шпарко. Усяке наче чуло, що сам Бог тут помагає, бо й справді ніхто не зазнав такої любої зими і такої легенької дороги, як тоді була. Напровесні стало тепленько; стук, грук; рубають, стружуть, пиляють дерево, тешуть. Тут жінки обіцянку дали глину місити, воду носити, людей контентувати. Грицько бігає, порядкує, а вибереться хвилина, він і сам струже. Батюшка за малярами їздив за п’ятдесят верст, а деякі ікони виписали з Київа; дзвони позаказували. Робота кипіла, церква як з води йшла. Цілий рік будували і спорудили церкву – як рясну маківку в городі. Грицько обгородив її огорожею гарненькою, так, що крізь огорожу цвинтарь зеленіє; кругом огради насадив горобини, кленини, білої тополі. Поки скінчили церкву, то й деревця зазеленіли; чималенькими садив. А як ставили на церкві хрести, то народу було, як мгли; усі попадали навколішки, а деякі аж плакали. Більше ж усіх раділа душа Грицька Домонтаря. Вже його перестали Шугаєм звати. Щасливий був він тепер кругом. Жив собі з любою жінкою та поживав – наче весілля гуляв.
[1868]
