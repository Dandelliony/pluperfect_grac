Байки світовії в людських оповідках [Скорочено]
. . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . .
I. Оповідки Вакули
1. Земля 
Ото як задумав Господь сотворити світ, то і говорить до найстаршого ангела Сатанаїла:
– А що, – каже, – Архангеле мій, ходім творити світ!
– То ходім, Боже! – каже Сатанаїл.
Ото вони й пішли над море, а море таке темне-темне, – сказано, безодня! Ото Бог і каже до Сатанаїла:
– Бачиш, – каже, – отую безодню?
– Бачу, Боже!
– Іди ж, – каже, – у тую безодню на самеє дно та достань мені жменю піску. Гляди ж тілько, як будеш брати, то скажи про себе: «Беру тебе, земле, на ім’я Господнє».
– Добре, Боже!
Впірнув Сатанаїл у самую безодню над самий пісок, та й заздрісно йому стало. «Ні, – каже, – Боже! приточу я і своє ім’я; нехай буде разом і твоє, і моє». І бере він той пісок та й каже: «Беру тебе, земле, на ім’я Господнє і своє!»
Сказав – сказав. Прийшлося виносити, а вода йому той пісок так і ізмиває. Той так затискає жменю, але де вже Бога ошукати! Заким вигулькнув із моря, так того піску як не було: геть вода змила!
– Не хитри, Сатанаїле, – каже Бог, – іди знову, та не приточуй свого ім’я!
Пішов знову Сатанаїл, але чорт чортом, – знову примовляє: «Беру тебе, земле, на ім’я Господнє і своє»; – і знову піску не стало.
Аж за третім разом сказав уже Сатанаїл: «Беру тебе, земле, на ім’я Господнє», – і ото уже несе та й і не стискає: так і несе на долоні, щоб-то вода змила. Але дармо: як набрав повну руку, то так і виніс до Бога.
І узяв Господь той пісок, ходить по морі та й розсіває. А Сатанаїл давай облизувати руки: «Хоч трохи, – думає, – сховаю для себе, а потім – (думає собі) – землю збудую!» Ото Господь розсіяв.
– А що, – каже, – Сатанаїле? Нема більше?
– А нема, Боже!
– То тра благословити! – каже Господь та й благословить землю на всі штирі часті. І як поблагословив, так тая земля і зачала рости.
Ото росте земля, а тая, що у того в роті, і собі росте. Далі так розрослася, що і губу розпирає. Бог і каже: «Плюй, Сатанаїле!» – Той і зачав плювати та харкати; то де плював, то там виростали гори, а де харкав, то там – скали… От через тото у нас земля нерівна! Воно ще, кажуть, що нібито ті скали та гори Бог знає доки б росли, а то Петро та Павло як закляли їх, то вони вже і не ростуть.
А ото вже Господь і каже до Сатанаїла: «Тепер, – каже, – Сатанаїле, тілько б посвятити землю. Але нехай вона собі росте, а ми відпочиньмо».
– А добре, Боже! – каже Сатанаїл.
І лягли вони спочивати. Господь спить, а Сатанаїл і думає утопити Бога, щоб землю забрати. І ото підняв Його та й біжить до моря. Спершу на полудень, – біжить та й біжить, а моря нема; вдарився на північ – і там не видати; побивався на всі штирі часті світа – нігде нема моря: звісно, земля уже так розрослася, що в самеє небо уперла краями; та й де вже там теє море! Бачить він, що нічого не вдіє, – несе Бога на те саме місце, та й сам коло нього лягає.
Полежав трохи та й будить Бога: «Вставай, – каже, – Боже, – землю святити».
А Бог йому й каже:	
– Не журись, Сатанаїле! земля моя свячена! Освятив я її сеї ночі на всі штирі боки!
2. Чоловік
Чоловіка, кажуть, виліпив Господь з глини і дав йому зовсім свою святую постать: на біду тілько оставалось іще жменя глини. Де її подіти? Господь і приліпив межи ногами, а з тої жмені і зробилось грішнеє тіло та й згубило чоловіка. Бо якби не воно, любенько жив би собі Гадам у раю, а то ні! Прожив день та й засумовався: сказано, надійшла грішная думка. Але Господь все-таки не хоче дати йому жінки: «Лучче, – думає собі, – дам я йому приятеля; приятель все-таки лучче, як жінка». Ото й говорить до чоловіка:
– Не сумуй, Гадаме! Стане, чого хочеш! Вмочи в росу мізинний палець та й стріпни перед собою, – то й приятель буде! Гляди ж тілько, – Господь каже, – не тріпай позад себе!
А Гадам – чи забувся, чи що: вмочив цілу руку та як стріпне навідворіть! так і з’явилось п’ять чортяків. Глянув Гадам – та у ноги! А чортяки давай пазюри мачати та тріпати позад себе. То такого ж то їх намножилось, що аж небо тріщало. […]
Поглянув Господь, якого лиха наробив Гадам, та й казав своїм Ангелам увсіх чортів із неба позганяти. То як посипались із неба ті чорти, то де которий Бога спом’янув, то там і остався: котрий на небі – на небі зостався, котрий на землі – на землі остався, а котрий у повітрі – в повітрі зостався.
Але усе чорти чортами. Ті, що на землі, підтинають чоловіка. Ті, що під небом, дрочаться з Богом; за то їх Господь побиває своїм громом. Буває так, що чорт сховається часами за христянина, то Господь і христянина убиває громом, але за то йому гріхи відпускає; а часами чорт ховається в землю, то громова стріла і в землі його побиває, але через сім літ громова стріла виходить із землі, і кажуть, що вона помагає від кольки. А ті чортяки, що на самім небі, ті каждого вечора світять на небі свої смолянії свічки; але Ангели ходять з мечами та й зганяють їх із неба. І летить чорт із неба, як ясна пасмужка, і скілько раз христянин скаже «амінь» – на стілько сажнів він залітає в землю, а як часами ніхто не скаже, то він по землі так і розіллється смолою.
3. Жінка
Ото Господь ізнов приходить до Гадама та й каже:
– А що, Гадаме? Либонь, тобі жінки треба?
Гадам поглянув, тілько облизався.
– Та вже нічого з тобою робити, – каже Господь, – треба тобі і жінку дати!
І наслав на нього сон, виламав у нього лівеє ребро, а з того ребра і сталася жінка. І не натішився Гадам, як побачив жінку; але живо переконався, що де чорт не може, там бабу пішле. Там десь у раю були такі яблука, що Бог заказав їх їсти. Жінка як заглянула, то й причепилася до чоловіка: «Дай та дай!» Гадам і каже, що не можна; а вона: «То так ти мене, каже, любиш, що жалуєш і яблучка для мене!» Гадам і каже: «Їж уже, коли хочеш, тільки хоч мене до гріху не доводь!» Але де вже жінка та до чого не доведе! Як із’їла сама, так і зачала припрошати чоловіка; що не відмовлявся, ані способу! Ото вже їсть і чоловік. Тілько що ковтає, аж надходить Господь! Так теє яблуко в горлі і осталось, – і тепер воно на горлі у всякого чоловіка .
Подивився Господь і зараз дає Гадамови заступ, лопату і жменю насіння та й каже до нього:
– Отак, Гадаме: не хотів-їсь шануватись, так тепер кровавим потом іди дороблятися хліба!
Та й вигнав його із раю аж на саму землю.
4. «Боже, помагай!»
Вразився Гадам, що Господь вигнав його з раю; – копає землю та й не каже: «Боже, помагай!» А чорт тому й радий: що Гадам скопає за день, то він уночі й поперевертає догори травою. Гадам копає на другім полі: він-то думає, що поле йому винно; копає та й копає, а рано гляне, а його поле ізнов зеленіє, як некопане! Бився він, бідний, та побивався, далі здихнув до Господа Бога та й каже: «Господи Боже! Допоможи мені!» То так тая земля, що він її копав, раптом і зачорніла. І помолився Гадам Богу та й зачав засівати.
[…]
6. Смерть
Жиє собі Гадам. Ото вже його Господь і діточками поблагословив; така-то йому втіха та радість, що, здається, вічне хотів би жити; а до того ще й здоровля йому служило. Ото й говорить Гадам до Бога:
– Боже, Боже! не умру я, бо я сильний чоловік!
– Сильний ти, сильний, – говорить йому Бог, – а все-таки умерти мусиш! Заболить тебе голова, защемлять руки, заломить тобі ноги, і ти таки умреш.
Не вірив Гадам, поки був молодий, а прийшла пора – мусив повірити. Розболілась голова, розщемілись кості, – сказано, у старого. Бачить Гадам, що недалеко до смерті, та й каже до свого сина:
– Сину, – каже, – сину! Піди, – каже, – до раю та принеси мені звідти золотого яблучка; бо оце вже находить на мене остатня година!
Пішов син до раю, але замість яблучка приніс тілько прута, що Бог Гадама вигнав із раю. Гадам і казав зробити з нього три обручі і положити на голову. Але де вже від смерті та що поможе? Воно-то голова ніби й перестала боліти, а вмерти все-таки вмер. І як умер він з тими обручами, так його з ними і поховали, і ото з тих обручів і виросло три дерева: кипарис, кедрина і треблаженне древо .
7. Хрест
Ще за треблаженне древо кажуть, що Матер Божа з Спасителем їдного часу спіткнулась на нього та й сказала з переляку:
– О треблаженнеє древо! На тобі син мій розіпнеться! 
А син і промовив: «Правда, моя маги!» І справді! скілько послі хрестів не підбирали, на жаднім не могли його розіпняти, а тілько на їднім треблаженнім древі, котре ще тогді, як росло, мало вигляд хреста.
8. Потоп
Їдного часу задумав Господь затопити землю і витопити всіх людий, які тілько були, та й каже до їдного святого чоловіка: «Роби ти, – каже, – корабель, святий чоловіче, бо я хочу землю затопити!..» От той чоловік і зачав робити корабель: теше стовпи, пилить дошки, – сказано, щоб усе до міри було. А чорт, як на збитки, прийде уночі та й усю його працю переробить не до міри: там надрубає, там надпилить, там переструже, так що ані способу разом поскладати. А чоловік бідний нічого й не знає: все теше та й теше, а тих і не зміряє…
Аж Господь ізнов говорить до нього: «Складай, праведниче, корабель! взавтра потоп буде!»
Ото і кидає він тісати та пилити, зачинає складати… Але що візьме – увсе не до міри: то тонке, а то коротке… Що тут робити у світі Божому? – а взавтра потоп! Заламав він руки та й стоїть над дошками. А Бог йому говорить з неба:
– Не журися, чоловіче мій! Що довше, те стули, і буде коротке, а що коротке – натягни, то й буде довге, – та кінчай живо корабель, бо узавтра потоп!
Тілько скінчив він корабель, аж земля і зачала в морі потопати. Злітаються пташки, збігаються звірі, а той відбирає зі всякого по парі і впускає в корабель; їден тілько сильний птах носорожець не хотів іти в корабель; за то його і покарав Господь, щоб він не гордів зі своєї сили…
Ото упірнула земля. Пливає корабель, пливає і носорожець, а птахи, бідні птахи, так і кричать, так і б’ються в повітрі! Уже бідні і із сили спадають, нігде відпочити, – а носорожець пливає собі, і ріг його, як віха, стирчить над водою. От ті птахи і сідають на той ріг, сідають та й сідають, а носорожець тримає. Далі не витримав та й так і впірнув головою в воду. Птахи позлітали та й знову сідають, а носорожець ізнов в воду головою. І злітали, і сідали, аж поки зівсім не втопили носорожця. Ото ж то тепер і пропали носорожці з корінням і насінням .
9. Цар Давид
Давид – то був собі такий цар. І добрий то, кажуть, був цар, та тілько не христянин . Ото ж то Господь і задумав його до пуття привести, нарядився купцем та й приїжджає до Давида куповати палац. А палац у Давида був такий, що не було кращого в цілім світі.
Ото купець і каже до Давида:
– А що, – каже, – Цару Давиде! Не можна у тебе палац торгувати?
– А чому не можна?– каже Давид. – Та тілько не знаю, чи будемо сватами!
– Або чом?
– А так, – каже, – купче чужоземний! Коли маєш сгілько злота, що всі мої люди наберуться і скажуть, що вони довільні, то палац твій, а ні – то й не думай!
– А добре, – каже, – Цару Давиде! Вели збирати народ!
Зібрався народ із цілого царства; купець і веде його до їдної гори, і як поблагословив купець тую гору, то так вона злотом і розсипалась перед ними. Кинулися люди до того злота, набирали стільки, скілько хто здужав підійняти. Ото купець їх і питає:
– Що ж ви, люди? довільні?
– Довільні! довільні! – закричали люди та й усі розійшлися.
– А що, Давиде, – говорить купець. – Не програв-єсь може!
– Не дуже й програв! – каже Давид, – моя земля, то моє й злото.
– Та чия хата, того і правда, – каже купець, – а все-таки треба, щоби хто нас розсудив.
– А хто ж нас розсудить? – питає Давид.
– Та про теє не журися!– каже купець. – Єсть на світі такії люди, у котрих обидва ми рівні. Ходімо на цвинтар, там нас розсудять умерлії.
– То ходімо, купче! – каже Давид.
От вони й пішли на цвинтар. Приходять, а купець і каже:
– Правдиві люди! люди умерлії! встаньте, люди, та розсудіть мене з царом Давидом!
А вмерці повставали, упали купцеви до ніг та й сказали:
– Правдивий Боже! не нам Тебе судити, а Тобі судити нас на вторім пришествії!
Аж тогді пізнав Давид, з ким судився, і з того часу став христянином. Все, бувало, тілько й робив, що писав святії пісні та грав їх на гусях. І писав він та й писав; і як списав уже цілую книгу, то і розрізав листи та й кинув на море. Ті листи, котрі були не святі, то ті потонули, а ті, що були святії, ті пливали по морі. Ото ангели і зібрали тії листи та й понесли до Бога, а Бог їх перечитав та й казав передати людям. От звідки-то почалась наша Псавтир.
10. Соломон
Повненька була Соломонова мати, як приходить до неї їдна пані і проситься сховати від пана. Цариця сховала, а тут незабаром приходить і пан та й питає цариці:
– Чи не було, – каже, – мої жінки у ясної цариці?
– Ні, не було! – каже цариця. А з неї Соломон і промовляє:
– Не слухай, – каже, – мої мами; бо і мама така сама, як і твоя жінка!
Такий-то був Соломон іще Бог знає де!
[…]
Але що вже та помагало Соломонови, коли йому й так назначено було тілько три роки жити!
Сів бідний Соломон та й плаче, а святі з неба дивляться та й собі плачуть: «Де то вже такій розумній дитині та й не дати жити!» От вони і просять Бога, щоб Бог позволив йому хоч трохи ще прожити. Ублагався Господь та й каже до Святих:
– Коли вам так хочеться, щоб Соломон прожив іще на світі, то ідіть ви на землю та просіть людий, щоб йому своїх літ уділили!
Ото святії і зійшли на землю. Ходять, просять, – ніхто не уступає, аж приходять до одної старої баби, що вже сто літ прожила, а ще сто літ прожити мала.
– Бабуню, – кажуть,– змилуйся над Соломоном, уділи йому хоч півкопи своїх літ.
 Ото баба послухала їх та й уділила, а Соломон зачав жити бабиними літами.
[…]
Видумує Давид другу штуку. Видає баль і спрошує людей з цілого світа. Ото й позбирались люде, посідали за столи; страва то усе такая добірная, тілько б поживати, а тут не можна, бо у каждого ложка на два локті .
Сидять гості над тою стравою та й куняють. Вже й цареві докучило дивитися на них, і пішов він на часок до цариці, аж показався Соломон:
– А чом, – каже, – люде, не їсте?
– Та як же ж тут їсти, – заговорили люди, – коли ложки такії прокляті?
– То годуйтесь, як діти, ложками через стіл!
Послухали люди та й стали годуватись. Приходить цар, – усі їдять. Розпитався, – йому й кажуть, що так і так було. […]
[…] І як умер Давид, то Соломон став на його царство; і як став на царство, то і задумав ізміряти небо.
Зробив собі такого круга та й став підійматись до неба.
Ото вже піднявся у самую хмару, аж св. Петро ходить у хмарі та й до нього каже:
– Стань, Соломоне! тут твоя границя! а то далі як підеш, то і не вернешся . Повертайся назад та дивися добре! під тобою буде синєє поле і чорнеє пятно; не спускайся на синє, а спускайся на чорне: чорне – то земля, а синє – то море!
Спустився Соломон та й думає собі: «Не зміряв я неба, – хоч зміряю море!» І ото зробив шкляную хату, сів у нюю та й казав себе на мірянім ланцуху спускати в море. Ото вже його спускають та й спускають, аж лізе морський рак; а морські раки такі-такі здорові, що два чоловіки на собі потягнуть. Ото і каже він до Соломона:
– Соломоне, Соломоне! не зміряєш ти моря! Двадцять літ шукав я колись дна та й то не найшов, а тобі, Соломоне, його не видати! Повертайся ти назад, бо й то може бути, що який-небудь молодий рак клешнями тобі ланцух перетне!
Послухав Соломон та й вийшов із моря. А тут йому уже й небагато жити оставалось.
Ото й думає Соломон, як би йому утекти від смерти. Дочувся він, що десь-то є на білім світі безсмертная гора, та й став до неї доставатись.
А під тою горою жили черці та монастирі будували. Ото Господь і каже тим черцям:
– Покидайте всю роботу та робіте гріб і домовину! До вас іде премудрий Соломон умирати!
Ото вони роблять і гріб, і домовину, аж надходить Соломон:
– А що ви, люди, робите? – питає.
А вони і кажуть:
– Гріб на Соломона.
Почув Соломон, – крути не верти, а треба вмерти.
– А маєте ж ви міру? – питає їх.
– Ні, не маєм! – кажуть черці.
– То беріть міру з мене: він такий, як я, – каже Соломон.
Взяли черці з него міру, збили домовину, по домовині припустили й гріб, а Соломон і каже:
– Ану чекайте, я зміряю домовину!
Положився в домовину…
– Ну! – каже, – до міри!.. а впустіть в яму!
Впустили в яму.
– Тепер засипайте, – каже Соломон, – а Соломона вам не треба ждати, бо я сам Соломон… 
II. Збірки
1. Підземная риба 
Земля стоїть на морі, а щоб вона не пірнула, то Господь сотворив такую великую рибу та й сказав її підпирати землю. Отож-то тая риба і тримає на собі землю, і як зболить її їден бік, вона обертається на другий; і як вона обертається, то ото й земля трясеться.
2. Ліси
Колись, кажуть, не було лісу, а росла їдная трава. Та ото вже Господь як прокляв змія , то він як пішов попід землю, то кудою він ішов, тудою всюди й заросла земля лісом.
3. Місяць
Два брати поїхали уночі по сіно та й на полі і посварилися. Пішла сварка, а з сварки пішло і до бійки. Брати́ за вила, та їден другого, – так на вила і підхопили!
А Господь із неба і каже: «Коли то вже брат брата взяв на вила, то нехай же вони ходять по небі, поки світа та сонця!» І освітив їх та й пустив на небо; то ото і тепер на місяцеви знати, як вони взялися на вила .
[…]
5. Велитні
Колись були такі великі люди, що, бувало, по лісі ходили, як по траві. А ото вже як наші люди наставали, їден велитень і надибав десь нашого плугатаря з волами, плугом і погоничом. Та як надибав їх, так і забрав усіх на долоню та й приносить до тата.
– А подивися, – каже, – тату! які я надибав мишенята!
А тато глянув та й каже:
– Не мишенята то, сину, а то ті люди, що після нас будуть!
Ото і настало тепер наше покоління, а за велитнів і помину нема; тілько десь у церкві, в Київі чи у Львові, стоїть нога їдного велитня і така, кажуть, прездорова, що аж до бані сягає. Отакі-то були люди!
А то ще кажуть, що після нас то такі будуть, що в наших печах їх дванадцять буде молотити.
Ото але́ будуть люди!
6. П’ятниця і неділя
Колись, кажуть, ходила по світі п’ятниця з святою неділею. То П’ятниця, бувало, ходить така суха-суха, аж кісточки знати, а Неділя така порубана, порізана, що аж страх дивитися. То ходять, бувало, та й просять людий, щоб люди постили і свята шанували. Але тепер не чути, щоби вони коли ходили. Бог його знає, що то за причина.
7. Давидові діти
Цар Давид так колись приподобався Богови, що Бог сказав до нього:
– Проси в мене, Давиде, чого хочеш; все дам тобі!
Ото Давид і просив собі у Бога три сини: їдного найкращого, другого найсильнішого, третього найрозумнішого. Бог йому і дав: Йосипа, Самсона і Соломона.
Прекрасний Йосип завідував снами; то і тепер, коли що недобре присниться, ми примовляєм не встаючи: «Нехай святий Йосип на все добре переносить!»
Сильний Самсон воювався по всьому світі та ще й з нами хотів воювати. Ото вже він пливе Дніпром, але тілько з води, аж на нього лев. А Самсон як ухватив його за пащу та як наступив ногою, то так разом з левом і закаменів.
Так він і тепер стоїть у Київі.
Премудрий Соломон сидів тілько удома та книги читав. Але ото раз пішла поголоска, що він хоче проповідь говорити. Збирається народ із цілого світа послухати його проповіді, а він тілько вийшов та й казав людям:
«Як маєте що шити,
То перше ґудза зав’яжіть!»
Ото тілько і було мови, тілько і чутки за Соломона.
[…]
12. Бусель 
Як ходив Господь по землі, то зібрав у мішок усю гадь, яка тілько була, зав’язав та й дав той мішок їдному чоловікому, щоб він його кинув в море.
– Неси ж, – каже Господь, – та тілько не заглядай, що там у мішкови.
Ото він і приносить над самеє море, а його так і кортить, щоб подивитись. Але тілько розв’язав, – звідти як посиплеться гадь!.. А Господь тут і каже:
– Коли-йсь, – каже, – порозпускав, то тепер збирай же!
Ото з нього і зробився бусель.
А дарма, що бусель! усе-таки розум у нього, як у христянина. Недавно-то, кажуть, і робилось, як у двох сусідів загніздилися буслі; і в того на клуні, і в того на клуні. Але їден із них не зачіпав свого бусля, а у другого діти вічно поралися коло гнізда. І отож-то під осінь, як відлітали буслі, то їден лишив у гнізді калитку, а другий – головешку, – та й пустив з вогнем усе господарство.
13. Багатий вечір
На багатий вечір буває такая година, що вся вода переміняється в вино. І була, кажуть, їдна така щаслива дівчина, що поспіла якраз в такую годину до керниці; і як набрала води та принесла додому, то в їднім відрі була вода, а в другім вино. Така-то вже година була!
В сей вечір і худоба, кажуть, говорить, як христянин, тілько христянинови слухати не годиться.
Але був, кажуть, такий, що хтів-таки чути, як то худоба говорить. Ото він засів коло свої обори та й слухає. Аж їден віл здихнув тяжко та тяжко!..
А другий його й питає:
– А чого ти, брате, так тяжко здихаєш?
– А як же не здихати? – каже той, – коли ми взавтра свого господаря повезем до гробу!
Почув господар та до хати:
– Жінко, жінко! дай білу сорочку!
Вбрався і до рання Богови дух віддав. Прийшлось ховати, і якраз ті самі воли повезли його до гробу.
14. Плугатар
Як ходив Господь по землі, то раз побачив, що їден господар орав у свято. Ото Господь і каже до нього:
– Бійся Бога, чоловіче! як-таки можна у свято орати?!
– Отож-то, – каже той, – велике свято неділя! та таких свят багато на рік!
І як сказав – то так під землю і провалився.
І тепер, кажуть, в неділю вранці як приложити на тім місці вухо до землі, то чути, як він на воли гукає.
15. Коли смерть
Перше, то знали люди, коли вони умруть. Але ото як побачив Господь, що вони за дітий не дбають, а найгірше ті, що недовго мають жити, – та й закрив від людий їх смерть.
– Нехай, – каже, – ніхто не знає, коли він умре, та нехай дбає і за дітий, і за себе!
[…]
19. Камбула
Матер Божа сиділа собі над морем та й їла суху рибу. І тілько що ззіла половину, аж її кажуть, що її сина розіпняли. Матер Божа як тримала тую рибу, то так її в море і пустила. А риба ожила, та ото з неї й почались камбули.
[…]
21. Крашанки
Їден убогий ніс з собою до міста продавати яйця. Але на той саме час вели жиди розпинати Бога. І ото Бог несе хрест та й падає, а убогому й жалко стало. І кинув він кошик та й помагає Богови хреста нести. Допоміг. Коли вертається до кошика, – а в його кошику всі яйця стали крашанками та писанками. Отож-то з того і у нас крашанки почались.
III. Листи
1. Сон Пресвятої Богородиці
Їдного часу заснула була Пресвятая Діва Богородиця на горі Оливній, і прийшов до неї Ісус Христос і сказав до неї:
– Матінко моя милая! чи Ти спиш, чи Ти чуєш?
І мовила до нього Пресвятая Богородиця:
– Спала-м, сину мій наймилійший, та збудилась, і снився мені страшний та дивний сон о Тобі. Виділа я. що ти у саду молився Бог-Отцеви, що Іуда жидам продав Тебе, і Тебе спійняли, і до Каяфи привели, і до стовпа прив’язали; ізбили, ізплювалн і терновим вінком коронували; і Твоє пречисте тіло, як кора від дерева, відпадало; і із Твої святої голови кров ріками плинула… А потому на хресті, на горі Голгофті, гвіздями тіло Твоє прибили, і списою ребро Твоє пробили, і усі без милосердя над тобою були!
І сказав до неї Ісус Христос:
– Матінко моя милая! Правдивий сон Ти виділа о мені, бо так я й маю терпіти за рід чоловічий!.. – І сказав Христос: – Як хто мою муку припоминати буде, то при смерти у того я буду сам з своїми ангелами, і возьму душу його, і запроважу до царства небесного на віки. Амінь!
Тії святії слова зіслані на сей світ від самого Господа Нашого Ісуса Христа Львови, патріярсі єрусалимському, а Лев, посвятивши, послав його [листа] братови своєму королеви, що був на війні, і тим поміг йому ворога звоювати. Бо той лист такую силу має, що в якім домі буде, то тому дому ані вогонь, ані чари, ані жадна злая річ шкодити не зможе. І чоловік як буде при собі носити, то всіх ворогів заможе і буде мати відпуст за сорок днів своїх гріхів: і жінка як буде тягітная та буде сей лист при собі носити, то легко дитя породить, мовлячи тії слова:
«Христос зо мною, Христос надо мною, Христос мене стереже удень і вночі і кажду годину і від всього злого. Прошу тебе, Господа Бога мого, через муку Твою, котору Ти терпів за нас грішних, сохрани мене від всякої напасти і скуси диявольської! Святий Іване Хрестителю Христовий! сохрани мене від всього злого!»
[…]
