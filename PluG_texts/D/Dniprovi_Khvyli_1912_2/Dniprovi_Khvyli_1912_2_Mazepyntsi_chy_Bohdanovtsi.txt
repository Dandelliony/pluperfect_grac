Мазепинці чи Богдановці?
Останніми часами по багатьох російських газетах «правого» напрямку почали зьявлятися дуже чудні статті про украінський рух. Пишеться про них, буцім то украінство — дуже шкодливий та небезпечний для російськоі держави рух, буцім то украінці—німецькі чи які там запроданці, що вони зрадники, «мазепинці»… Оце раз-у-раз пишуть «Новое Время», «Кіевлянинъ», а за ним озвався і якийсь А. Волинець у нашій катеринославцій «Русскій Правді». Що ж воно таке? Що воно означа? Невже може бути хоч яка небудь доля правди в тому, що вигадують про нас всякі Меньшикови та Савенки, що пишуть по тих газетах?  
Кожному, хто хоч трохи обзнайомлений з історією украінського руху, звісно, що основою цього руху є бажання просвітити темний украінський люд, підняти його на вищий щабель культурного життя, засвоіти йому через розвиток його мови і письменства культурні надбання инших, освіченіших народів. Такий характер прийняв украінський рух од самого початку свого, з часів Котляревського і Квітки, таким він зостається й досі. Де ж тут небезпечність для держави? Хіба в тому, що всі украінці будуть освічені й культурні, що вони балакатимуть і вчитимуться своєю рідною мовою, хіба в цьому буде яка небезпечність для братнього великоруського народу і для великоі російськоі держави? Адже ж цю державу збудовали так само украінці як і великоруси, так за що ж украінці мають поневірятись і бути якимись пасербками? Тай хіба можна де найти більше вірних, більше «лояльних», як кажуть, підданих як укранці! І оце на них зводиться такий наклеп. Та за що ж? За те, що вони хочуть говорите своєю прабатьківською мовою, якою говорили за часів святого князя Володимира, коли хрестилися у православному християнську віру, якою говорили за Богдана Хмельницького, добровільно прилучаючись до братньоі і єдиновірноі Москви, — мовою, яка бренить у милозвучних піснях народа, у його думах величніх, мовою, на якій писав своі безсмертні твори великий поет славянського світу — Шевченко! 
Один з наших перевертнів, той, що, як каже поет, «рідну матір роспинає», києвлянінський наймит — Савенко почав звати нас, свідомих украінців, «мазепинцями», а себе і своіх однодумців, таких же перевертнів, зве «богдановцями». Який це паскудний наклеп на славного гетьмана, батька козацького Богдана, і що за безсоромне крутійство! Адже навіть у шкільних підручниках стоіть, що гетьман мазепа, думаючи одірвати Украіну од Москви, спірався тільки на старшину козацьку, що хтіла зробити з Украіни таку ж пансько-аристократичну державу, як і Польща. Ця старшина готова була зьєднатися з ким завгодно, аби тільки застерегти своі «вольности і привелеі», а найголовніше — щоб мати власть над простим народом, «черню». А коли через яких півсотні літ петербургський уряд дав отій старшині власть над поспільством, вона так же швидко й лехко одріклась од своіх «сепарастичних» ідей, як тепер який Савенко одрікається од рідного краю, од рідного люду, що його вигодували, зрікається рідноі мови. Народ вірно оцінив Мазепинські наміри — і не пішов за ним. Коли так було 200 років тому назад, то кому ж би спало на думку якесь «мазепинство» тепер? Хіба комусь божевільному. Теперішній украінський рух іде за иншим імям, за тим славним імям, яке нахабно гребуть до себе своіми брудними лапами оті Савенки та инші сіячі братовбійчоі ненависти і ворожнечи. Так, ми йдемо за Богданом Хмельницьким! Він, прилучаюсь до Москви, як рівний до рівних, поставив умовою забезпечення вільности козацькоі, давніх прав і самопорядкування Украіни, одним словом того, що тепер зветься автономією. Все це списано в його переяславських пунктах. Так само й ми стоімо за тісний зв'язок державний з братнім народом великоруським. Ми тільки думаємо, що народові великоруському зовсім нетреба, що б украінці зрікалися своєі мови, свого національного обличча. І державі російській цього не треба. Од того, що украінський народ, просвітившись на своій рідній мові, стане більш освічений, більш культурний, од того держава тільки виграє. Програють тільки Савенки та инші брехуни, бо ні на кого буде тоді гавкати. Але що ім інтереси російськоі держави! Невже ви думаєте, що вони так щиро за них піклуються? Ім треба на когось набріхувати, когось цькувати, бо таке іх ремесло, з того вони хліб ідять. От і все. 
І коли треба когось винуватити в сіянні розбрату, різнаціі між обома братніми народами, то це саме іх, отих «савенковці». Вони роблять дуже шкодливу роботу, оббріхуючи цілком неповинний украінський народ і його культурних діячів, викликаючи підозріння, недовірря в одних, і незадоволення, обурення у других. Це та руінницька робота, що найбільше шкодить державі. І дай Боже, щоб іх робота мала як найменьше успіху, щоб ім перестали вірити й перестали прислухатись до іх отруйних річей. А наше діло — чисте, і правда наша раніше чи пізніше виявиться перед світом. 

