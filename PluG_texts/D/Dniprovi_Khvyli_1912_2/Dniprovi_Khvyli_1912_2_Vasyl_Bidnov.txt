Новий рік на Запоріжжі
(кінець*)
Далі роспочиналася справа вибору нового січового уряду. Довбиш знову бив у литаври, скликаючи тих братчиків, які вже покинули були майдан. Усе товариство знову збіралося в коло. Знову кошовий звертався до товариства з новим запитанням; «сьогодні в нас новий рік; чи не бажали б ви, братчики, по давньому звичаю, перемінити свою старшину і вибрати нову» — Наступала дуже тяжка хвилина задля староі старшини, хвилина товариського суду над нею, бо зараз все коло козацьке скаже свій присуд над нею. Як що товариство було завдоволене своєю старшиною, то на наведене вище запитання усе козацтво гукалоЖ «ви — добрі пани! Пануйте ще над нами!» — Коли ж старшина не подобалася, то вона не чула такого вигуку й мусила покласти на столик ознаки свого високого достоінства і йти по своім куріням, подякувавши товариству за панування. Коли товариство спокійно пропускало скинуту старшину, то це було ще гаразд, бо коли братчики знали за ким-не-будь з старшини якусь провину або неправду, то тут же таки починався страшенний галас, товариство роспочинало лаяти старшину й гнати іі з посади. Кошовому, наприклад товариство кричало: «покинь, скурвий сину, своє кошевья, бо ти вже козацького хліба наівся! Йди собі геть, негідний сину, ти для нас нездатен! Положи свою булаву, положи!»…
Скинувши стару старшину, рада приступала до виборів новоі. Перш усього вибірали кошового. Ця справа захоплювала все зібарння. Кожен курінь бажав провести свого кандитата; на майдані здіймався страшенний галас й метушня; чутно було вигуки окремих імен і лайки. Кожен з товариства мав право виставляти кандидата на кошового, кого лічив здатним до такоі поважноі посади; хто не хотів вказаного кандидата, лаяв його, доводив про його нездатність та нікчемність. Але кандидати, почувши своє ймення, повинні були зараз же втікати з ради до свого куріня і вижидати, чим скінчаться вибори. Як тільки виявлялося, хто найбільше бажаний у кошові, з юрби одділявся десяток або й більше козаків, і йшли до того куріня, до якого належав ухвалений кандидат. Послідній, почувши, що його обібрали, не згожувався, одмовлявся од такоі чести, але його не слухали, брали по-під руки, підпихали з-заду, штовхали в боки й тягли на раду, вигукуючи: «йди, сякий такий сину, бо тебе нам треба, ти тепер наш батько, ти будеш в нас паном»! Притягши обранця на серед майдану, оповіщали, що його обібрано кошовим і давали йому в руки булаву. Давній звичай вимагав, щоб кандидат одмовлявся од такоі чести і тілько після третього разу давав свою згоду. Тоді довбиш вітав нового кошового, бьючи у литаври, а з товариства виходили сивоусі діди, найповажнійші козаки, підходили до його, посипали його снігом або піском, коли ж було мокро, то мазали йому голову грязюкою, промовляючи: «бувай здоров, батьку!» Робилося це за-для того, щоб обібраний памьятав, що він став вельможним паном тілько з ласки товариства. Кошовий вклонявся на всі сторони, дякуючи братчикам за честь, а ті під цей час вітали його криками: «будь, пане, здоровий та гладкий! Дай тобі, Боже, лебединий вік, а журавлинй крик!» На при кінці вводили нового кошового в церку й ставили його «в кошовському станку», себ то на тому місці, де завше стояв кошовий (такий «станок» можна бачити й тепер у Катеринославському музею імени А. Н. Поля). 
Так же само вибірали далі військових суддю, осаула та писаря, давали кожному ознаки його січового достоінства і теж кожного обібранця вводили в церкву й ставили коло кошового «в станку», призначеному для окремого члена з військовоі старшини. На цьому й кінчалася новорічня рада на Запоріжжі. На другий день раду знову було скликано, щоб обібрати нових військових «служителів» і вирішити инчі справи. 
Оттак відбувалися ради, коли все йшло звичайно, без непорозумінь та партійного поділу товариства. Але траплялися й такі роки, коли доходило до заколоту та бійски. Між січовиками помітно було партіі — сіромашня й заможні, завжди ворогували між собою, і ця ворожнеча найдужче виявлялася під час виборів. Одна партія бажала свого кандидата, друга його проганяла, лаяла, штовхала, валила на землю й навіть била. Верх був тіі партіі, яка була дужча й побивала своіх супротивників. Не раз було так, що навіть куріні було руйновано, а кандидати мусили тікати з Січі, щоб забезпечит собі життя. 
У 1750 році бійка шла навіть у самій церкві. Частина товариства ухвалила за осаула Клима Щербинівського, дала йому осаульську палицю, ввела в церкву і поставила в осаульському станку. Але друга частина козаків вибрала Івана Третяка і теж повела в церкву, де під той час вже й правилася вечерня. Побачивши Клима на осаульскому місці, вороги його випхнули з станка і, поставивши там Третяка, почали бити «смертельно» Клима і кровию його залили церковну підлогу. Старший ієромонах признав потрібним запечатати після цього на який час церкву. Насильство над Климом стало причиною до загальноі бійки між товариством, і ця бійка тяглася цілих три дні. Бурхливі були й ради 1759 р. стало відомо цариці Єлизаветі, й вона мусила з цього приводу висловити своє незадоволення, наслідком якого було те, що на другий рік (1760-й) просте товариство навіть не приймало участи у виборах старшини, а робили це тільки курінні отамани та найповажнійші козаки. Що до ради 1768 р., то вона була настілько бурхлива, що навіть такий впливовий кошовий, як Петро Калниш, мусив тікати з Січі, передягнувшись у чернечу одежу…
