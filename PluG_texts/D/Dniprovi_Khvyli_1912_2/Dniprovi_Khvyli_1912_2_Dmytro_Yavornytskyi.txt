Три несподівані стрічі
Поминуло вісім років з того часу, як міні трапилась приключка в хуторі Богодарі, коло річки Вовчих вод і Гайчура. За ті вісім год багато утекло води в широкому Дніпрі і в тихій річці Вовчій. Багато де чого скоілось і в мойому сумному, мандрівному житті.
За ті вісім років я устиг уже виходити увесь Крим, виіздити половину Кавказу, завітати у далекий, на Білому морі, Соловецький манастирь, ознайомитись з Західним краєм, заглянути у Царство польське, побувати в Закаспійській краіні, Туркестані і в далекій Персіі. Багато за ті часи перемінилось і в мойому умі і в мойому серці, а Запоріжже усе таки миліще усього було міні у світі; туди попрежньому неслись усі моі думки і усі заповітні мріі моі. «Як то там, думалося міні, у тому заповітному Запоріжжі, чи попрежньому коливаєтця од тихого степового вітреця і низько стелетця по землі білий, блискучий ковил? Чи попрежньому там річки Гайчур та Вовча несуть ясні води своі? Чи попрежньому пливе над тими річками ярко-золото сонечко і, сміючись, купаєтця в іх чистих водах, заливаючи своім промічням іх темно-зелені береги, де-инде оточані високим очеретом, де-инде засіяні груддям гранитових скель? Чи попрежньому у тих місцях висипаж, ночноі доби, в неосяжній небесній височині несчисленна сила зтиха миготячих синясто-блакітних зорь? А в безмежному просторі степів чи попрежньому високі могили та буйні вітри ведуть таємничу розмову про давно минулі, але славні подіі славних степових багатирів? 
І ось я, повний таких питаннів, помчався на тихі води, на ясні зорі, у край веселий, між мир хрещений. 
То було року 1891, теж місяця липця. Тоді я іхав уже навверле, од Славгорода до хутора Богодара, а не од Богодара до Славгорода, як раніш того було. І на той раз сонце палило немилосердно. Але на передодні випав гарний дощ, і через те в повітрі не чути було тієі степовоі спеки, яка в ній звичайно чуєтця в дні великоі суши і при нерухомому повітрі в степу. Конячки моі швидко бігли по твердогрунтовому шляху, на якому на той раз не було і на признаку пилюги, зметеноі дощем попереднього дня, а німецька бричка плавко котилась по гладенько убитій дорозі, дзвінко «поцуцокуючи», як сказав мій візчик, своіми новими сталевими вісями і новими колесами з вставляними в них утулками. 
Поминувши кілька сел, слобідок та хуторів, ми нарешті вискочили на високий кряж, звідкіля убачили річку Гайчур і по той бік річки Гайчура уздріли приязний хутір пана Михеєва, Богодар, і потім то-о швидко скотились з спадистого кряжа до самого мосту, перекинутого од одного до другого берега річки. Коли мосту мій візчик принив коней, і я виліз із брички, щоб пройтись по мосту пішки. Пройшовши міст, я убачив за поруччам його сліпого старця, який сидів з розпухлим животом прямо на землі, підобгавши під себе ноги, держав у руках деревьяну, розмальовану чашечку і, нахилившись низкьо, усією головою, до землі, жалібно волав: «Дайте православні люде копійочку! Подайте, божіі люде, сліпенькому копійочку»! Я розтулив свій гаманець, витяг із нього мідяка і наближивсь до старця, щоб подати йому свою лепту. Пильно споглянувши на лице старця, я спіймав у ньому щось-таке давно знайоме міні, але ніяк не міг пригадати, де і коли саме я бачив цього чоловіка. А він усе кивав головою і таким тоскним та жалібним голосом, який розьятряв міні серце і проймав мою душу, прохав милостині. 
— Відкіля ти, чоловіче божий
— Із Богдара, паночку. 
— Із Богдара, кажеш?
— Із Богдара ж. Оцього, що тут зараз на сугорці, за річкою. 
— А як же тебе звуть, чоловіче божий? 
— Захарьком звуть, Ковалевщенком. 
— Господи Боже мій! Та це ж ти той самий Захарько, що колисько тут…
— А ви хто ж такий, паночку? 
— Я… Памьятаєш, як ми колись-то отут, у панській хаті, укупі гуляли?...
Безчасний сліпець од таких моіх слів здрігнув усім тілом своім, знов перепитав моє імня і призвище і після того гірко-прегірко заплакав. Я так був уражаний усією цією несподіваною для мене стрічею, що не здолав знайти у себе а ні жодного словечка, щоб як-небудь розважити безсчасного страждальця. Я стояв, немов скамьянілий, на одному місці і тільки дивувався тому, що зробили літа з дорогим для мене, по згадкам, чоловіком. 
«Ох літа, літа, що ви творите»! Поминуло вісім год, і за ті роки зовсім здоровий, бравий парубок, завзятий танцюриста, великий чудомор зробився сліпим старцем, хирим, з розпухлим лицем, тремтячими руками і роздутим животом. І ось він, бідолаха, усе ридає і ридає і, не вважаючи на видиме своє силкування, ніяк не здолає спинити своіх сліз. «І звідкіля ці сльози у мене берутця? Сліпий же я, а дивись ти, як сльози течуть»!...
— Та що ж з тобою сталось, голубчику мій, що ти сліпий та слабий такий зробивсь? Поспитав нарешті я, подавивши в серці свойому великий сум.
— Та що? Бодай би і не казати що!...
І тут сліпець розповів міні, як у нього якось-то, дуже палкого і ясного літнього дня, в возовицю хліба із степу на тік, несподівано заболіли очі. Спершу вони боліли не-с-так кріпко, а потім де далі, усе дужче і дужче, і очі йому усе більше і більше уклякали. Ходив він до баби-знахурки, і до якогось-то селянського лікаря, нарешті і до земського дохтура, але усе було даремно: ні од кого не запоміг собі ні помочі, ні полегкісті і потім того зовсім осліп. До того ще захопив собі десь-то пропасницю, яка мучила його кілька місяців безупинно і нарешті викликала йому водянку. Живучи в одному дворі і в одній хаті з рідним братом своім, чоловіком жорстоким і недоумкуватим з природи, він зовсім підпав під його пяту і терпів од нього не тільки докори, а навіть і тяжкі побоі за те, що не допомогав йому в хазяйстві, зробився залишньою тяготою в сімьі і займав у хаті даремне куток. І що ж було для бідолахи таким кутком? Таким кутком для нього була піч, на якій безчасний страждалець валявся не тільки зімньоі доби, а навіть і в літні, палкі дні, щоб нагріти себе од пропасниці, яка жорстоко гнітила його.  
— Ну, а що ж тая дівчина Вустя, яка уряд з тобою жила та кохала тебе? 
— Дівчина Вустя? Моєю дружиною стала і діточок трьох міні придбала, та тільки і вона через мене слаба та хира стала, та й дітки моі якісь-то безсчасні та вбогі зародились на світ. Горе навкруг мене! Як єсть горе і більш нічого! Я хоч би так, щоб і вмерти, так дуже жалко покинути маненьких діточок. 
Справді, безсчасний чоловік опинився навкруги в горі, великому і невимовному горі, і я ніяк не міг допомігти йому. Витягнувши злиденну бомажку із кишені, я думав хоча цією абищицею втішити горопаху. Але сліпець, узявши од мене однією рукою милостиню, другою швидко перехристивсь і тут же несподівано заявив, що на другий день він пішкома піде до села Покровського і там найме батюшку одправити молебен, бо він уже давно хотів зробити теє та тільки не мав для того грошей. 
Такі несподівані слова безсчасного сліпця не меньч вразили мене, як і те, що молодий та бравий парубок несподівано зробивсь слабим та бідолашним старцем. 
Ось живий зразок терпіння і віри, віри і терпіння! В думці сказав я сам собі і з тим покинув сліпця сидіти коло мосту, а сам подався геть далі по шляху. 
Пізньоі осени того-ж таки року повертався я назад мимо хутора Богодара на Гуляйполе. Погода була якась-то журлива і сумна, така, що наводила на серце тугу і викликала тяжкі думи у голові. Мрячив дрібний і холодний дощ. На передку моєі брички сидів осовілий хлопець Грицько Дереберя і вьяло ньокав на своі коні, щоб за сонця добратись нам до Гуляйполя, головного місця моєі мандрівки на той раз. 
Ось і Богодар. Ось і сумне коло Богодара кладовище. На кладовищі чорніє свіжа, тільки що виведена могила, з білим, ще непочорнілим од часу хрестом і з начепляною на хресту, теж білою хусткою, яка тіпалась на вітрі округ хреста. Попереду пленталась по дорозі за водою якась-то стара бабуся. Побачивши проізджачих, вона стала осторінь, щоб не переступити дороги з пустими відрами, і низенько на уклонилась.
Здорові, бабусю! 
— Здоровенькі, паночку! 
— Спасибі, що не перейшли з пустими дороги! 
— Ні за віщо дякуєте. 
— Кого ж це у вас Господь придбав, що хрест стоіть та ще й хустина округ хреста метляєтця. 
— Захарька Ковалевщенка.
— Захарька Ковалевщенка?
— Еге-ж! Тут такий сліпий чоловік був…
Немов би гострим ножем шеменула мене така одповідь бабусі…
Так от де твій кінець, колись-то веселий парубок, а потім того горопашний старець! Не витрімав бідолаха, не витерпів, покинув скорботний світ і знайшов собі инчу «юдоль, идеже ни печаль, ни воздиханіе, но жизнь безконечная»…
Нехай же над прахом твоім земля пером!...
— Грицько! 
— А що? 
— Чи доідемо ми сьогодні до Гуляйполя? 
— А чому ж нам і не доіхати? 
— А дорогу добре знаєш? 
— Як свою кишеню.
— Ну, так поганяй же коней! 
І ось ми ідемо усе далі і далі, поспішаючи приіхати до міста, поки дощик не перейшов у справжній дощ. Але вкупі з нами поспішає і дощик, а з ним повіває і степовий вітрець. 
— Грицько! 
— А що? 
— Чи так ми ідемо? 
— Будь би то так, а обтім хто його зна.
— Як же ж воно так, коли раніш вітер дув нам у спину, а тепер дме у бік? 
— А ось ще трішки проідемо, то й побачимо, чи воно так, чи воно не так. 
Ідемо далі, усе поспішаючись уперед. Але укупі з нами поспішає і дощик. Тільки тепер це уже не дощик, а великий дощ. Небо давно уже затяглось темними хмарами і зробилось темніше самого пекла. Десь-то, поки ще оддалеки, розносилось гуркотання грому і розгорталась на всю широчиню неба блискуча блискавка. А ми усе тарганимось і тарганимось і невідомо в яких місцях. Коли ось наша бричка несподівано і якось-то одразу хильнулась у бік, і ми вмент так і полетіли униз та ще й накрили сами себе коробом брички. Усе, що було з нами у бричці — кавуни, хранзолі, овес у мішку, сало, ніж, сіно, килим, чамайдан з ріжними речами — усе те звалилось на нас вагою і розповзлось проміж нас. А наші коні, добре потомляні іздою, спинились на місці, стали мов би укопані у землю, і неначе питали у нас, а що ж воно із цього дива та вийде тепер. 
І такечки, коні наши стоять, а ми сами лежемо.
— Грицько! 
— А що? 
— Чи ти живий?
Живий! А ви живі? 
— Живий!
— Грицько! 
— А що? 
— Чи ти не поламавсь? 
— Ні, а ви? 
— І я ні! Давай уставати. 
— Давайте.
І ось ми починаємо силкуватись, щоб видряпатись із-під короба брички; але даремне наше силування, — ми ніяк не здолаємо того зробити: короб дуже важкий для нас. І знову ми лежемо, а коні наши спокійно стоять, а дощ льє, як із відра. 
— Та треба ж, скільки не лежи, а треба усе ж таки уставать. 
— Та й треба таки! 
І ось я то так, то сяк, хоча й з превеликою натугою, а все ж таки видряпавсь із-під короба; але Грицько, одягнутий у важку свиту і узутий у велечезні чоботи, з великою на голові шапкою, ніяк не здолає вилізти із-під брички. Силкуюсь підняти бричку уверх, ніяк не підійму: вона дуже важка для мене самого і до того ще треба підіймати іі супроти якоісь-то гори. Але ще і ще кілька силування, і бричка трішки ссунулась з місця, а в той мент виповз із-під неі і Грицько. Коли ось перед нами свірконула блискавка і слідком за нею грюконув страшенний грім. 
— Еге, тепер я знаю, куди ми заіхали.
— А куди? 
— У Нехвельдову. 
— Що ж воно далеко од нашого шляху?
— Нес-так і далеко: верстов вісімнадцять у бік…
— Добре ж ти й дорогу знаєш, Гриць. 
— Знав колись, а тепер усі памороки грім одбив.
Тим часом блискавка ще яркіш блеснула нам у вічі, і тут ми убачили усю обставу, яка була коло нас: праворуч круте і глибоке бескеддя, ліворуч широкий і довгий став, а просто, перед очима, вузенька гребелька, з якоі ми і обенберились до самого берега ставка. Візьми коні наши ще три—чотирі аршини уперед, і ми попали б як єсть у самий став. 
— Ну, тепер, Грицю, що ж ми будемо робить? 
— А що? Я виведу коней по греблі на дорогу, а тамечки сядемо тай посунемось далі. Тепер я уже дорогу так добре знаю, як у своіх штанях очкур, що як треба міні, то й на памьять намацаю його. 
— А може б нам краще заіхати до німців та у них і заночувать? 
— Е, тут такі гаспідські німці живуть, що не тільки нас, а десь і самого Христа не пустять ночувать. 
Прововтузившись кілька часу, мацаючи скрізь пальцями траву, ми розшукали усі наши речі, навіть до невеликого ножика, який випав із торби на траву, склали те все, як було, у бричку, потім того нешвидко сповзли з греблі і, нарешті, піднялись у вільний степ. Але тут, назустріч нам, подув такий вітер, од якого навіть коні і ті почали повертати у бік своі голови. Ні, треба нам, як би воно не було, треба десь-то заночувать! Але Грицько і тут визволив мене із біди: він завірив мене, що мене більш, як через хвилину міста, ми будемо коло хутора куркулів і тамечки можна нам буде заночувать; а що той хутір не-с-так далеко од нас, Грицько простяг руку у далекий степ і показав на вогник, який мигтів десь-то далеко у степу. Але в рівному степу такий вогник видко буває иноді за добрий десяток верстов. А проте я все ж таки здався на досвід Грицька, і мипосунулись до хутора куркулів. 
Куркулями звуть в «Новій Росіі» захожих із другоі губерні людей, які купляють у степах шматки землі і заводять на них власні хутори; то воно виходе, що куркульце не «собственне», а «нарицательне» слово, теж, що «прихідько», або «чужинець», чи хоч «бредець». Так ото до таких-то куркулів і направив своіх коней мій Грицько. Іхали ми мабуть час, а запевне три чверті часу, поки нарешті не прибились до двох хаток якогось-то невідомого хуторка і спинились коло тієі хати, де світився у вікні жовтенький вогонь.
— Стукайсь, Гриць, у вікно та прохайсь, щоб пустили ночувать. 
Грицько наближився до вікна і почав злегка стукати пальцем у скло. 
— Хто  там такий? Почувся глухий і здавляний голос по той бік вікна. 
— А як нам, пане, казати, хто ми такі? 
— Кажи — мировий суддя.
— Мировий суддя! 
— А яке йому призвище? 
— А яке сказати призвище?
— Кажи — Гладкий.
— Мировий суддя Гладкий! 
— А звідкілля Бог несе?
— А як казати, звідкілля нас Бог несе?
— Кажи — із Покровського Бог несе. 
— Із Покровського Бог несе! 
Швидко після того рипнули двері, і до нас вийшов якийсь-то недужий і старий дід, без шапки, з непокритою головою, не вважаючи на заливний дощ. Він нам объявив, що з великою радістюю пустив би нас переночувати, але його спіткало велике горе: у нього тільки що умерла жінка і тепер коло неі він, старий, та його доросла, але слабая дочка. А проте, коли уже нам треба сховатись од дощу, то ми можемо пересидіти у холодній хатинці, через сіни од тієі, де небога лежить. 
Що ж його було у Бога робить? Звичайно не зоставатись під заливним дощем? 
Так, хоч-не-хоч, а треба було згодитись з дідом і йти у холодну хатину на всю ніч. 
Тяжко дивитись на сумну картину страти дорогоі людини в якій-небуть сімьі. А ще тяжче бачити те серед убогоі обстави, при повному безлюдді, у дикому, глухому степу. Тут тільки того й люду, що «ветхий» літами батько та «слабая се-б то недужая з природи, його дочка та й більш нікого, з кім би можна було ім страшне горе своє поділить. Затеж і оплакують вони своє лихо, особливо дочка! Вона гаряче припадає до холодного тіла своєі матері, гаряче цілує іі похолоділі уста, льє цілі річки гарячих сліз і, стуливши міцно руки своі, виводе над своєю ненькою рідненькою довге голосіння, сумне і протягле, немов би на спів. І яке ж воно чудове та поетичне голосіння те! 
«Ой, ненько моя рідненька, сивая голубонько! На що ж ти мене несчасну зоставила, на що ж ти мене, моя ненько, безчасну покинула? Чи я своє счастя в неділю проснідала, чи я своє счастя в пьятницю проспівала? Доле моя безсчасна, доле моя безталанна! Минулася моя доля і воля без моєі неньки рідненькоі. Не стало моєі зозуленьки, — нікому тепер зо мною ласкавого словечка сказати. Устань, моя матінко, устань моя рідная! Прикажі міні, мамочко, що робити. Промов слово ласкаве, промов слово привітливе! Не чуєш ти, моя родителько, не чуєш мене, моя ріднесенька! Одходили твоі ніженьки, одробили твоі рученьки, оддивились твоі оченьки. Не чуєш, моя ненько, прогнівалась. Заніміли твоі губоньки, заплющились твоі оченьки, закріпились твоі реченьки. Що ж ти кріпко на мене розгнівалась, що не хочеш міні, моя ненько, і словечка промовити? Що ж ти міні, моя нене, не казала, звідкіль нам тебе виглядати? Із якоі сторони і коли нам требе в гості ждати? Чи к Різдву? Снігом занесе! Чи к Великодню? Водою зальє! Чи к Святоі неділеньці? Травою заросте! Як не будеш к Миколі, не будеш ніколи. Так всі твоі тропки і доріжки заростуть. Коли буде зозуля кувати, я буду іі питати, чи не бачила сивая зозуленька моєі неньки рідненькоі. Скажи ій, зозуленько, як міні тошно, як міні гірко без неньки жити: хто мене завидить, той мене сирітоньку, й зобідить. А зозуленька не буду всієі правди казати…. Ой, ненько моя рідненька, на що ж ти мене, моя ненько, безчасну покинула? Де ж міні, моя нене, тепер счастя шукати? Чи моє счастя в огні сгоріло, чи в воді потонуло, чи моє счастя вітром роздуло? Ой, ненько ж моя, голубонько, не покидай же мене сиротою»!.... 
Убога обстава, страшне горе, уразливі слова голосіння глибоко запали в мою душу, збентежили мене до кінця, до самого краю. Я усю ніч не міг і на одну хвилину замгнути очима, то дослухаючись до слів голосіня, які я уже знав на памьять, то ловлячи вухом страшне виття вітра та грюкотіння грому, які грізно бушували та гуркотіли в дикому степу тієі ночі. І в таку годину, Господи ти Боже, та таке горе людям! «На смерть та на родинки немає годинки» згадались міні слова, які я чув од одного діда на заізді раніш того дня. 
 Плач і стогін чути було усю ніч, але буря і грім з опівночі потроху почали стихати, а на світанні іх уже зовсім не було чуть. Тільки що розвиднілось, як мій Грицько уже й застукотів бричкою коли вікна. Я тую ж хвилину захопив з собою свій чамайдан, попрощався з убитим горем дідом та його безсчасною дочкою, упав у бричку і подавсь геть на Гуляйполе, куди і прибув, без усяких приключок, ранком того ж таки дня. 
