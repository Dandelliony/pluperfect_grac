З Волині.
Передвиборчий окружний зїзд. По влаштуванню низки віч у містечках і селах Ковельської виборчої округи, в неділю 21. жовтня відбувся велелюдний зїзд представників наших українських громад. На зборах однодушно висловлено обурення з приводу того, що єпископ Кремінецький Діонісій кандидує до сенату по польському списку. Зазначено, що весь український люд Волині віддасть голоси тільки за список «бльоку національних меншостей Nr. 16». Констатуючи систематичні випадки призначування за учителів до українських шкіл звичайнісеньких польських жандармів (це має місце в селі Шайно на Ковельщині), а також і номінацію бурмістрами наших міст на Волині поліціянтів (бувший бурмістр міста Любомль до обняття тієї посади повнив обовязки поліцая у тому ж таки Любомлі; на останку ж той голова міста опинився в бандитах!), стверджено, що єдиний засіб оборонити себе від подібного глуму-насильства є голосування за список Nr. 16. Збори закінчилися виставою двох дій (третьої і четвертої) з «Невольника». Слід зазначити, що коли на жадання публичности хор місцевої «Просвіти» виконував «За Україну» та «Заповіт», нашого дірігента просвітянського хору, п. Бартка на салі не було. При чім, треба знати, що той самий п. Бартко, на польському святі 3. мая вельми охоче співав «Jeszcze Polska» та инших патріотичних пісень. 
Розходячись по домівкам люде проміж себе гомонять: «Прапрадіди наші колись терпіли неволю фізичну, а ми тепер є невільниками духовно: навіть рідної школи не дозволяють нам. 
