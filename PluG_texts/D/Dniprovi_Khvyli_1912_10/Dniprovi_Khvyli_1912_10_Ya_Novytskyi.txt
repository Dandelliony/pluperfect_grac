Людська пам’ять про старовину.
Половиця (Теперішній Катеринослав).
Спомини бабусі.


В іюлі 1873 року був я якось на екскурсії недалечко від села Ольгинського, Маріупольского повіту.
День був гарячий. Спека стомила мене і страшенно хтілося пити; почимчикував я до річки Волновахи, що під цей час, правда, уже де-не-де і висохла, але все ж таки була багата на комиши, осоку та иншу болотну рослину. Напитися було не можна: вода в плесах була вже негодяща; але пів-верстви звідси зеленіли коноплі, за ними — ряд кучерявих верб і кілька хаток села.
Я побрів туди. Не доходячи конопель побачив я живу постать, ще ближче — розгледів, що то стара бабуся спирається на кий. Я до неі.
Поздоровкавшися, присів на зеленому горбочку і почав розмову. Почав з того, що запитав за деякі рослини, як їх звуть в народі і од якоі хвороби уживають. Старенька бабуся не дочувала й не добачала.
Пізнала вона невпомацки аман, кермек, нехворощу, а решту назвищ переплутала, признала ніжму за деревій, шандру за пахучу мняту і т. д. Поскладавши рослини до торбинки, я вже збірався рушати, як несподівано наша розмова перемінилася, і ми од ботаніки перескочили до історіі, сама бабуся на цезвернула.
— Відкіля ти синочку?
— Здалеку бабусю, од самого Дніпра.
— Знаю Дніпро; знаю... Може з Половиці?
— ﻿﻿Ні, бабусю, — з Александровська, що побіля Кичкаса.
— Це б то з Московки, шо кріпость?
— ﻿﻿Еге, бабусю, звідтіля.
— ﻿﻿Знаю, знаю... Малою, було, з батьком іздимо Великим шляхом поз ту, кріпость в Токмак *).
— ﻿﻿А Половицю, бабусю, знаєте?
— ﻿﻿Як же не знати: росла в ній, знаю ще, як зачинався там город...
Я сама родомь з Підгородньоі, шо під Самарью (Новомосковськ).
А скільки ж вам років?
Багато, синку: девьяносто шостий пішов від торішньої Покрови.
— Розкажіть же, бабусю, що ви знаєте про Половицю:
— Е, синку, багато треба казать: — нездужаю і забула уже багато. Служила я там у козака нянькою аж три годи. Тоді там жило запорозьке козацтво. Хати у іх були великі і малі, тіко тоді плани були великі: хата од хати геть-геть, далеко, — гонів двоє або троє. Огороди були од гори, де Собор, та аж до самісінького Дніпра. По горі садки були у кожного, а по низах левади; в левадах, було, росте капуста як відра, огірки, соняшники, тютюн і всяка там всячина... Слобода була чималенька, і люди жили все заможні, багато мали скоту, коней, хліба, сіна, бжіл... По горі стояли козацькі вітряки і не такі як тепер, німецькі, а меньші, криті очеретом.На Дніпрі, — теж водяні млини на байдаках і було стукотять день і ніч.
– А город, бабусю, коли начався?
– Город уже начався тоді, як генерали стали набігать у Половицю, а потім і Катерина проіхала.
– А ви бабусю, бачили царицю Катерину?
– Ні, синку, не бачила, мала була. Тоді не так було, як тепер; тоді, було, нас лякають панами: було кажуть: „Дивись, пан іде!" ... „Дивись, москаль з ножем"... Ми, було, і ховаємось в кущах, те бурьянах... Сказано, дурні були, як телята...
— Коли ж город починали будувати? роскажіть!
— Це я мало знаю, бо мене скоро батько взяли до дому. Тоді козаки кудись перебрались, а у мого хазяіна одібрато план під город.
— А як, бабусю, прозивали вашого хазяіна?
— Забула, серце: давно було діло.
  А коли город збудовано, — бували в ньому?
  Бувала часто, як скоро заміж пішла: було, возимо хліб, то так де-що продавать, або мінять.
За хліб більше всього міняли горшки, миски, глечики.
 I хороший город був спочатку?
  Не дуже... Були дома великі і малі, було багато і землянок... По горі и в балочках — скрізь, було, люди живуть в землянках. 
— Що ж, бабусю, хороша була торговля в городі? Багато людей наіздило?
— Хороша: багато було крамарів, перекупок, рашавців. — Товар навозили з городів.
– Який же тоді товар привозили?
– Всякий, синку: тютюн, цибулю, мед, дьоготь, вісі, пшоно, днища, мотовила, гребні, гребінки, витушки, повозки, демикитон, ситці, пістрю.
– А ще що?
– Та всяку всячину, синку: мазниці, тютюн, ярма, вісі, дьоготь, мед, набойку, сукно —(бабуся забувалась і часто повторювала сказане).
– Які ж, бабусю, люди тоді наіздили в город?
– Порекупки с Кременчука, крамарі, чужоземці, пани.. Народ усе чудний на виду, одежа на йому не така і мова чужа, — сказано город... Було приізжають од моря і пикаті татари верблюдами, навозять виноград, яблука всякі... Страшні гаспідські верблюди: як гляне на тебе, — так мов і хоче зысти... Було як іде татарва з Криму, то за три верстви чуть, як скриплять немазані колеса.
— А давно, бабусю, ви були в Половиці?
— Давно, синку, мабуть годів с півсотні буде. Як обсіли діти, то уже більше не доводилось іздить... У Самарь (Новомосковськ), було іздю, а у Половицю ні... Тепер уже так забралась, що і ворон костей моїх не занесе туди.
— А як давно, бабусю ви сюди заіхали?
— Годів буде сорок. Заіхала з зятем та з дочкою... Тісно уже стало і там, так ми подалися в нові слободи.
А знаєте, бабусю, як тепер називають. Половицю? А чом же: люди називають Катеринославом, а ми, по старому, звемо – Половицею.
На цьому і припинилось наша розмова. Я дав слово бабусі заглянути до неі в хату, але довелось несподівано виіхати, а через кілька місяців іі вже не було на світі.


Я. Новицький.