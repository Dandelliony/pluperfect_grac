Лист до редакціі
Високоповажний Пане Редакторе! 
Прошу уклінно дать місце в Вашій поважній газеті і цьому моєму листові. 
Пане Жученко, в газеті «Дніпрові Хвилі» Ви вже двічі, не відомо за що, мене кусаєте зо всіх боків. На першу кусанину Вам дав оповідь д. Старий, який рецензує мій театр. Дав одповідь досить коректну і правдиву. 
Але, як я бачу, ця одповідь Вас, п. Жученку, не тільки не задовольнила, а навіть обурила, і Ви ще з більшою злобою починаєте доводить, що все то брехня, а тільки і є у вас правдонька свята. 
Я, розуміється, не хочу з Вами, п. Жученко, полемізувати, бо у мене нема на те ні часу, ні спромоги, а тільки хочу поставити Вам декілька питань.
Чого власне Ви від мене хочете? 
Чого це Ви причепились до мене, як ріпьях до кожуха?
Там же ближче, навіть в самому Катеринославі, грають що года труппи і Суходольських, і Сабініних, і Колісниченків. 
Чого-ж це Ви до іх не чіпляєтесь, а з доброго дива, та з великого чуда напосіли на мене з мокрим рядном, намоченим у Дніпрових Хвилях»?!
Ей Богу, не варт праці! 
Бруду на мені нема! 
І чи пристало такому свідомому громадському діячеві як Ви, п. Жученко, заходить в патяки з такою темною людиною, як я і настановляти мене на путь спасенія. 
Чоловік я, пане Жученку, темний, не свідомий, ніякий громадський діяч, а так собі — актьорик тай більш нічого.
Чого-ж вам від мене треба?
Правда, я уже 29 літ працюю на театральній ниві і, як каже, Іван в пьєсі «Суєта», здається, «несу нехибно цей стяг священний». 
Але щож мені робити, коли мене раніш пани Жученки не просвітили, а Бог не дав мені такого хисту і розуміння на штуці, як Вам, п. Жученко, а через-те у мене полуда на очках, і я не бачу тих талановитих учнів з школи д. Лисенка, про яких Ви, добродію, роспадаєтесь і за яких мене нещадно лаєте.
Одно мене дивує, Пане свідомий Громадянине, чого це Ви крутитесь як у ополонці і не називаєте прозвищ тих талановитих учнів? 
Де тут собака зарита? 
Чи нема часом, між ними якого небудь вашого свата, брата чи якоі небудь рідні?
Ви вже не крийтесь, а кажіть прямо, а то я не догадливий.
Та може-б уже при цій вірній оказіі Ви-б, пане Жученку, навчили мене, з якого боку треба заглядать, щоб талан побачить, а то я хоч і маю 29 літ опиту, а практики ще й досі не придбав і ніяк не можу відгадать, який учень талановитий, а який ні.
Хіба може я не з того боку заглядав.
Примірно я бачив д-ку Дорошенчиху, теж учень школи Лисенка, про яку навіть у «Раді» писали що, мовляв, визначна драматична сила. Щоб упевнитись, я дав ій дебют навіть у себе в труппі. 
Щож-би ви думали, пане Жученко! Крім оркестра, який сидить найближче до кону, та суфльора, який ще ближче сидить до актьора, ніхто з публіки не чув, про віщо пані гомоніли. 
Чув потім, що й п. Саксаганський пробував іі. Даб дебют, але до труппи не прийняв. 
Не знаю через що, та то звісно вже його діло.
Бачите д-ію, і Терешко в Суєті упевненний, що його Матюша талан і добре читає «Гуси», а в чайнім домі трезвости усі казали, що Оксен читав «Сіру кобилу» краще. 
На вашому місці бувши, маючи такий досвід і розуміння на штуці, замість того, щоб даремне псувать папір і наставлять мене, як треба вести справу театральну, набрали-б Ви краще самі трппу з тих талановитих учнів і здивували б увесь світ.
Ану лишень, явіть світові щось надзвичайне, утріть носа тому Садовському! І зацвів би тоді Украінський театр хорошим рясним цвітом і загрімить слава трубою.
Скільки б то Ви поставили нових пьєс; аж дух спірає… Не сотню за чотирі роки, а три сотні на рік. І співали б не безголосі актьори, а Шаляпіни, Менчинські, Крушельницькі і т. и.
А талановиті учні розвернулиб свій хист у геніяльність, і слава про труппу Жученка залунала б на весь світ, і всі вирячили б очі…
Як Ви думаєте про це, пане Жученко?...
То то бо й горе, п. Жученко, що критиками та совітниками такими от як Ви можна б було і Дніпрові хвилі загатить, а коли приходиться діло робить, то ви зараз на піч, там безпечніш. 
Ставлю Вам ще одно питання.
Чи кивнули Ви хоч пальцем за для того театру, про занепад якого Ви так розпадаєтесь?
Ні, кажу — сміливо, ні!
А сміливість маєте ставить йому такі вимоги, яких ні одна нація не ставить, даючи театрам субвенцію.
Сучасний Украінський театр, який притулився в Киівськім Народнім Домі — мій поки що, п. Жученко. 
Мій, кажу, бо удержую його я на свій власний кошт.
Тому ще раз питаю Вас, пане, чого Ви лізете в чужу хату?...
Ви ж запевне знаєте народне прислівья: в чужій хаті і кочерги бьють.
За добру пораду я завжди щиро дякую, алеж добродію, пане Жученко, Ви вже мені не пораду добру даєте, а вимагаєте, як власть имущий.
Що це таке?
Я можу рахуватися з тією публікою, яка буває у мене в театрі, я з радістю вислуховую ту пресу, яка мені дає братерську раду, а до вимог таких свідомих громадян, як Ви, п. Жученко, я глухий і сліпий. 
Оце Вам одповідь моя.
Зовсім не свідомий і ніякий громадський діяч. 
Микола Садовський. 
