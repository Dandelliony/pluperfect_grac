Кобзарь Украіни. 
Немов гостра, угловаста камінюка, не вкладається у голові думка: «Був Лисенко…» Був, — то б то зараз — нема!.. Дикою, незрозумілою вона здається, і чуття не хоче миритись з нею. 
Є такі речі у кожній господі, до которих люде так звикають, що навіть не помічають іх, поки вони є. От, наприклад, вікно в хаті: разом з хатою будується воно, світить усім, і ніхто не поміча його, поки не трапиться чого з ним лихого. Але без вікна хата — не хата. Є такі й люди в громадянстві, — на жаль, рідко вони тільки приходять, — живуть вони, творячи своє велике діло, і так зливаються з духовним життям своєі краіни, що не можна вже й здумати собі це життя без них, без участи в йому іх творчого духу. Ці люде — возвістителі творчоі волі і сили народу. Такою людиною в останньому півстоліттю російського життя був Лев Толстой. Такою людиною в духовному житті украінського народу являється Микола Виталієвич Лисенко. Толстого називають «совістью руського народу» за ту чулість, яку виявляв він до кожного руху людськоі душі, до кожного життьєвого зьявища на усьому протязі свого життя. Лисенка ж можна назвати душею рідного йому украінського народу, за те, що зібрав і зберіг він у собі і в своіх творах найкращі перли, найцінніший скарб душі народьноі — його пісню.
Багато довелося винести лиха й недолі народові нашому за довгі століття свого істнування. На свіі танку культурного життя розорював він під людську оселю степи та облоги неосяжні; а з синього степу сунули орди за ордами, несучи вогонь і руіну на його працю… Століття стояв він на сторожі, боронячи мирну, хліборобську культуру од хижого, дикого степу. Оборонив. Але з другого боку насунула нова дужа сила, що виросла і зміцнила під захистом його. Сердитими хвилями било його життя, виковуючи міць, гартуючи силу. З страджання і муки, під ясним небом, серед безмежного простору Украіни виросла пісня… По багатству мелодіі і змісту украінська пісня, поруч з італійською — найкраща в світі. Але вивів іі на світ і показав мирові уперше небіжчик Лисенко.
Микола Виталієвич Лисенко — один з небагатьох, що дожили до нашого часу, діячів шестидесятих років. Тоді уперше освічені люде по всій Росіі і у нас на Вкраіні звернули пильну увагу на народ, зрозумівши, що вся, і матеріальна і духовна сила краіни лежить у народніх масах. Такі думки і раніш виявляли у своіх творах поодинокі люде (на російській мові — Кольцов, Тургенєв, Бєлінський; на украінській — Котляревський, Гребінка, Білозерський, Забіла, Шевченко), але сам народ тих людей не чув, бо коли вони так захоплювались народьою творчістью та іі глибиною, сам творець — народ — стогнав у кріпацькому ярмі! І тільки з 60х років, коли було скасовано кріпацтво, освічена молодь масами пішла до народу, щоб учити його і самій учитись у його. У цю хвилю попав і Микола Виталієвич Лисенко, який був тоді студентом Киівського університету. Він і одмежував собі народню пісню, той бік народньоі творчости, до якого почував у собі найбільший хист і силу.
Микола Виталієвич кохався у народній пісні змалечку. Родився він на Полтавщині, у містечку Жовнині, Кременчуцького повіту 10 марта 1842 року. Батько його служив у війську і пробував здебільшого на Херсощині, а хлопчик, Микола Виталієвич, жив з матірью у родичів на Полтавщині. Мати рано спостерегла, як пильно прислухається дитина до пісень та до музики, і почала сама вчити його грати на фортепіано. Слухав малий Лисенко і воєнні оркестри і захожих музик, але найбільше захоплювали його ті співи, що чув він на селі: веснянки, петрівки, колядки. Ці вражіння й лишились у його на все життя. Учився М. В. попервах у пансіоні Годуена, а потім перевівся у харьківську гимназцію. В обох цих школах на музику звертали велику увагу, і музичний талан Лисенка розвивався, ширився й міцнішав. Скінчивши гимназію, М. В. рік пробув у харківському університеті, а потім перевівся у киівський, де й скінчив математичний факультет. Тоді ж він почав записувати пісні і допевнятись, у чому саме виявляється краса іх. Ця праця так захопила його, що він кинув посаду мирового посередника, котру зразу зайняв був, і оддався цілком любій справі. Але для справи потрібна була широка музична освіта, і Микола Виталієвич поіхав доучуватись у Лейпцігську консерваторію. Пройшовши за два роки під приводом професорів Рейнеке та Ріхтера курс фортепіанноі гри, він у Петербурзі прослухав лекціі оркестрування відомого російського композитора Римського-Корсакова, і у 1876 році назавжди оселився у Киіві. З цього часу починається, невпинна, невсипуща праця його на користь духовноі культури рідного народу. Він організував записування народних мелодій по всій територіі російськоі й австрійськоі Украіни: записував безліч сам, доручав іншим, щоб збірали і надсилали йому. Разом з цим що року упоряжав він величезні концерти, на яких співались і його твори, і народні пісні украінські, московські та инших славьянських народів. З своім хором, набраним здебільшого з інтелігентноі молоді (переважно учнів семинарій та з студентів) він обьіздив де-кілька разів усю Украіну; багато є людей, що й зараз памьятають, з якою любовію і пошаною вітали скрізь любого співця своєі краіни вдячні громадяне. Ще з 1872 року, укупі з своім родичем і товаришем М. П. Старицьким Лисенко стає в осередку гуртка, котрий поставив собі метою відродити украінський театр. Невтомно працює він над організацією його, пише музику оперет «Різдвяна ніч», «Черноморці»… І талан, і чула лагідна вдача його особливо спріяли тому, що він швидко став душею свого товариства, наслідки праці котрого так багато дали для культурного відродження Украіни. Разом з цим учителює він по ріжних приватних музичних школах, знайомить молодь з красою рідного співу; засновує свою школу, драматичні курси. Так працював небіжчик без самого сорок пьять років. За цей час Микола Виталієвич написав опери: «Різдвяна ніч», «Чорноморці», «Єнеіда», «Тарас Бульба», «Зіма і Весна», «Сафо», «Наталка Полтавка» і дитячу оперу «Коза-Дереза»; окрім ціх великих творів, він поклав на музику більш пьятидесяти віршів з «Кобзаря» Шевченка, зібрав, улаштував і поклав на музику більш чотирьохсот народних пісень, дум, веснянок, колядок, петрівок, і витворив багато чудових композицій на украінські теми. Як бачимо, діяльність Миколи Виталієвича була і дуже широка і дуже продуктивна. Одночасно він був і етнографом — музикою, і творцем-композитором, і теоретиком украінськоі музики, і педагогом; і в кожному з цих боків діяльности значіння його безмірно велике.
В основі усіє праці Лесенка лежять ті мелодіі, которі він зібрав просто з уст народу. З першого погляду може здатись, що записати пісню — річ не мудра. Але це не так. 
Коли ми вслухаємось у мелодію украінськоі пісні, то бачимо, що особливу красу, чулість і оригінальність надають ій дрібні, ледве помітні рисочки в строю виконання іі. Ці особливости не завжди підходять під ті закони, ще вироблені досвідом инших народів. Іх треба вгадати, а для цього треба мати чуття і душу єдину з чуттям і душею народу, що витворив пісню.
Лисенко передає народню пісню так, як міг би передати іі тільки сам творець, народ: найніжніші одтінки почуття, найтонші переходи од одніі стадіі переживання до другоі схоплює він у пісні і передає іх так, що вражіння робиться надзвичайним.
Чи візьмемо ми пісню, де сумує намд своєю гіркою долею жінка, ми бачимо іі саму, чуємо іі покірні сльози, гіркий жаль за минулою волею, безнадійну скорбну жадобу щастя («Ой, і зацвіла червона калина», «Ой, ізійду я на могилу»). Чи візьмемо пісню любовну, нас обхоплює цілком гаряча сила почуття, сліпого, могутнього, безоглядного, з усіми його муками, вірою, надією й сумлінням. («Та туман яром», «Ой з за гори, з за крутоі», «Шумить, гуде, дібровонька»). Візьмемо пісню бурлацьку, — і перед нами немов жива кремезна обшарпана постать самотнього, усім чужого сироти — бурлаки. Нічого він не боіться, нікого не поважає: і міцною волею лунає вільний спів; а під залізними, немов кованими згуками тихим болем дзвенить глибоко захована журба нудьги і самотини… «Ой між вашою та громадою», «Ой хто горенька не знає», «Гомін, гомін по діброві»). Поважно наростає глибоко заховане міцне почуття у козацькій пісні «Ой що ж бо та й за ворон», «Ой, гук, мати гук»; сум і біль прогляда крізь видимі веселощі у некрутських піснях; здоровим веселим сміхом виграє побутова гумористична пісня, як «Про Куперьяна», «Цитьте» та инші. Взагалі можна сказати, що нема в украінській пісні ні рисочки, якоі не схопив би національно-художнім чуттям своім небіжчик Лисенко і не виявив би на людські очі в усій самоцвітній красі іі. 
Коли б який суровий музика — теоретик проглянув найкращі пісні Лисенка, він би навіть був ображений тими вільностями щодо азбучноі теоріі, які на кожному ступні ми зустрічаємо у Лисенка. У Пісні «Ой ізійду я на могилу» тем міняється у кожному такті; 5/4, по 6/4, 5/4, 6/4, ¾, 4/4, і т.д Але коли б композитор схотів не шукаючи нових шляхів у мистецтві, підігнати цю пісню під готові шаблини, вироблені німецькою школою для своєі музики, і записав би пісню в одноманітному темпі, наприклад — 4/4 — то замість чудовоі, повноі глибокого почуття пісні ми мали б безглуздий, нікчемний марш. Такого «Нехтування готовии шаблонами у Лисенка безлічЖ трапляються і паралельні квінти та октави, і часта зміна ключевих знаків, і незвичайна тактовка, котроі звичайно уникають композитори, як наприклад: 5/4, 5/8, 7/8, 9,8 і т.д. Але тілько такими засобами, користуючись усіма можливостями, які дає мистецтво, можна було схопити усю оригінальність і красу народнього співу. Творячи пісню, народ не питався ні в кого, як іі творити, і закони іі виробив сам, так же несвідомо, як росте дерево, як співає пташка. 
І велика, незабутня заслуга небіжчика в тім, що він вишукав ці закони і на них збудував украінське музичне мистецтво. 
Своі погляди на походження і законі украінськоі музики М. В. виклав у рефераті: «Характеристика музыкальныхъ особенностей малороссійськихъ думъ и пѣсеньъ, испольняемыхъ кобзаремъ Остапомъ Весераемъ». Рефератъ цей бувъ прочитаний на зібранні «Юго-Зап. Відділу Географичного Об-ва» у 1873 році, а у 1874 році був надрукований вї «Запискахъ» того общества. У цьому рефераті і в инших наукових дослідах Лисенко доводить, що вкраіньска пісня не одного походження з великоруською, і що через те не слід іі силоміць бгати у форми, вироблені чужими життєвими умовами. В основу украінського співу лягли хроматичні грецьки лади: іонійський, дорійський та лідійський, між тим як великоруський спів—діатоничний. Через те украінська пісня, придбавши під впливом климатичних, історичних та життєвих умов ще значний елемент чулого ліризму, дає инші, далеко ширші, можливости голосоводу і гармонізаціі. 
Своє знання законів народньоі музичноі творчости Микола Виталієвич з геніальним мистецтвом приклав до своіх композицій. Розбіраючи його твори, трудно сказати, що між ними краще, що гірше: кожний твір, кожний музичний вираз — шедевр: нічого зайвого, ні однієі рисочки, котра не була б на своєму місці, не служила б загальній меті твору — силі безпосереднього вражіння. Згадаймо його «Заповіт», «Бьють пороги», «Гетьмани», його опери, котрі захоплюють слухача з першого такту і не випускають з своіх чарів до останнього фінального акорду! А чудова музика до «Кобзаря» Шевченкового?... Щоб розібрати кожний його твір з окрема, треба б цілі томи, але нічого вже не можна сказати нового, окрім того, що геніальні твори сами за себе кажуть силою вражіння, яке вони роблять. І народ уже сам склав подяку своєму незабутньому кобзареві, — найвищу подяку, яка випадає на долю одиницям; такі пісні його, як «Вітають вітри», «Ой, під вишенькою», «Сонце низенько» і багато инших народ співає, як своі, не згадуючи навіть імення творця іх. А це — доля вічних творів.
Лисенко жив разом з народньою піснею. Він узяв з неі все, у чому позначались творча душа народу. Ніколи не спинявся він на одному якому небудь циклю пісень, а все йшов за вікном одбиваючи в своій творчій праці усі боки народньоі души, як вона одбивалась у згуках. Оцінувати усе значіння, яке має в історі культурного відроження вкраінського народу праця Лисенка, не можна. Це значіння таке ж безмірне, як безмірне значіння самоі пісні у духовному житті народу. І Народ не забуде свого півця: поки житиме, виливатиме він його чарівною піснею свою журбу і радість, і знайде в ій одраду і втіху, як знаходив іх сам незабутній кобзарь!

