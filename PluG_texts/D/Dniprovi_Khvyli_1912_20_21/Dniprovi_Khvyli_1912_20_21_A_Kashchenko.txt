Над Кодацьким порогом 
(Про гетьмана Івана Сулиму). 
Історичне оповідання.
Ще до Богдана Хмельницького, а саме у 1635 році, був на Січі запорожським кошовим отаманом Іван Сулима. 
За своіх молодих літ Сулима придбав собі великого войовничого хисту й завзяття, бо козакував саме під час славних походів гетьмана Сагайдачного. З Сагайдачним Сулима і Кафу турецьку, у Криму, здобував і Трапезонт, за Чорним морем, аж двічі руйнував і околиці Царьгороду огнем випалював, а нарешті й під Хотиним, ратуючи Польщу, бився з турками у великому бойовищі; скільки ж менших походів та сутичок з ворогами відбув він, так того й не підлічити. 
Не добре оддячили поляки козакам за те, що вони врятували іх під Хотиним од турків, а Сагайдачний навіть смертельну рану собі там здобув — вони полякалися козацькоі сили тай почали після того всякі утиски козакам чинити, а перше за все завели реєстр на шість тисяч душ, а хто не вскочив у той реєстр, за тим вони не визнавали ніяких прав ні на грунти та иншу власність, ні навіть на вільне життя, і намагалися всіх козаків «виписчиків», себ то виписаних з реєстру, повернути у панських хлопів. 
Знаючи про ті утиски на козаків і про понеболення полськими панами украінських селян, Сулима не любив поляків і не дивився вже на них, як на своіх братів, так що коли у 1630 році запорожський кошовий атаман Тарас Трясило підняв на поляків повстання, Сулима був йому першим пособником і побратимом. 
У тому повстанні козаки взяли над поляками добру перемогу, але мало скористувалися з тієі перемоги і через кільки років зазнали ще більших утисків.
Не маючи поки що влади, Сулима таів свою помсту на поляків у своєму серці, а щоб не марнувати своєі молодецькоі сили та вдачи на Січі, він що року ходив з охочими запорожськими козаками на чайках у Чорне море, воювати турків, топити іхні галери, руйнувати городи та визволяти на волю хрещений люд. Слава про Івана Сулиму розійшлася далеко поза-межами Украіни і нарешті стала всесвітньою. Після того як він, захопивши у морі на турецькій галері багато бранців, триста з них послав у подарунок римському папі, що під той час теж воювався з турками.
За небагато до того, як стати Сулимі кошовим отаманом, поляки почали будувати на запорожській землі, біля Дніпра, над Кодацьким порогом, міцну фортецію, маючи на думці одрізнити Запорожже од Украіни і перешкожати поневоленому украінському людові тікати од панів на Січ, а запорожцям виходити з Січі на Украіну та нагадувати нещасним братам про те, що на світі істнує воля. 
Будування Кодаку було нестерпучою образою й шкодою запорожцям. Доводилося або скоритися полякам і поволі вмерти без єднання з рідним краєм, а бо битися з поляками на смерть. Сулима, як тільки став на Січі кошовим, зваживсь на останнє. 
Перше за все він поіхав з побратимом Бурляєм, що власними очима подивитись, що робиться у Кодаку. Побратими застали там кільки тисяч зігнаних з Украіни грабарів, що під орудою французького інженіра Боплана копали шанці та насипали стіни й башти; понавколо ж Кодаку стояли табором кільки повків польского війська. 
Сулима зрозумів, що військо тут на те, що запорожцям не кортіло розігнати грабарів і він сказав Бурляєві: 
— Нехай вражі ляхи будують поки іхня сила, а тільки не буду я козаком, коли не зруйную оту паскудну іхню будівлю! 
Запорожський пошовий знав, що як зруйнувати Кодак, то доведеться воювати з Польшою, бо вона того не подарувала б, а щоб воювати з такою силою, якою була під ті часи Польша, треба було мати велике й добре узброєне військо; щоб здобути ж зброю й коней та прохарчити військо, треба було грошей. От і надумав Сулима, перше ніж воювати з Польшею, йти морем на пишний у ті часи турецький город Азов та здобути у ньому срібла й золота і всяких скарбів. 
Надумавши так, кошовий скликав запорожців на раду:
— А що, панове товариство, славне військо запорожське! — говорив він. — Чи немає таких, що поодлежували вже по курінях своі боки молодецькі? Як є такі, то виходьте: підемо зо мною Чорним морем погуляти, та запалимо люльки аж у Азові турецькому! 
Козацтво радісно одгукнулося на заклик кошового: 
— А чого нам справді нидіти у Січі та товариський хліб дурно переводити. Веди нас, батьку… Чи не поможе нам Милосердний хоч небагато бідних невольників до рідноі Украіни та до дрібних діточок повернути! 
Застукотіли у Великому Лузі сокири і запорожці почали лагодити та конопатити великі чайки. Увесь берег Дніпра біля Січі скидався тепер на мурашник, а од вареного дьогтю та конопатки по над усією річкою слався пахучий сивий дим. 
Минуло тільки два тиждня, а вже були готові до походу у море пів сотні добрих чайок. 
Передав Сулима Січ наказному отаманові і одному ранку, забравши на чайки дві з половиною тисячи товариства, зійшов на чердак найбільшоі чайки, щоб оглянути все військо. 
Величня й могутня була постать запорожського ватажка. Засмалене вітрами обличчя з великими, блискучими очима і пишними над ними бровами одбивало завзяттям, довгі вуси й трохи посивілий оселедець скрашали те обличчя ознаками досвіду й спокою, а срібна булава, що блищала у його дужій руці, нагадувала всім про велику владу запорожського кошового отамана.
Упевнившись, що все упорядковано добре, кошовий зняв шапку й перехрестився на схід сонця… А на сході, за Дніпром саме вставало сонечко і грало рожевим промінням по рівній як скло пелені Дніпра, звеселяючи своім сяйвом розлогі, вкриті зеленими плавнями, береги широкоі річки. 
Перехрестився отаман, і всі козаки, слідом по ньому, скидали шапки та хрестилися, посилаючи рідній Украіні своє останнє привітання…
Надівши шапку, кошовий махнув булавою і вмить сотні весел, вдаривши у прозорі хвилі річки, заблищали срібною сльозою, а блискуча пелена Дніпра скаламутилася водокрутнями. 
Козацькі чайки рушили од Січі і розбіглися од Микитиного Рогу аж до плавні, вкривши широкий Дніпро червоними запорожськими жупанами. 
Ввесь день пливли козаки по між зеленими плавнями, втішаючись веселою красою рідноі річки. Обабіч козаків, берегами, верби та явори купали у Дніпрі своі гнучкі та зелені віти; протоками коливалися од вітру та шелестіли очерета; по озерах табуни лебедів ячали, та дикі гуси герготали; у гущавині плавні співоче птаство пісняли заходилося, горлиці буркотіли та зозулі віщували; незграбні ж білі баби усі коси Дніпрові обсіли, жовтий пісок своім білим пірьям, мов снігом, припорошили… Дивляться запорожці на свій рідний Великий Луг — не надивляться, слухають — не наслухаються…
На другий день козаки запливли вже у татарські береги, а на третій день над вечір, отаман звернув своім байдаком з Дніпра у протоку, рясно вкриту очеретом і зібрав там до купи всі чайки.
— Оце прибули ми, пани брати, до Тавані острову, що на ньому бусурманський Аслан город стоіть. Тут вражі турки перетяли Дніпро залізними ланцюгами, щоб нас у Чорне море не пускати та не дати нам братів своіх з неволі визволяти. Тільки ви, діти моі, славне лицарство запорожське, на те не вважайте, а високі верби та явори сокирами рубайте, у тороки аж у три ряди, вьяжіть та на воду пускайте! 
Разом узялися козаки до роботи, а як уже добре смерклося, виіхали знову у Дніпро і наблизилося до Тавані.
Діждавши вище города Салана під захістом верб, поки зайшов місяць, козаки пустили тороки за водою і скоро почули, як забрязчали увірвавшись і поринаючи на дно залізні ланцюги. 
Почули й турки, що брязчать ланцюги і почали з Аслан — городу з гармат палити у тороки, гадаючи що то казацькі чайки, а козаки сиділи собі любенько у своіх легких човнах вище Аслан-городу, люльки курили та з бусурманів глузували, доживаючи, поки тим обридне стріляти. 
Нарешті у Аслан городі потишилися і по-над Дніпром вже не чути було гучних вибухів гармат. Втішаючись думкою, що потопили козаків, турки пішли спати. Темрява ночі густо сповила Дніпро, тільки зірки веселим натовпом заглядали з неба у річку і грали на іі хвилях своім срібним промінням.
— Рушаймо… — тихо сказав Сулима. І нечутно, мов таємні примари, посунулися козацькі чайки Дніпром у низ, до Великого лиману.
Через два дні козаки минули Прогноі і наблизившись над вечір до Очакова, нагляділи біля нього шість турецьких галер. Всім дуже кортіло зчепитися з тими галерами, але кошовий отаман не згодився на те, бо не хотів виявляти себе туркам, і як тільки місяць пірнув у хвилі Лиману, увесь табун запорожських чайок нечутно обминув турецькі галери й башти Очакова.
Поки почало світати, козаки були вже далеко за Очаковим.
З моря вставала рожева зоря, розмальовуючи його безкраю просторінь привабливими колірами, немов простилаючи перед козацькими чайками рожевий, сріблом гаптований, килим. Згодом золоте сонце, не виникши ще з моря, послало свій промінь під небо білі хмарки і затопило іх рожевим коліром з золотими розводами. Весело глянули ті хмарки у блакитне море, як у люстро… і неможна було пізнати тепер, де море, а де небо… Нарешті з морськоі пелени виникло й саме сонечко і заграло по вершкам рухливих хвиль щирим золотом. Разом з сонцем прокинулося й море і заграло дрібною хвилею. З півночі подихнув вітерець і понадимавши на чайках вітрила, погнав іх туди, куди направляли керманичі — на схід сонця. 
Що далі хвиля більшала… Про те козаки були байдужі до хвилі. Не первина ім у море ходити — вони запалили люльки та завели пісні про Сагайдачного та про Самійлу Кішку.
Отаманський байдак йшов по середині, а на ньому з прапорів було напьято гасло, щоб усі чайки купи держалися — щоб передні не одпливали далеко та не кидали задніх, бо під час походів траплялося таке лихо, що розбурхане море порозкидає козацькі чайки так, що потім отаман і не збере всіх… От і горнуться тепер всі чайки до отаманськоі, мов діти до матері.
Пливуть козаки і день і два і тиждень… Тільки небо блакитне бачуть та безкрає море, що з небом на обріі сполучилося. Геть далеко морем обминув Сулима кримські городи Козлов та Ахтіяр, щоб бусурмани не побачили, у який бік попливли козаки. Тільки через тиждень, далеко на півночі, виявилися козакам у блакиті неба кримські гори Бабуган та Чатир-Даг.
Ше минуло два дні і козаки пливли вже поуз Кафу, що іі сімнадцять років до того зруйнував славний гетьман Сагайдачний.
Над вечір того дня Сулима побачив, що з моря, назустріч козакам, виринають вітрила турецькоі галери. Щоб не виявляти себе, кошовий поставив чайки так, щоб од галери вони ховалися у сяйві вечірнього сонця. 
Галера, осяяна останнім промінням червоного сонця посувалося по волі, приваблюючи козаків до себе. Нарешті сонце пірнуло у хвилі, і над морем почали сідати темрява.
— А ну, діти… — гукнув Сулима, — рушайте тепер просто на галеру, а що робити далі — самі знаєте. 
Ледве чутно дзюрчить вода поперед великоі турецькоі галери. У три ряди сидять на галері, на великих гребках, невольники, прикуті до лавок ланцюгами, а по між невольниками турки похожають і бьють нещасних терниною та червоною таволгою. Стогнуть невольники з тяжкоі муки і тужать, згадуючи свою рідну Украіну… Не бути ім уже на волі і не бачити ні рідних осель своіх, ні жінок любих, ні діточок дрібненьких. 
Аж ось козацькі чайки вже оточують галеру тісним колом, а запорожці направляють на вартових мушкети та залізними гаками зачіпають галеру за чердак. Випалило враз кільки сот мушкетів і турецькі вартові попадали до долу.
На галері збився галас, і перелякані турки вибігли на чердак; про те й козаки вже були там і зчепилися з ворогами у крівавій січі. Пальба, галас, брязкіт зброі й крик одчаю — все збилося в скаженому гармидері… А невольники, почувши пальбу й відомий гомін січі, вже догадалися, що сталося те, про що вони тільки у ві-сні мріяли — що прийшла до них бажана… Прокинулися тоді іхні замордовані души і почали вони бити й рвати на собі кайдани. 
Небагато минуло часу, а вже й немає кого козакам на галері рубати.
— Розбивайте невольникам кайдани, — гукнув Сулима, — роздавайте ім турецьку зброю та беріть по байдаках, а галеру пускайте на дно! 
Застукотіли сокири, прорубаючи у галері дно, і великий корабель, коливаючись, почав поринати на дно. Тільки і зняли з нього козаки скарбничку та найбільше коштовні речі.
— Добре діти!... — весело говорив кошовий, поглядаючи, як безодня поглинула галеру. — Тепер запалимо люльки, тай далі. 
Попливли козаки далі, до Тамані, аж тут трапилася ім пригода, подув великий вітер од схід — сонця і два тиждня не давав байдакам ходу. Хоч козаки й громадили на всі гребки, а великі хвилі заливали чайки водою і одкидали іх назад мов трісочки. 
Довелося запорожцям тяжко бідувати, бо по де-яких чайках не вистачало вже солодкоі води, і колиб не пішов на щастя козаків великий дом, та не налив у байдаки води, то мабуть багато з товариства не побачили б уже своєі рідноі Украіни. 
Нарешті стомлені козаки прибули до Тамані і заіхавши у вкриті очеретами гирла річки Кубані, стали там на одпочинок. Тільки через три дні, набравши там повні кухви солодкоі води, козаки рушили на північ, у Азовське море.
Через два тиждня, після всяких пригод, прибули запорожці до річки Дону. Заховавши там у гирлах річки всі чайки, Сулима одним байдаком, ховаючись по між очеретами, поіхав обдивитись, чи є біля Азова турецькі галери, та де саме стоять, коли ж сонце сіло і він обміркував уже, як вдарити на ворожий город, то рушив з усім військом до Азову.
— Ну діти, поділяйтеся тепер на три війська, — наказував кошовий полковникам та курінним отаманам. — Першому війську з Бурляєм турецькі галери топити, з другим сам піду бусурманів рубати та у замок всіх яничарів заганяти, третьому, з Хвилоном, невольників по льохах шукати та на світ божий випускати! 
Вдарили казаки одночасно й на галери й на місто, і до півночі у березі зайнялися бочарні, у місті запалав базарь, а на річці понялися вогнем галери. Високо під небо піднялося над Азовом полумья і загравши на хмарах, одбилося по протоках та затоках Дону.
Рубалися козаки з бусурманами по галерах, рубалися й у місті, а тут ще вибігли на них яничари з Азовського замку.
Та Сулима того тільки й чекав: він поставив запорожців у три лави одна за одній і вихопивши з пихов шаблю гукнув:
— За братів наших! За бідних невольників! 
— Кари бусурманам! — розляглося по лавах запорожців і мов вихорь набігли вони на яничарів.
Несподіванка козацького наскоку та велика пожежа у місті отруіли жахом турецьке військо і невстоявши проти запорожців вони почали тікати назад до замковоі брами.
А у місті тим часом Хвилон Джеджалик з своєю ватагою хозяінує: добро турецьке забірає, — невольників на білий світ випускає… 
Були по між невольниками люди й з Украіни й з Московщини. Були такі, що тільки рік або два у неволі пробули, молоді ще парубки й дівчата, а були такі що вже й постаріли у неволі, позаростали бородами й забули вже по рідну краіну й думати. З великоі радости та з хвилювання невольники плакали неначе малі діти і обнімаючи козаків роспитували про те що діялося на Украіні. Було тут і такого що знаходили козаки своіх батьків — невольників, чоловіки — жінок, молоді — своіх нареченних… Скрізь чути було вигуки, поцілунки та радісні сльози.
Багато сю ніч у Азові полягло бусурманів; чимало й живих, покинувши своі хати, аж до річки Каяли повтікало. Всю ніч у Азові хозяінували запорожці, а ренком постягавщи з недогорілих турецьких галер гармати, начали громити з них замок та розбивати браму. 
Налякалися турки і прислали кошовому повну кухву золота, аби тільки він замку не добував та турецькому султанові ганьби не робив. Щоб не дратувати султана, Сулима справді згодився взяти окуп, але з умовою, щоб турки випустили на волю і тих невольників, що були у замку; а щоб не було зради, послав він до замку Джеджалика з товаришами оглядіти по замку всі льохи й будинки і забрати всіх невольників.
Джеджалик добре знав турецьку й татарську мови, бо сам був зроду татарин і тільки прибився до запорожців. Його легко було розбалакатись з бусурманами і він привів з замку ще тисячу невольників та приніс багато подарунків кошовому, курінним отаманам і всьому козацтву. 
— Теперь, діти знову на три війська поділяйтесь! — сказав кошовий до козаків. — Перше військо нехай пьє та гуляє, друге — замковоі брами доглядає, щоб турки свого слова не зламали та на нас несподівано не вдарили, а третє нехай невольників узброює, бо буде й ім далека та небезпечна дорога. Ти, Хвилоне, орудуй третім військом, та узброюючи невольників, заразом збірай по всіх гирлах Дону дуби та рибальські човни, щоб нам на тих човнах невольників до Кальміусу річки довезти та на Украіну вирядити.
Поховавши з великою честью й пальбою з мушкетів товаришів, що віддали життя за братів своіх, козаки ще три дні гостювали у Азові, поки всі по черзі добре одгуляли, а Джеджалій тим часом зігнав до Азову більше як пів сотні дубів і узброівши турецькою зброєю всіх невольників, хто здатний був до бою, поділив усіх по тих човнах. 
Облагодивши все до походу, Сулима на четверту ніч з усіми козаками й невольниками рушив у Азовське і через три дні прибув до річки Кальміусу. Та річку належала до запорожських вольностів, але була далеко від Січі і через те по над нею часто ходили татари, випасуючи тут своі табуни й отари. 
Тут на березі річки, Сулими зібрав усіх невольників:
— Тепера, брати моі, ідьте дубами, Кальміусом за річку Серезню, а після того, кому треба у Московщину — перетягайте човни на Терець, а кому на Украіну — перетягайтесь на Вовчі Води; далі ж легко попливете за водою у Самарь річку та у Дніпро. Чи з вас хто бував по ціх річках? 
Багато невольників одповіли, що вони самі січовики і всі запорожські степи та річки добре знають.
— Ну от і добре, — казав Сулима, — зброю маєте і як що перепинятимуть вас на Кальміусі татари то зброєю оборонитесь. Харчів хоч і небагато у вас, так за те у Кальміусі багто є риби, а берегами по терниках багато є звіря… Господь вам допоможе і виведе на тихі води, на ясні зорі, на рідну Украіну. Обирайте собі за отамана, кого самі знаєте тай рушайте з Богом! 
Зараз невольники стали у коло і обрали собі за отамана статечного козака Шпака, що десять років був на Січі запорожській та пьятнадцять років пробував у турецькій неволі. Шпак почав порядкувати своіми човнами і через кільки день, наловивши риби, рушив річкою на північ; кошовий же з своіми козаками, діждавши біля Кальміусу східного вітру, рушив знову до Тамані і далі у Чорне море. 
Чимало минуло часу, поки козаки обьіхали Крим та наблизилися до острову Тендри та до Очакова. Про те Сулима ще не хотів повертатися до Січі. Хоч і велика була у нього здобич, а проте він мав думку наскочити за одним разом ще й на Дунайські, турецькі городи. Щоб забезпечити ж собі вороття до Дніпра, він зважив за краще попереду напасти на ті турецькі галери, що були біля Очакова і попалати іх. — Як будемо ми, пани брати, на дунайські городи бити, — звернувся кошовий до козаків, — так турецькі галери з під Очакова з заду на нас набіжать; ліпше ж ми вчинимо, як зараз іх попалимо, бо тоді безпечно з Дунаю до Дніпра повернемося! 
Після півночі під Очаковим счинився великий бій козаків з турками. Не вспіли бусурмани й гармат набити, а вже вогнем понялися іхні галери. За пів години величезним полумьям обхопило щогли й вітрила великих кораблів і понесло вітром блискучі іскри далеко понад морем.
— Добре діти! Славно обсмалили туркам пір'я! — гукав Сулима, любуючи, як турецькі яничари, ратуючись з обхоплених полумьям галер, кидалися у морську безодню.
Минуло дві години, і ворожі кораблі разом з своіми важкими гарматами осіли у воду і пірнули на дно.
— От тепер і на Дунай безпечно! 
— На дунай! — загукало товариство. — Кара бусурманам! 
Запалали вогнем у Дунайських гирлах Кілія й Смаілів, а біля Дністровського лиману — Білгород. Забрали скрізь козаки велику здобич і визволили ще кільки тисяч невольників.
По дунайських городах між невольниками знайшлися не самі тільки украінці, а ще волохи, угорці, поляки й німці. Всіх іх Сулима набрав на турецькі, рибальські човни і прилучив до військових чайок.
З Дунаю козаки без перешкод вернулися поуз Очаків до Великого лиману, а далі увійшли й у рідний Дніпро, оздоблений зеленими плавнями. 
