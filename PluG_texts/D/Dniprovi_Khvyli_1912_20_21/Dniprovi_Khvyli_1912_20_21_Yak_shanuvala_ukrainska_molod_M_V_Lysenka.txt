Як шанувала украінська молодь М. В. Лисенка у Петербурзі 1904 року.
(сторінка з споминів). 
На початку 1900-х років життя украінськоі колоніі в Петербурзі процвітало буйним цвітом. У столиці, як на ті часи, люде почували себе взагалі вільніше, та й на украінство тоді не було ще такого гонення як тепер. У Петербурзі істнували одинокі тоді на всю Росію украінські товариства — «Добродійне товариство видавання дешевих книжок», і запомогове т-во імени Шевченка. Біля тих товариств купчились старші громадяне, а молодь украінська, якоі тоді дуже багато вчилось по вищих школах, мала своі гуртки, свою громаду — звісно, потаємну. До громади належали хлопці і дівчата. У кожній з вищих шкіл Петербурга був украінський гурток, а в громаду приймали тільки самих уже певних і свідомих, і напрямку держалась громада дуже поступового «крайнього лівого», як тепер кажуть. До громади належало біля 70 душ, і такий великий гурт дуже важко було збірати при тодішніх поліцейських умовах. Отож, щоб громадяне мали змогу сходитись і обмірковувати, своі справи, громада заснувала співочий хор, куди приймали не тільки громадян, але взагалі земляків, які мали голос і хист до співу. Хор той виступав на шевченковських концертах, а щоб було йому де збіратись, то вихлопотали через відому артистку Л. Яворську дозвіл сходитись по суботах на співки в городській Андреєвській школі на Васильєвському острові. І от зробилась тая школа ніби клубом для украінськоі молоді: сходились сюди співаки і не співаки, тута знайомились між собою, тута передавали одне одному книжки й часописі, що виходили за кордоном, тута в кутку засідала рада громади, тута часом читалися й реферати. Все теє треба було робити дуже обережно, бо офіціяльно помешкання школи було одведене тільки для співу, і не раз бувало, що яке-небудь велике збіговисько накривала поліція і переписувала «хор». Та молодь на те не вважала і по преньому вчащала до любоі Андреєвськоі школи, з якою, певно, не в одного громадянина або громадянки звязані тепер сердечні спогади…
В кінці 1903 року пишно одсвятковано ювилей М. В. Лисенка в Киіві. Після того ювилят поіхав у Галичину, і це була триумфальна подорож: у Львові, у Чернівцях зустрічали дорогого Кобзаря як короновану особу. Аж ось розійшлась чутка, що Микола Виталієвич приіздить у Петербург і що тута буде нове пошанування його перед лицем столичного російського громадянства. Чутки ці справдилися. 
Біля улаштування ювилейного концерту заходились «старі». Молодь украінська на той час була у сварці із старими. Це була вічна сторія, як мабуть скрізь на світі: молоді нарікали на старих, що ті занадто умірковані, що вони нещирі; знов же таки старі казали, що молодь занадто різка і натактовна, що вона занадто перехиля в біг радикалізму і замало рахується з практичним життям… одним словом — як завжди буває! Та цей раз «старі» не в жарт сердились на «молодих» і постановили одсунути молодь од усякоі участи в святі. Чи така справді була в іх думка — неручуся, але ж ми, молоді, були в тому переконані, і звісно — обурювались. 
Стара громада постановила упорядкувати концерт з творів Лисенка і до участи запросити найкращі артистичні сили Петербурга. Концерт мав одбутись в половині лютого у залі «Благородного Зібрання» на Невському проспекті. 
Одного ранку прибіга до мене один з старих громадян і каже, що треба іхати на варшавський вокзал зустрічати М. В. Лисенка, що треба скликати людей по-більше, щоб зустріч вийшла поважнішою… Хоч студенти й рішили ухилитись од усякоі участи в тому святі, але я не міг одмовити тому громадянинові, якого дуже поважав і любив, та й цікаво було, признатись, поглянути на Лисенка, якого я же не бачив ніколи. За яку годину невеличкий гурток душ 12—15 людей уже похожав по перону варшавського вокзалу, дожидаючи скорого поізда з Киіва. Ось показався поізд, усе ближче, зупинявся, і з вагону вийшов веселий, оживлений Микола Виталієвич. З одними цілувався — старі знайомі й земляки з Киіва, з нами — незнайомими поздоровкався за руку. Якось весело робилось на серці, дивлячись на його привітність і бадьорість! 
Концерт одбувся 18 лютого; зложений він був з дуже цікавих номерів. Досить сказати, що співав величезний хор, щось по-над 120 людей, під орудою С. Заремби. В хорі тому були співаки з придворноі капелли, артисти, учні й учениці консерваторіі, де-хто з хору Андреєвськоі школи. Акомпанирував орхестр. Хор проспівав кантату «Бьють пороги», фінал 1-го акту опери «Різдвяна ніч». Звісно, на тому концерті гралися й співалися тільки Лисенковські твори. З солістів виступали артистки й артистки Імператорськоі опери: Орель, Ларина, Петренко, Морський, Чуприників, Григорович і Майборода. Ціни були поставлені дуже високі, через те дуже мало хто з нашоі молоді попав на концерт. Поприходила здебільшого холодна петербургська публіка, з якоі не всі знали, що це — ювилейний концерт, бо й на афіші не можна було цього зазначити, — такі були часи! На початку концерту явився сам Микола Виталієвич і заняв місце в першому ряді поруч з композитором Римським-Корсаковим та ин. «світилами» музикального Петербурга. Миколу Виталієвича привітали оплесками — ті хто знав його. Одсутність украінськоі молоді позбавила концерт того ентузіязму, який можно було сподіватись і через чудове виконання і через присутність самого ювилята. Концерт вдався на славу. Рідко мабуть сам Микола Виталієвич чув коли своі речі в такому виконанні, як цей раз! Але з матеріяльного боку концерт дав дефіцит, який покрили своім коштом двоє з старших громадян. А Олександер Олексадрович Русов, який найбільше потрудився біля упорядкування концерту, трохи не заплатив іще своім життям! Застудився, бігаючи по справах концерту і схопив запаління легких…
Стара громада вшанувала Миколу Виталієвича ще й вечерею, на яку були запрошені представники музично-артистичного світу в Петербурзі. 
Прочувши, що старі отак шанують Миколу Виталієвича, скортіло і нам впорядкувати якесь пошанування: і миж його любили і поважали не менше од старих. Хоча тоді у нас на первому плані була все політика та соціяльні справи, хоча ми досить з висока дивились на усіх старих, звучи іх зневажливо «культурниками» (це слово для нас мало дуже насмішливий змисл), а проте Лисенка всі дуже поважали «не в примір прочим». Думали-гадали і постановили зробити вечірку у тій же таки Андреєвській школі. Постановили — і зробили. 
Ось настала субота, і зала Андреєвськоі школи наповнилася украінською молоддю; студенти й курсистки усіх шкіл, всього людей біля двох сот. Таке збіговище, розуміється, мусіло звернути на себе увагу, тим більше, що незадовго перед тим полиція як раз наскочила на збірку громади і учинила «перепись». Та вже зважились рискнути, а Микола Виталієвич не завагавсь прибути в школу, хоч для його, як людини сторонньоі, могло бути найбільше неприємности, як би щось сталось…
Наш хор приготовивсь зустрінути Миколу Виталієвича маршем «Гей не дивуйте». Регент хору, студент духовноі Академіі В. Бал-н (з катеринославських семинаристів) похожав, як перед страшним судом: де ж таки: перед самим Лисенком співати! Ось забряжчали у прихожій шкляні двері, і голова хору ввів у залу Миколу Виталієвича. Ласкавий, привітний, дуже веселий, вітався наш гість з громадянами. Хор почав співати. Проспівав одну, другу, третю пісню. Микола Виталієвич був задоволений співом і в такт похитував головою. Регент не зтямивсь од щастя; голова хору, студент Д-н тим часом запрошує Миколу Виталієвича до столу. В одному кінці зали поставили довгого стола, в кінці його на покуті посадовили дорогого гостя, а по боках посідали самі дівчата. Хлопці тісною лавою оточили любого батька. На столі були скромні бляшані кружечки з чаєм, як то завжди бувало на співках: чай з булками у складку. Посідали, і голова хору почав промову. Говорив про те, яку вагу має для нас, закинутих на далеку чужину украінців, рідня пісня, і як ми цінимо творця тієі пісні — нашого гостя. Микола Виталієвич одповів на цю промову згадуючи взагалі про вагу народнього мистецтва у відродженні націі- Далі виступив з промовою голова украінськоі студентськоі громади, студент-технол. Василь М—ко, за ним од дівочоі громада вітала гостя панна Олена К—ва. Микола Виталієвич дуже влучно одповідав на кожну промову. Після кожноі одповіді М. В-ча ми, забуваючи всяку «конспірацію», забуваючи всі умови нашого зібрання, вітали його оплесками і голосною «славою». Останнім довелось говорити мені — од украінського чернигівського земляцтва. Я в своій промові зазначив, що ось ми тепер вітаєм свого славного ювилята потай миру, при затуленних вікнах, мов злодіі які, ховаючись од чужого ока. Але, казав я ми вирімо, що настане скоро час, коли не тільки вибрана горстка молоді, але все украінське громадянство, весь народ матиме змогу отверто перед усім світом вшанувати генія свого мистецтва. І ми — украінська молодь — працюємо над тим, щоб наблизити ці часи. — Здається, як пригадую, такий був зміст моєі промови. Микола Виталієвич одповів, що чернигівці — сіверяне здавна одзначались завзятим духом; і що йому приємно, що й теперішнє покоління сіверян не одстає од своіх предків, памятаючи заповіт «стояти кріпко за землю руськую»…
Промови надзвичайно оживили Миколу Виталієвича. Він устав, сів за піянино і акомпанував хорові. Наче од подуву яких чарів наш хор преобразився: де взялась жвав ість стройність, якоі не міг осягти наш регент цілими місяцями праці. Голоси зазвеніли ясно, дзвінко, і ніколи Андреєвська школа не чула такого стройного, милозвучного співу. 
Було вже пізно. Пора було росходитись. Микола Виталієвич сердечно прощався з молодою громадою, кажучи, шо цей вечір — один з приємніших, проведенних ним у Петербурзі. Мені доручили одвезти нашого гостя до дому — на далекий протилежний кінець Петербурга, аж під Александро-Невську Лавру, де зупинявся М. В-ч на квартирі у земляка-киянина. Стояла морозна петербургська ніч. Небо чисто, але повите якимсь туманом. Ясно блищать високі лихтарі, тріщать вогні, роскладені на розі вулиць, де гріються городовики і звощики. Мармурові стіни палаців і храмів укрились інеєм. Красуня-Нева скута кригою, і вдовж іі темного ложа миготять безконечними линіями ясні точки лихтарів. Ми сіли у вузькі одноконні санки, і я «пѣтушкомъ» притулився з краєчку огрядноі постаті Миколи Виталієвича, обхопивши його рукою, щоб не звалитись самому, як би струсонуло. Микола Виталієвич був у дуже гарному настрою духа. Він багато роспитував мене за життя украінськоі молоді в Петербурзі, за діяльність нашоіі громади, а я, певний, що наша громада була найлучша із громад, з гордощами оповідав, яку, мовляв, серьйозну працю ведемо ми, як багато у нас членів, як успішно вербуємо ми нових громадян. Микола Виталієвич згадав своі молоді роки, згадав ті часи, коли він яких 30 літ тому приіхав у Петербург вчитись у консерваторіі, і йому захтілось проіхатись по набережній, повз Літній сад, подивитись на ті місця, де він гуляв давно. І ми збочили з прямого шляху, поіхали по—над Невою, потім Марсовим полем. Уже було геть пізненько, як ми доіхали до Александро-Невськоі Лаври. Микола Виталієвич дуже сердечно попрощався зо мною і дякував мене. А я, зачарований тою парою годин, проведених поруч з ним, поплентався до себе на Васильєвський острів. 
На другий день зустрівся я з Миколою Виталієвичем я з Миколою Виталієвичем у господі Р—виє, а ще через день ми вже виряжали любого гостя знову на варшавський вокзал, до далекого Киіва. Багацько бачив на свойому віку Микола Виталієвич усяких вшануваннів, як артист зазнав він чимало тріумфів, але я певний, що вечір, який провів він у гурті украінськоі молоді в Андреєвській школі, де його вітали, хоч і скромно, але так сердечно, — я гадаю, що той вечір займав не останнє місце в його споминах. 
В блискучим сяйві променистім 
Летіли зграя журавлів, 
І розписався в небі чистім
Журливий іхній клекіт-снів.
Вони у вирій прямували, 
Надіі повні, повні сил, 
На чорні хмари не вважали 
І не спиняли льоту крил.
Пливли, хоч буря вже ревіла
І де-який з них приставав, 
Неслись, бо ім весна зоріла 
І рідний степ красою сяв. 
