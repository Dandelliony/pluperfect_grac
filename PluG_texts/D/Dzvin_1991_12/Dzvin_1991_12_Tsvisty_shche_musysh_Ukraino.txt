ВАСИЛЬ ЩУРАТ
ЦВІСТИ ЩЕ МУСИШ, УКРАЇНО 
СВ. АНДРІЙ НА КИЇВСЬКИХ ГОРАХ
Благословенная давно, 
Цвісти ще мусиш, Україно!
Твоїм Дніпром несло судно 
святу апостольську дружину.
І київських високих гір 
торкнулися святії стопи.
І понеслися з них в простір 
слова апостола Синопи:
«Благословлю вас, гори, днесь!
Колись над вами город стане, 
Що світ дивуючи увесь, 
Господнім воїном воспряне.
І вас, степи, благословлю!
Колись прославитесь ви людом, 
Що трудом зробить з вас ріллю 
і запанує власним трудом.
І заздрих на чуже добро 
він прожене, бо буде в силі...» 
Амінь! — загомонів Дніпро 
Й поніс до моря срібні хвилі.
І всів святий Андрій в судно, 
Що понесло його й дружину.
Благословенная давно, 
Цвісти ще мусиш, Україно!
СЛОВО ІЛАРЙОНА
Володимирової смерті 
блаженно-пам’ятна річниця!... 
Вже того з пам’яті не стерти, 
ким пам’ять давніх діл держиться.
У Десятинній в світлі тоне 
велична княжа домовина, 
а Богородиця з ікони 
глядить на батька, то на сина.
Над батьком тихі сльози ронить, 
на сина навіває мрії...
І Ярослав чоло вниз клонить 
Пред іконою Марії.
Й народ схиливсь, як повен колос... 
Бо із високого амвона
паде, мов з неба, сильний голос — 
могутнє слово Іларйона:
«Хвалять всі землі, всі народи 
своїх подвижників віддавна... 
Хвалім же й ми! У наші годи 
Русь теж подвижниками славна.
Хвалім і ми Володимира, 
потомка того Святослава, 
якого славить кожна ліра 
і кожна пісня нелукава!
Хвалім діла його юнацькі,
з яких пізнали й на чужині, 
що княжив не в землі жебрацькій, 
а в руській славній Україні!
Хвалім, бо потрудивсь над міру, 
заставши ниву ще зелену, 
хвалім його, бо дав нам віру — 
віру в будучність нескінчену.
Хвалім його, бо на престолі 
лишив намісника по собі, 
який відчув його всі болі, 
всі мрії, сховані з ним в гробі!
Відчув і увінчав наш Київ 
вінцем могутнього владики, 
і під святий покров Марії 
сам передав його навіки.
Бажав у хвилі урочистій, 
щоб з кожним вечором і світом 
архангельський привіт Пречистій 
був і для Києва привітом.
Радуйся,— скаже ангел смирний — 
обрадованна, Бог з Тобою!...
Радуйся, граде благовірний! — 
здовж гір покотиться луною.
«Хвала ж їм днесь — отцю і сину!»
Упало голосно з амвона, 
і аж по нинішню годину 
лунає слово Іларйона.
14.ХІІ.1906
АНТОН1Й ПЕЧЕРСЬКИЙ
Раз була вже роса 
на тім місці святім, 
де Антоній здвигнув 
для Пречистої дім.
Як роса, благодать
з рук Господніх сплила:
Був у Києві блиск, 
в Україні — хвала.
Бо й молився чернець:
«Не мені, вітчині 
пошли, Боже, росу — 
урожайнії дні!»
Й прихилився Господь
до молитви слуги.
Веселився Дніпро, 
гримлячи в береги.
Веселився Дніпро... 
Та коли ж то було? 
Чи ж навіки над ним 
сумом світ затягло?
Чи ж пропасти росі 
на тім місці святім, 
де Антоній здвигнув 
для Пречистої дім?
ОСТАННІЙ ЛИСТ
Кохана! Завтра я в огні, 
можливо, що й поляжу.
Дасть Бог тобі ясніші дні, 
я рук твоїх не в’яжу.
Заплач, мій перстень з палиця скинь, 
сховай його на згадку
всіх наших спільних мрій, терпінь 
і мойого упадку.
Коли ж інакший намір твій — 
до Гошева йди в болю:
вручи Пречистій перстень мій, 
вручи їй власну долю.
Вона дасть послух молитвам 
в тяжку твою годину: 
дасть смерть тобі й обоїм нам — 
у небі України.
НА УКРАЇНІ
В’ється, несеться 
В облаки сині 
Дим із пожарищ 
На Україні.
З трупа зліз ворон, 
Кряче на тині.
Смерклося, холод 
На Україні.
Дзвін не озвався 
Вчора, ні нині: 
Важко молитись 
На Україні.
Кладка на річці — 
З ліжка і скрині...
Що то за розум 
На Україні?
Заткані вікна
В хлопській хатині:
В клунях порожньо 
На Україні.
Де ж бо те жниво — 
Хліб сиротині?...
Може, ще вродить 
На Україні.
Вся ще надія
В тому насінні,
Що його повно 
На Україні.
Повно по горах
І по долині 
Посіву костей
На Україні.
Повно в Карпатах 
І на Волині —
Щось то ще вродить 
На Україні!
ФІЛОЛОГІЯ Й ВІЙНА
Філологія й війна — 
що між ними спільне?
Де в гармат є ціль одна, 
слово там безцільне.
Ледве вчора вивчивсь ти
«как» і «што» і... решту, 
нині замість до мети 
ближче до арешту.
Вчора ще «долой она!» —
«Гуров наша!» — нині...
Філологія й війна 
схожі у відміні.
СПОЧИНЬТЕ, БРАТТЯ!
Спочиньте, браття! Ви втомлені в бою. 
На вас не жде вже синьо-жовтий стяг. 
Наш біль, що сів на ваших могилках, 
не збудить вас, хоч виллється мольбою.
Спочиньте, браття! Ви жадні спокою. 
Вже ваша зброя в наших є руках. 
Позвольте нам вперед нести той страх, 
Який заклятий вами в вашу зброю.
Колись той світ, що нам бажав заглади, 
Як пил із чобота, долів упаде — 
Тоді всміхнеться нам побідний день,
Тоді й на вашу честь озвуться гімни,
І наше одушевления нестримне
Озветься ще із внукових пісень.