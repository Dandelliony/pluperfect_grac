Русальчине озеро.
(Із записноі книжки старого мислівця П. К. Д-ча).
Люблю я старий і рідний Днипро! Люблю я й плавні Дніпрові з іх озерами, очеретами, лозами, старими-престарими дубами, кучерявими шовковицями, товстими, дупластими вербами та високими, корячкуватими осокорами! І чудові ж ті плавні! Особливо та частина іх, що колись-то, ще за счасливих часів Запорожжа, звалась батьком Великим лугом.
Чого, чого тільки у тому Великому лузі і немає? Там і звір, і птаство, і риба, і раки, і ожина, і водяний горіх, і усяка ягода — усего і не перелічиш, що в нему й є.
Усим тим користуєтця чоловік тепер, як користувався він колись-то з давних часів, за славних запорожців; як користувавсь ще й раніш, у давню давнину, коли тільки що уперше ступив ногою коло Дніпра—Славути. Хоча тепер Днипро і не дає чоловікові того великого багацтва, яке колись-то він ему давав, бо цілі поріддя і звіру, і птаства, і риби або геть спрянули, або ж зовсім в нему перевелись, а проте усе ж таки старий дід і тепер не ховає ні од кого своего добра і щиро поділяєтця ним з чоловіком.
Люблю я старий і рідний Дніпро і вважаю за свій обовъязок в зайві часи піти до діда, привітати его, уклонитись ему до землі, поблукати, з рушницею по его широких та роскішних плавнях, залізти в який-небудь найдалекий і найгустіщий куток тих плавнів, перелетіти думкою в ті далекі і славні часи, коли тутечки ще запорозці здобувались і рибою, і птаством і звіром.
Тоді в думках моіх несамохіть виникають, одна по одній, картини життя ціх славних і вікопомних лицарів — героів з іх великими і незабутними воевниками — Байдою, Сагайдачним, Сірком та инчими. Переживши в думках, укупі з запорозцями, усі іх радощі і все іх горе, сподіявши, укупі з ними ж, усі іх походи на Чорне море, на Крим та на Турещину и до всего того добре виблукавшись і добре натомившись, я йду надвечери шукати собі на ніч притулку і після довгого розвідку нарешті знахожу его.
Ось в глибині плавнів бачу старий, могутній і велетенський дуб; за дубом бачу велике озеро; по край озера просторий курінь-рибальню, а коло куріня—рибальні бачу й діда-рибалку, що сидить без шапки і без чобіт на одрубку дерева і чинить свій довгий-предовгий невід, розторгавши его по густій траві коло себе. Рибалка, хоча й сивий на погляд, але ще кріпенний дід; волосся ему на голові густе, біле, підстрижене під макітерку; борода чи виголена, чи так підчикрижена; на верхній губі покинуті довгі, сиві і густі вуса; з—під сивих, накордубачаних брів дивлятця велику темні, але добрі і ласкаві очі; одежа на дідові — біла, доматканна сорочка і білі ж, домотканні, надміру широкі штани.
— Боже вам поможи, діду!
— Спасибі, пане! Сідайте, — за гостя будете! Десь, мабудь, уже давненько чвалаєте по плавнях?
— Ще зранку, діду.
— А оце б то на ночліг?
— Не що ж.
— Охота, кажуть, гірше неволі.
— А то вже так.
— Як що не погребуєте, то прошу до куріня. У мене тутечки уже й рибка свіженька готова, можна б так що й вечеряти, та тільки щось моіх хлопців й досі немає; уже пора б ім таки й повернутись з плеса... Сідайте, пане! Вибачайте тільки, що у мене сідало просте, непанське.
Дід посунув міні одрубок дерева, а сам сів прямо на землі, одну ногу витягнувши рівно вперед, а другу зігнувши в коліні і обхопивши коліно обома руками. Ні дід мене, ні я діда до того часу ніде не бачили, а проте сторонній чоловік, де б він не трапився простому селянину—українцю, завжди дорогий для него гість.
Я сів на оцупок, і у нас з дідом розпочалась розмова.
Почали спершу з озера та з рибальства, далі перейшли на орандну плату, на плавні, на ліс, на сімью і таке инче.
Из беседи дознаю, що у діда три дорослих сини; що він усіх іх держить коло себе і не виділяє на бік, бо бачить у виділах певну і вірну погибель для кожноі сімьі; що працюють вони усі укупі і згідно і лагідно; кожноі весни перебираютця із села на озеро кінці травня місяця, або ж з початку червня, коли тільки плавні вийдуть із—під паводі; живуть коло озера до морозів, і тільки з морозами кидають своє рибальство і знов вертаютця до села.
— Воно, бачте, можна було б тягти невід і зімою, крізь ополонки, так це не варт і печеноі цибулі: одно те, що тоді дуже трудно мати стосутки з селом, а друге — зімою дуже багато нечисті в плавнях.
— Якоі то, діду, нечисті?
— Звіру, або, сказати вовка. То саме погана нечисть; через неі і небезпечно зімнеі доби в плавнях. Єсть тут багато і инчоі нечисті: лісовиків, водяних, вовкулаків, русалок, — усіх і не перелічиш. Ну, та то все така нечисть, що од неі то хрестом, то молитвою та все ж таки можна одбитись, а од звіру ні хрестом, ні кійком не одібъєшся; рушниця навіть і та не пособляє. Иноді буває уночі, шо як обсяде нечисть навкруги курінь, то цілу ніч не дасть тобі вийти і на світ Божий. А що уже як завиють вовки, так аж волосся на голові дубора становитця. Отакечки мій дід з іх, з вовків, і помер... Так ото ж, чуєте, більш через них і перебираємось і ми із плавнів на село зімнеі доби...
— Так тут, кажете, діду, і русалки є?
— А що ж ви думаєте? І русалки є.
— І ви их бачили?
— Куди ваше діло? Не тільки бачив, лукаво осміхнувся дід, а скажу вам, пане, що через русалку я й на цему озері сижу. Русалка замісць мене і оранду за озеро панові плате. І само озеро через неі у нас зветця Русальчино. А що не вірите?
— Та що це ви, діду?
— А ось послухайте, то й повірите. На цему Русальчиному озері я сижу усего тільки два роки; воно міні було неспроможне, — багато дуже приходилось оранди за него платити. Я держав на оранді невеличке озеро, — Кругляком зветця, ближче до Кінськоі річки; по сто карбованців було озеро. Два роки тому назад на тому Круглякові я і рибальчив з моіми трема синами. Зелені свята припали тоді якось-то дуже пізно, і ми тільки тижднів за два перед святами і переіхали із села на озеро. У нас здавна завеведено, та і тепер таксамо поводитця, що ми через усе літо ніколи додому не іздимо, а нам сюди з дому що-тиждня привозять печеного хліба, сала, солі, картоплі, пшона, борошна.
Ну, звичайно ми уже такечки і підгоняємо, щоб нам вистарчало харчів на цілий тиждень. Але перед самими зеленими святами ми почали помічати, що у нас неначе б то більше, ніж треба, почало виходити хліба. Чуденне діло, міркуємо сами проміж себе, і народу у нас же не прибавилось, а хліба не стає на тиждень. Казав я одним хлібом більше з дому привозити. Знов не стає. Опріч того, і риба, і сало, і картопля, усе, що зоставалось після вечері, почало теж потроху убавлятись. Думка, може, пацюки тягають, а іх тут, у плавнях, до напасти. Почали ми класти хліб і все істівне на полицю, аж під саму стелю куріня. Але і це не пособляє. А раз якось-то менчий син забув на столі цілого окрайца хліба. Теж не стало й окрайця. Чи не приблудня яка собака? Так як же ж собаці улізти у курінь, коли в нему двері зачиняні? І впьять же, як би собака, то вона б тут, у куріні, усе перебурмувала і посуд поперевертала, а може б якого і зовсім розбила. А тутечки усе, як слід, похазяйськи, — одно тільки, що харчів бракує. Ні, думаю собі, це не теє... Треба справді таки дізнати, що воно тутечки за штукерія...
Казав я хлопцям знов покласти окраець хліба на столі, курінь щільно причинити ще й двері завьязати мотузком.
Хлопці зробили усе, як слід, і після того ми подались геть на влови.
Через кілька годин вертаєтця мій менчий хлопець до куріня варити обід. Надходе до куріня і баче, що все у нему, як було, так і зосталось: двері щільно зачиняні і мотузком завьязані. Розьязав він мотузка, уступив у курінь. Коли гульк на стіл, аж хліба нема! Що за лиха личина?...
Ось з порегодом надходимо й ми. Хлопець і доводе нам. "Еге, так он воно що? А ти, питаю хлопця, великий окраєць зоставив на столі, як ми виходили із куріня? — Ні, каже, тату, невеликий. Ну, добре: недовго ж те, що краде у нас хліб, житиме отим окрайцем.
Другого дня я знов велів покласти на стіл окраєць хліба, а меньчому синові казав узяти у руки доброго кійка і з ним залізти у куріні, під примостку. Далі ми вийшли із куріня, причинили в нему двері, завьязали іх мотузком та й з тим і потягли собі, куди треба. Під обід вертаємось назад. Идемо собі похвально, не поспішаючись. Надходимо до куріня і бачимо, що двері в нему, як були завьязані, так і зостались. Оце ж, мабуть, хлопець йдосі стереже крадія, міркуємо собі, як що не заснув часом під примосткою. Уступаємо у курінь, зірк на стіл, аж хліба нема. Василю! Василю! кричу до хлопця. Не обзиваєтця. Я під примостку. Коли дивлюсь, аж мій Василь лежить у самому кутку, скорчивсь у три погибелі та тільки тремтить, як у пропасниці. Ледве витяг я его на світ Божий. Та й тут не зразу прийшов він у тямки: з півгодини міста не міг і слова мовити. Потім того, як уже трохи очуняв, то розсказав нам таке: "Ото, каже, як пішли ви із куріня, ліг я. Ліг і слухаю. Коли це чую, ось двері у куріні рип! Я так і насторочивсь та зараз за кіек, щоб ото зразу так і блиснуть его по мармизі. Аж дивлюсь, а воно ускочило у курінь щось таке, що хто его знає і яке: дівчина — не дівчина, жінка — не жінка, дитина — не дитина, а тільки волосся ему скрізь розкидані по плечах, на голові невеличкий вінок із квіток та з латаття, що ото на воді росте, а одежа, одежи тільки того й є, що біла благенька сорочка. Поглянув я на него: як єсть тобі русалка, про яких балакають люде! Так зразу і опудився. Та ще як згадав, що у нас як раз саме русальні тиждні, то тут на мене навалився такий страх, що я швидче в куток та там і дух притаів і кій-ка з рук випустив... Що вона тут робила, що взяла, як вийшла, як зачинила куріня, — нічогісенько я того і не чув, і не бачив. Та десь би з мене там, у кутку, і дух вийшов, як би ви швидко не наспіли та не витягли мене зпід примостки".
Слухаю я Василя, і чудно міні якось-то робитця і моторошно. Думаю: недурно ж ото старі люде розповідають про тих русалок. Уже ж з чогось вони, ті балачки, та взялись. Та ще ж справді до того і русальні тиждні... І ще моторошніш стало міні... А проте, міркую сам собі, треба усе ж таки дізнати діла, що воно за притичина така. Не кидати ж через це озеро!
Після хлопця у куріні зоставсь уже я сам. Як зоставсь я в куріні, то зараз же знайшов за образом слоєчок з святою водою, яку кожний христіянин держить про случай у своій хаті, зняв з шиі хрестика, узяв его у руку та й поліз із ним під примостку. А про кіек уже й не думаю.
Пройшло з годину міста, не більш.
Коли це чую, двері рип! і вбігає у курінь як раз таке саме, про яке казав і Василь. Ускочило у курінь та одразу до столу... Ну, паночку, сказати вам по щирій і справжній правді, і у мене рубаки було заходили так, як ті товкачі у водяному млині. Тут я як закрадусь, як вискочу зпід примостки та як кинусь до тієі русалки: "Да воскреснетъ Богъ и расточатся врази его"! Та як бризну на неі святою водою! Та мерщій за креста та на шию русальці: "Свят! свят! свят"! А тоді й дивлюсь, як ото таку нечисть та буде бити Господня сила. А вона баче таке, та як шарпнется одразу у бік та як затруситця! Зблідла, зблідла, і очі ій такі страшні, страшні та широкі зробились. А далі як закричить та як заридає. "Дідусю, голубчику! не бийте мене! Я не буду... іжи Богу не буду більше красти у вас хліба"! І що ж ви думаєте? Як накинув я ій ото хреста на шию, вона ухопила его у руки, перехрестилась тай поцілувала. "Дідусю, голубчику, до віку не буду красти хліба, ось і хреста поцілую"...
Тут тільки я добрав толку, що то була не русалка, а справжня хрещена дитина. Так ти, кажу, не русалка? - Яка, дідусю, русалка? Що то єсть за русалка? Я істи хотіла і ото хлібця у вас брала... Дідусю... я... у мене ні татка, ні матінки... я, дідусю"...
Та й заплакала бідна дитина, та так же гірко: слеза слезу побиває, — отак воно рида. У мене немов аж серце увірвалось у грудях. І таке воно мале, та хире, та безсчасне... Посадив я іі за стіл, погладив рукою по головці, поклав перед нею усего, що тільки було у мене у куріні, і давай годувати. Коли ось надходять до куріня і сини. Та як же углядять вони русалку та як дременуть назад! А я за ними: "Хлопці! хлопці! стійте! стійте бо! Це не русалка! це"... Так куди там? Такого дмухача завдають, що аж пьяти ім улипають у зад! Ледве, ледве спинив. "Та тож, чуєте, кажу ім, не русалка, а хрещена дитина"! Хлопці узяли совість, вернулись до куріня, але все ж таки якось-то з острахом подивляютця на ту русалку. Аж бачуть, що вона і ість, і говоре, як і всі люде ідять та говорять, швидко заспокоілись і тоді уже давай глузувати сами з себе.
Після того вона нам, скільки памьятає в такім разі дитина, розсказала про себе таку оповідь.
Д. Яворницьний.
(Кінець буде).