В справі нашоі бібліографіі.
Наукове Товариство ім. Шевченка приступає до новоі дуже важноі роботи, а саме — до ведення біжучоі украінськоі бібліографіі. В сій цілі засновано при Науковім Товаристві спеціяльну бібліографічну комісію і спеціяльне бібліографічне бюро, котрі мають вести згадану бібліографію.
Нема чого розводитися про вагу і значіння нового наукового підприємства нашого Товариства. Але власне велика вага і значіння його накладають на наше громадянство обовязок в міру сил своіх причинитися до як найкращого, як найповнійшого виповнення бібліографічною комісією і бюром тих тяжких завдань, які перед ними стоять. Аджеж така справа як укладання бібліографіі потрібує чимало праці, чимало клопоту, а головно доброі бібліотеки.
На жаль, як ні дбає Наукове Товариство про свою бібліотеку, то все-ж через невеликі своі засоби воно часто-густо не може скуповувати все, що появляється в нашій мові. Се — раз. А друге — украінська літературна продукція не тільки в наших часах сильно зросла, а й дуже розкидана. Справді, де тільки не виходять украінські часописі й книжки — скрізь, де доля не закинула наш нарід, — не тільки що в Австріі, не тільки в європейській Росіі, а й у далекім Сибіру і за великим океаном — в Америці! Вже одна така розлеглість територіі нашоі видавничоі продукціі сильно утруднює стеженнє і збираннє всіх украінських видань. Без допомоги самого громадянства Науковому Товариству годі обійтися навіть тут, в краю, де є хоч унів. бібліотека, куди мають обовязково висилатися всі краєві видання. Бо навіть у нас годі знайти в згаданій бібліотеці всі друки, особливо ті, що появляються десь на провінціі. Що більше! Про багато друків можна навіть не знати без помочи приватних людей (маємо на увазі ріжні дрібні друки, звідомлення, відозви, афіші, каталоги, летючі видання й ин.). Що-ж уже говорити про все те, що появляється десь в Америці, ба навіть в глухих провінціяльних кутках російської Украіни.
Тимчасом бібліографічна комісія має на меті від р. 1911 постійно вести, рік за роком, докладний спис усього, що виходить в нашій мові, де-б і ким би воно не було видано. На жаль ніде у нас нема своєі власноі бібліотекиі, куди-б з урядового примусу стягалися наші друки; тому повинні ми про се подбати самі. Отже всі наші видавництва на цілім просторі нашоі землі і взагалі скрізь, де гомонить наше слово і виходить наша книжка, повинні памятати про потреби нашоі науки і з морального обовязку посилати по одному хоча-б примірнику кожного, найменшого навіть видання до бібліотеки Наукового Товар. ім. Шевченка.
Звертаємося до видавців, авторів, редакцій, друкарень і приватних людей відгукнутися на сей наш заклик! Нехай не буде від тепер ні одноі книжки, і ні одноі брошури, газети, ні одного найменьшого друку нашою мовою, до концертовоі чи театральноі оповістки включно, які-б не були прислані до Бібліотеки наукового Товариства ім. Шевченка!
Бібліографія наша реєструватиме все, що виходить в нашій мові незалежно від змісту виданняі, від національних, політичних, суспільних переконань авторів чи видавців, незалежно від правопису, яким се видання друковане. Тому бібліографічна комісія має право сподіватися, що всі, кому дорогі інтереси науки взагалі, а науки нашого народу з окрема, не відмовлять ій своій помочи.
Просимо всіх і кожного з окрема не вязатися ніякими поглядами, партійними чи якими иньшими, і присилати до нашоі бібліотеки всякі видання і всякі друки в нашій мові, ким би і де б вони не були видані.
Вкінці мусимо зазначити для усунення можливих непорозумінь, що для нас варті рівнож і всякі чужомовні друки (напр. часописі), коли тільки є в них хоч рядок в нашій мові, хоч би то була якась оповістка.
Бібліографічна Комісія і Бюро Наукового Товариства ім. Шевченка.
(Адреса: Бібліотека Наук. Тов. ім. Шевченка у Львові, ул. Супінського 21, Oesterreich, Lemberg, Австрія).