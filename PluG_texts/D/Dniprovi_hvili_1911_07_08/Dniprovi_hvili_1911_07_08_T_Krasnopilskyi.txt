З подорожі.
(Згадки й вражіння).
Бьють пороги, місяць сходить, 
Як і перше сходив.
Нема Січи, пропав і той, 
Хто всім верховодив...
Т. Шевченко.
Давно мені бажалося побувати на дніпрових порогах та на тих місцях, де пробували колись славні сини Украіни лицарство запорожське. Нарешті таки дочекався: давня моя думка здійснилася.
14-го серпня у вечорі гурток робітників та ще кілька сторонніх людей рушили від Катеринослава на низ по Дніпру дубом. Рушили о 5 годині вечора. Дніпро-Славута неначе знав, що по ньому зібрались погуляти нащадки славного лицарства і таки добре погойдав нас на своїх хвилях. Хвили знімались великі, аж біленькі зайчики почали зьявлятись на верхах хвиль; байдак наш аж стогнав од ударів хвилі, гребці з усієі сили налягали на весла, а на бєйдаці розлягалась величня пісня:
Ревуть-стогнуть гори-хвилі 
На синенькім морі, 
Плачуть-тужать козаченьки 
В турецькій неволі...
В сю хвилину здавалося нам, що це знов воскресло низове товариство й простує до Криму визволяти невольників з неволі бусурманської:
На тихі води,
На ясні зори...
Коли вже почало сутеніти, ми зупинились нижче Катеринослава проти Лоцманської Камянки, недалеко од першого порога Койдацького, щоб раненько рушити далі через пороги до славноі Хортиці, г. Александровська. З вечора аж до півночі співали ми украінських пісень, згадували про старовину; то звертали на сучасне... З Лоцманськоі-Каменки тим часом прибув лоцман і два гребці, і всі зьєднались неначе в одну рідну й щиру сімью. Роспалили багаття й наварили страви на вечерю.
***
Вітер затих. Місяць вже хилився на захід.
Тихо, тихо, ніщо ані шелесне, тільки пороги з далека ревуть та гудять, то тихше, то знов голосніще, неначе хочуть щось заглушити, когось перекричати, то знов затихнуть і тільки чути якесь глухе гудіння; це гудіння навіває сон на людину, на всю місцевість... Ось десь з другого берега почулась пісня, тужлива та жалібна, як жалібне кигикання чайки-небоги.
Як-би мені човен, човен, 
Як-би мені ще й веселечко: 
Сівби — поіхав на той бережечок,
Де дівчина — моє сердечко.
Пісня проста та щира без ніяких мудрацій, голос простий, але в ньому чулось життя: чути було, що згуки ці виливаються од щирого серця.
Уявляється молодий хлопець, його щире кохання, він підьіздить на човні до місця побачення... іі немає, серце забилось жвавіще. Пісня увірвалась... іі немає!
А пороги все гудуть та ревуть, то голосно й грізно, то тихше з якимось сумом. Втома, це гудіння, поетична тиша — віе це навіває тихий супокій на людину; сон зліплює очі. Думки біжать, переплітаються, одна зміняє другу, одна переплітається з другою.
А пороги собі ревуть — гудять... Ось уявляється низове козацтво, воно пливе Дріпром на своіх чайках та байдакак; ось вони пристали до острова, що весь заріс лісом та гущавиною. Виглядають татарву, яка отут має переправлятися на лівий бік Дніпра, а звідти простуватиме до Криму з великим гуртом невольників — з Украіни. Невольники все молоді, хлопці й дівчата, попривязувані міцною сирицею до довгих тичок... За ними басують татарські верховці й підганяють бідолах канчуками, як худобу; бідні невольники біжать-підбігають, червоною кровію сліди заливають, гірко плачуть — свою нещасну долю проклинають... І розлився той плач, тіі муки по всій Украіні, й гірко вона зажурилась...
Зажурилась Украіна, що нігде прожити:
Гей витоптала орда кіньми маленькіі діти.
Ой маленьких витоптала, великих забрала, 
Назад руки постягала, під хана погнала.
Тож не орли сивенькиі, то не соколи бистренькиі пролітають, то славні запорожці з-за острова дніпрового вилітають, на татарву нападають, в пень іі рубають, бідних невольників з хижацьких-бусурманських рук виривають і на волю одпускають до отца матері старенькоі, до братіка й сестриці-жалібниці рідненькоі, до дружиноньки вірненькоі...
***
На другий день раненько, ще тільки почало на світ . благословлятись, рушили ми далі. На правім боці Дніпра стоіть село Старі-Койдаки, колишня кріпость Кодак, що в XVII столітті збудувала Польша, щоб загородити дорогу украінському людові, який не міг уже далі терпіти тяжкого бідування під лядською кормигою, якому не сила вже було терпіти знущання жидів-орандарів. І тікав той люд на Низ до Січі. Цікаво зауважити, що на всім протязі Дніпра од Катеринослава до Александровська тільки в Старих Койдаках церку збудовано в украінському стілі з трьома баштами й окремою дзвіницею.
Саме, як сходило сонце, ми вьізжали в перший поріг, що зветься Койдацьким. На першім порозі зробилось трохи моторошно, але вже на инших порогах чути було жарти та співи.
Пороги: Койдацький, Сурський й Лаханский переізжали через саму бистроту, а останні всі каналами, що пороблено коло кожного порога з лівого боку. Самий більший поріг Ненаситець, або Дід, як його звуть місцеві люде, проіхали за сім хвилин, а довжина його 1 3/4 верстви. На цім порозі вода льється з вишини 2 сажнів (на протязі 1 3/4 в.).
Найгірше гойдало на порозі Лаханськім. Коло цього порога на скелі всі подорожні сфотографувались на згадку про подорож.
Так само й далі подорож проходила без ніяких пригод, хіба те, що перед порогом Волнигськім зірвався великий вітер і почало зносити нашого дуба на камяну забору, але тут враз гребці перемінились і, дякуючи лоцманові, який своєю спритністію провів дуба поміж камінням, проіхали щасливо.
Другу ніч ночували нижче останього порога Вільного або Гадючого. Ранком оглядали Кічкаський залізнодорожний міст, це справжнє диво будівничоі техніки.
***
Коли сонце вже підбилося геть-геть угору, ми наближались до острова Хортиці. Хортиця має до 25 верст кругом, беріг має високий; місцями виступають високі камяні скелі.
Де-не де ще зостались сліди курінів, може то були запорожські куріні... Тепер вже німці встигли побудувати на Хортиці своі заводи.
Місцями побудовано німецкі оселі з прямими причілками й укритим черепицею дахом; місцями баштани та городи.
Пливемо помалу, бо сильний стрічний вітер спиняє й збиває з дороги. Я весь час дивлюся на це колишнє гніздо орлине. Це-ж те місце, де гартувалась і звідкіля вилітала й розливалась по всій Украіні воля козацька!
Велику заслугу поклали запорожці не тільки перед Украіною, але й перед Московщиною, Польщею й усією Європою, зупиняючи дикі азіятські орди, що з усієї сили насували на неі. Хижацькі потуги розбивались об міцні козацькі груди. Тута лаштувалися до великих походів на городи азіятські, звідки визволяли багато невольників украінців, москалів, поляків... Тут почалось велике постання народу украінського за часів Богдана Хмельницького, коли визволено було Украіну з лядськоі неволі.
Деж та Січа, що як море 
Силою кипіла,
Тая воля, що в роздолі 
Пеклом клекотіла? — 
Пригадуються слова Щоголіва.
— А на Січі мудрий німець 
Картопельку садить...
— дамо відповідь словами Кобзаря Украіни.
Іван Сірко, Кость Гордієнко, Яким Богуш, Петро Калнишевський — зосталась по них одна слава. Будемо ж берегти тую славу як найцінніщу спадщину по наших великих предках!
Т. Краснопільський.