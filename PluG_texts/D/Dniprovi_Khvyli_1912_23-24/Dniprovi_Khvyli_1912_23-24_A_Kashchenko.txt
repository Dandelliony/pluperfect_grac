Над Кодацьким порогом.
(Про гетьмана Івана Сулиму).
Історичне оповідання.
(Кінець *).
Коли отамани вишикували свої курені на степу за брамою, Сулима з булавою у руці, виіхав поперед війська і звернувся до запорожців з словом:
— Панове товариство, славне військо запорожське! Прийшов час, щоб визволити нам рідну неньку Украіну з лядськоі неволі а православну віру од загибелі. Рушаймо ж на Украіну і будемо битись на смерть з нашими гнобителями! З тим Гетьман повернув коня на північ, махнув булавою і повки рушили у поход, лишивши позад себе порожню руіну Кодака. Ні одна жива душа не провожала запорожців, тільки Кодацький поріг так голосно під ту добу гудів і бренів, неначе вигукував у слід козакам славу. Коли до Конецьпольського дійшла звістка про те що Сулима зруйнував Кодак і йде з запорожцями на Украіну, він страшенно роспалився і найбільше через те, що на всю Польшу він похвалявся і королю доводив, що Кодак — фортеція необорима. Зруйнування Кодака було йому особистою образою, бо збудування його було ділом його рук і він завзявся, щоб звести з світу запеклого козацького гетьмана.Маючи під рукою добре польське військо і шість тисяч реєстрових козаків, що саме тільки повернулися з за Німану після війни з Шведами, коронний гетьман рушив з тим війском на зустріч запорожцям. Сулима ж до того часу щасливо добув Чигирин, Черкаси та Корсунь, повиганяв звідусюди поляків і зібрав уже до себе чімало козаків „виписчиків“ та всякоі голоти з усіх кутків України. Конецьпольський перестрів козацьке військо за Корсунем, але не наважувався зчепитися з ним, бо знав запорожське завзяття. Сулима ж теж не поспішався битись, бо у нього було ще меньше війська, ніж у Конецьпольского, і йому було користно прогаяти який час, бо до нього що дня підходили нові й нові ватаги повстанців. Коронний гетьман зрозумів, що становище його гіршає і надумав взяти Сулиму зрадою. Знаючи, що рейстрові козаки сподівалися собі од короля подяки за вірну службу під час шведського походу, він зібрав до себе старших з рейстрових козаків, почав іх улещувати, вихваляв за вірність Королю і нахвалявся, що неодмінно дійде до короля і добуде рейстровим козакам більші права і навіть побільшення козацького реєстру, аби тільки вони зрадою взяли Сулиму і привели до нього.
— Нащо нам проливати кров свою й запорожську? — говорив він. 
— А вам на що бити на своіх братів? Всьому заколоту призводник Сулима — його треба взяти з козацького табору і все його військо зараз же розійдеться по хатах. То ж все наволочь, хлопи... Тільки ви — рейстровики певні козаки і як зробите міні цю службу, то не проливаючи крови добудете собі великі права, а дітям вашим кращу долю. —
Козацька старшина вагалася: бити на своіх братів нікому не хотілося, перейти ж на бік Сулими було боязно, бо поляки зразу поруйнувалиб їхні хати й поодбирали грунти; принада ж побільшити козацький реєстр, придбати нові права була дуже велика і в очах, трохи уже споляченої козацької старшини, виправдувала навіть зраду. Були й такі по між старшиною, що сперечалися, кажучи що такого славного лицаря як Сулима гріх і сором губити, але таких голосів було менче і вони змогли обстояти тільки за те, щоб коронний гетьман привселюдно дав обіцянку, що Сулимі не буде од поляків ніякоі кари, і як тільки запорожці розійдуться, то його буде випущено на волю. Конецьпольский урочисто дав присягу, що й волос не спаде з голови Сулими, бо він і сам, мовляв, шанує такого великого вояку й оборонця святого хреста. Тоді де хто з козацькоі старшини, а між ними й Ілляш та Барабаш, пішли до запорожського табора і упевнили Сулиму, що рейстрові козаки, які під час повстання Тараса Трясила, хочуть перейти на бік запорожців.
Сулима дуже зрадів — цілувався з рейстровими і просив скоріше переходити з козаками до його табора, щоб тоді разом вдарити на поляків. На другий день всі шість тисяч рейстрових козаків увійшли у табор запорожців, гадаючи, що вони справді стають з запорожцями до спілки, старші ж рейстровиків робили своє діло: вони у вечері пили й іли разом з Сулимою, а у ночі, коли той уже спав, заткнули йому рота, зьязали руки і одвели до Конецьпольського, а той зразу ж, під великою вартою, вирядив його до Варшави. Кинулися ранком запорожці гетьмана, аж нема його. Поки довідалися, що сталося, минуло пів дня, і Сулима був уже далеко. Хотіли запорожці битися з рейстровими козаками за іхню зраду, але ті ні в чому не були винні, старшина ж іхня, зробивши своє діло, не вернулася більше до запорожського табору. Довго держали поляки славного запорожського гетьмана у Варшавській вьязниці. Королеві шкода було карати його смертью, як засудив сейм, бо у ті часи боротьби христіяньских народів з бусурманами, Сулима був красою й славою цієі боротьби; про те польське панство вимагало у короля смерти козацькому гетьманові за те, що через нього повстанці поруйнували їхні маєтки, і на останку король мусів скоритись панам. Одного ранку привели звязаного козацького гетмана у Старе Місто на майдан. Там, на високому помості побачив він ката з великою сокирою у руці і зрозумів, що має статись. Не страхався смерти славний козак, але нудьга, мов, гадюка, обмотала йому серце й ссала з його кров... нудьга з того, що гине він не в бою з ворогами, але гине через зраду своїх братів.Та зласкавилася доля до славного лицаря в останній час і не дала йому вмерти з одчаєм в серці: вона послала йому надію, що розбрат між українцями й зрада минуться і між ними запанує єднання. З такою надією він гордо підвів своє чоло і сказав до натовпу панів:
— Прощайте, панове, та сподівайтеся лиха, бо моя кров вам дурно не минеться! —
Високо підкинув кат у гору свою блискучу сокиру і покотилася голова славного сина Украіни до долу. Почувшу про страту Сулими, вдарилися руками об поли ті, що продали свого гетьмана, як Христа продав Іуда... Одурив іх Конецьпольский, сказавши що й волос не впаде з голови Сулими, одурив він іх, обіцяючи й права й ласку короля... нічого не придбали вони за свою зраду. Кров же Сулими справді не минулася полякам дурно, по-між реєстровими козаками почалося велике ремствування на польську неправду й утиски, і через дванадцять років, при початку повстання Хмельницького, всі козаки: і запорожські й реєстрові одностайно стали за права й волю свого народу.
Плакали й тужили запорожці, вертаючись з Украіни човнами поуз Кодацький поріг без того, з ким за невеликий час до того з такою славою зруйнували Кодак, а разом з козаками тужив і голосив поріг Кодацький, сумуючи, як і зараз, про розбрат поміж дітьми Украіни. Не один ще раз після того Кодацька фортеція переходила з рук до рук, не один ще раз Кодацькі скелі умивалися гарячою кровью, аж поки нарешті зникло тут все; і вибухи гармат і гомін бойовища й пісні волі... і лишився тільки один живий свідок давніх подій — поріг Кодацький, що й досі тужить за дітьми волі та співає про минуле.
А. Кащенко.
