Брехня
БРЕХНЯ
 — Ти знов, Капцан, прийшов в брудній сорочці до школи? — звернувся учитель до хлопчини першого шкільного року, який вже третій тиждень не зміняв своєї сорочки. — Ти чому не вбрав чистої .сорочки сьогодні?
 — Я не хочу!
 — Чому не хочеш?
 — Бо чиста сорочка скоро брукаєся, а мама відтак б'ють.
 — То таки не хочеш перебратись?
 — Ні!
 — Прошу пана, його мама сьогодні так били, а він таки не хотів вбрати, — промовив один хлопець, сусід Капцана.
 — Він бреше! — відозвався Капцан.
 — Ні-ні, я не брешу. Пан казали, що брехати не можна. Я таки ВИДІВ! — боронився хлопець.
Учитель викликав Капцана насередину.
 — Дивися, хлопче, в яких всі діти чистих сорочках. Ти лиш один між ними такий брудний. Тобі не сором?
 — Ні!
 — А як виглядає краще хлопець: в брудній чи в чистій сорочці?
 — В чистій.
 — А чого ж ти ходиш в брудній?
 — Бо в брудній ліпше гратися.
 — Ану слухай, хлопче! Завтра приїжджає до нас пан інспектор. Тобі небуде соромно, як він перший раз побачить тебе, і в брудній сорочці?
Хлопець надумувався.
 — Правда, що ти завтра чистенько приберешся?
 — Правда.
 — Ну, побачимо, чи ти любиш правду. А ти знаєш, що брехати некрасно?
 — Знаю.
На другий день прийшов Капцан в чистій сорочці до школи. Навіть вимив ноги і підперезався новим красним пояском. Учитель похвалив хлопця і почав науку. Капцан замість до книжки заодно глядів на шкільні двері. Кожної хвилі сподівався він, що двері відчиняться і до класу увійде інспектор. Учитель спостеріг, що хлопець страшно нетерпеливиться.
 — Капцан, ти чому не уважаєш?
 — А пан нащо брехали? — відповів на те обурений хлопчина.
 — Коли я брехав?
 — А вчора. Казали, що пан інспектор приїдуть, а їх нема.
 — Не так! Пан інспектор мав приїхати, але, видно, щось йому сталося. Може, заслаб...
 — Ади, пан знов брешуть! — прошепотів Капцан до свого товариша.
Аж тепер учитель зрозумів страшну свою похибку. Йому мимоволі прийшли на гадку слова. "Ах, коли б я умів сопілкою пастушою приманити вас назад!"
Приманити знову дитячі душі і розвіяти в них сумнів про правдомовність їхнього учителя.