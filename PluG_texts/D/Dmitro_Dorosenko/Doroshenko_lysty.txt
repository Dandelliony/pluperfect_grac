1921, червня 14. - Баден (коло Відня).
«Baden bei Wien
14.VI. 1921
Високоповажаний Іване Івановичу!
Ваш лист від 29.V. одержав я в Райхенау через д[обродія] Вирового від д. Рудичева 12.VI. –го Сталось так, що 11-го цілком випадково д. Кашинський приїздив до Райхенау і я з ним бачився. Якби Ваш лист було б мені передано хоч днем раніше, то вже 11-го я міг би перебалакати з д. К-им, але на жаль, вийшло не так. Вчора я приїздив спеціально до Відня, але д. К-го не застав. Не маючи змоги побувати в його вдруге (мені сказали, що його можна застати вдома тільки зранку), бо Райхенау від Відня лежить на 82 кілометрах по зал[зіничній]дорозі і їхати треба коло 3-х год., не кажучи, що в Райхенау до мене ще 7 кіл. од станції, і знаючи від д. К-го, що він от-от сими днями має їхати до Польщи (от не пригадаю, чи він збирався також до Тарнова, чи тільки до Варшави, я сьогодні вислав до його рекомендованого листа з проханням негайно відповісти мені, - що я можу Вам відписати.
Мушу Вам сказати, що коректи Вашої граматики я не тільки не веду, але від уперве довідався, що «Вернигора» Вашу граматику видає. Взагалі з «Вернигорою» я маю тільки те діло, що вона видає мені курс укр[аїнської] історії, видає так, що рукопис лежав у неї від вересня 1919 р. до січня 1921 р., в січні 1921 р. почали складати і досі склали тільки 3 аркуші. Добре, що хоч гроші мені заплатили (ще давніше, в 1919 р.) Мати діло з ними дуже важко, бо народ класично неакуратний і легковажний, а що на листи не відповідають, то це у них звичайна річ.
Як тільки одержу від д. К-го відповідь, зараз же Вам відпишу до Тарнова знов цим шляхом, сиріч поштою. Взагалі завжди готовий виконувати Ваші прохання та доручення, і не тільки тому, що Ви маєте рахунок тих послуг мені, що Ви згадуєте в листі, але й з почуття моєї великої до Вас поваги і прихильности, котрі я завжди до Вас мав і маю! Боюся тільки, що в даному разі не знаю, чи вплине мій лист на д. К-го, щоб він виконав те, що має щодо Вас виконати: тут би треба, між нами кажучи, якогось доброго нагая, а в моїх руках зараз ніякого нагая немає і діло стоїть так, що скоріше він наді мною коверзувати може, ніж я над ним! Оттаке-то!
За прислані мені Вами книжечки сердечно дякую: гарні і цікаві дуже, особливо про новий церковний рух в Сербії, Чехії та ін. країнах. Якщо дочекаюся своїх книжечок, що вже віддані до друку, то зараз вишлю Вам, щоб віддячитися.
Жінка й я сердечно вітаємо Високоповажану Домну Даниловну і Вас і жичимо всього найкращого, ще Біг дасть діждемось лучних часів!
Щиро поважаючий Вас Д.Дорошенко
Адреса моя […]». (Автограф. Листа обрізано)
№ 2
1921, листопада 21. - Відень.
«Wien IX Berggasse17, IV, 38
21.XI. 1921.
Високоповажаний Іване Івановичу!
Я тільки що повернувся з Праги і застав прислану від Вас книжечку про Пересопницьку Євангелію; дуже дякую за неї! Я радий, що можу віддячитись за неї чимсь своїм і посилаю Вам свій «Покажчик». Не здивуйте, що стільки помилок, що така зверхня неохайність: вся вага цієї книжечки в тому, що вона дуже великий раритет – весь наклад запропастився в Чернівцях, і я оце лиш недавно з трудом добув три примірника, заялозених, пошарпаних. Один Вам і засилаю! Може здасться на щось.
Чи Ви якось поладнали з «Вернигорою»? Зі мною вона учинила чистий розбій: в січні 1921 почали друкувати мій підручник укр[аїнської] історії і от досі не тільки не докінчили, але навіть не можу добитись толку, скільки аркушів набрано. Я вже плюнув на це діло і вважаю книжку пропащою. Біда з нашими видавцями!
Щиро Вас поважаючий Д. Дорошенко». (Автограф).
№ 3
1924 (?), січня 3.-Винники.
«Сердечно дякую високоповажаного Івана Івановича за привіт і за брошуру! Я вислав Вам свою «Історіографію» - вибачте, що без напису, бо в мене не було примірника і я прохав вислати безпосередньо зі складу, щоб не затягати на довше висилки. Подбаю, щоб Вам було вислано наш «Науковий Збірник». Щиро поважаючий Вас Д. Дорошенко.
3/І.»
(Поштова листівка. Адреса отримувача: «prof. I.Ohijenko Winniki kolo Lwowa Polska»).
