Проект "Ukrainica ad fontes"
Дмитро Дорошенко
Євген 
ЧИКАЛЕНКО.
Його життя 
і громадська
діяльність
Вступ. 
Українське життя на початку 1880-х років. 
Початок 80-х років XIX століття був добою певного перелому в історії українського національного руху. Ще недавно перед тим – в половині 70-х років – перед українством, здавалося, стелився шлях невпинного розвитку і зросту. В Києві, який знову став природним осередком українського духовного життя, зібралася ціла плеяда видатних діячів на всіх полях громадського, наукового й літературно-мистецького життя; серед них, як зірки першої величини, виблискували такі ймення, як Володимир Антонович, Михайло Драгоманов, Павло Житецький, Микола Лисенко, Кость Михальчук, Іван Нечуй-Левицький, Михайло Старицький, Павло Чубинський і цілий ряд інших талановитих діячів. Вони були об’єднані в один великий гурт, у так звану Стару Громаду, яка керувала всім тодішнім українським рухом. Громада та, заснована ще на початку 1860-х років В. Антоновичем, була головним огнищем української політичної думки й осередком національних стремлінь. Вона перебувала в тісному контакті з Громадами інших міст (Одеси, Харкова, Чернігова та ін.) і зав’язувала відносини з Галичиною та Буковиною. З середовища Громади виринула думка заснувати у Києві наукове товариство для дослідів на полі українознавства, і таке товариство дійсно було засновано в 1873 році, хоч і під чужою назвою «Південно-Західного Відділу Російського Географічного Товариства». Воно розпочало дуже інтенсивну працю з галузей української етнографії, історії, дослідів над економічним життям українського народу. Заходами і працею його членів побачили світ такі, можна сказати, вікопомні видання, як збірник історичних пісень українського народу В. Антоновича й М. Драгоманова, як збірка казок та легенд М. Драгоманова, збірка чумацьких пісень І. Рудченка та ін. Член і секретар Відділу П. Чубинський організував цілу етнографічно-статистичну експедицію на Правобережну Україну і разом зі своїми співробітниками зібрав величезний матеріал етнографічного і статистично-юридичного характеру, опублікований у 7 великих томах «Трудів» тієї експедиції. В історичних студіях перед вів В. Антонович, який в той же час закладав перші наукові підвалини української археології. Мову розробляли такі знавці, як П. Житецький і К. Михальчук; історію українського права розробляв О. Кістяківський; економічне життя досліджував Микола Зібер; етнографію – М. Драгоманов, Вовк, Лоначевський, Русов, І. Рудченко; народну музику – М. Лисенко, який уже заклав основи української національної опери («Різдвяна ніч», поставлена в Києві 1874 року). Коли в 1874 році відбувся у Києві археологічний з’їзд, і українці продемонстрували на ньому здобутки своїх дослідів на ниві українознавства, то іноземні вчені, присутні на з’їзді, були просто вражені широким розмахом української наукової роботи; відомий французький історик Альфред Рамбо писав, що в Києві завдяки цій роботі збираються разом memn*га disiecta (розірвані шматки) української нації. 
У Києві почало виходити багато українських книжок, особливо популярних брошур для народу з різних галузей людського знання. Громада відрядила свого члена О. Русова за кордон, щоб він там видав повний збірник творів Шевченка, незалежний від російської цензури; так з’явилося в 1876 році у Празі перше повне видання «Кобзаря» у двох томах. Київська Громада придбала собі й власний орган, газету «Кіевскій Телеграфъ», на сторінках якого М. Драгоманов та інші талановиті публіцисти обстоювали інтереси українського національного руху. 
Ці інтереси необхідно було обороняти, як то кажуть, на два фронти: і супроти російського уряду, і супроти самого російського та зросійщеного громадянства. Уряд давно вже з тривогою слідкував за розвитком українського руху. Хоча українці ще з часів «Основи» (1861-1862) раз у раз виставляли самі лишень культурні домагання і відхрещувались від політичного сепаратизму, проте перед російським урядом увесь час стояла примара українського сепаратизму, і він був переконаний, що літературне відокремлення українців від росіян раніше чи пізніше поведе і до державного відриву України від Росії. Він твердо затямив собі слова московського публіциста Каткова з приводу польського повстання 1863 року, що, мовляв, збройне повстання Польщі є ніщо, як порівняти його з повстанням літературної України: там, може, під лихий час відпала б якась провінція від імперії; а тут мужицька мова, ставши літературною, розколе імперію на самій серцевині. Вже в 1861 році було розгромлено українські громади в Полтаві, в Чернігові й у Харкові, а найбільш діяльних членів – вислано на Північ; тоді ж було закрито й українські народні школи. В 1863-му році міністр П. Валуєв видав наказ із забороною видавати українські книжки для народу. Одночасно Синод заборонив надрукувати український переклад Євангелія і вже дозволені до того часу релігійно-популярні книжки. 
Українці ще з кінця 50-х років, коли в Росії після її погрому в Кримській війні почався так званий визвольний рух, зв’язали свою долю з долею цього загального руху, який привів до великих реформ (розкріпачення селян, реформа судівництва, введення міської й сільської самоуправи, загальної військової повинності), але не завершився здобуттям конституційної свободи. Більш радикальні елементи російського громадянства повели тоді боротьбу за політичну волю способами революційними – пропагандою серед народу і терором. Українці покладали надії на те, що загальна політична свобода в Росії, яка з часом тим чи іншим способом буде здобута, звільнить також і український народ від усіх перепон, які гальмували його вільний розвиток. Вони не думали покликатись на якісь історичні права України, вважаючи, що то вже річ давно похована, та й не дуже брались самі до якоїсь власної політичної організації, віддаючи всі сили роботі на полі письменства і просвіти. Була це, як виявилось потім, велика помилка. Боротьба в ім’я політичного й соціального визволення, яку розпочала російська інтелігенція зі своїм урядом, приваблювала й активніші українські елементи (Лизогуб, Дебагорій-Мокрієвич, Кибальчич, Волховський, Кравчинський, Осинський, Желябов, Стефанович та інші), які йшли в ряди російських революційних організацій, вірячи, що вони виборюють свободу для цілої Росії, а тим самим і для українського народу. Але, захоплюючись тією боротьбою, вони здебільшого відривались від українського ґрунту і від безпосередніх українських інтересів, ставали до них байдужі. Супроти таких широких завдань, які вони собі ставили, українська справа здавалась їм занадто дрібною, а ідея національного відродження – вузькою. 
Російське громадянство, коли побачило, що українці йдуть далі букварів та читанок для народу, що вони хочуть розвивати свою власну національну культуру, також поставилось до українського руху неприхильно. В очах консервативної частини російського громадянства український рух був після досвіду з польським повстанням 1863 р. небезпечним сепаратизмом, наслідком «польської (пізніше – австрійської) інтриги». Для поступового громадянства він був занадто вузьким, партикуляристичним рухом, який тільки ослаблював і розбивав сили в боротьбі зі спільним ворогом – царським урядом. Російська поступова преса або замовчувала український рух, або висміювала його, стараючись довести, ніби українці не мають жодних підстав для розвитку якоїсь самостійної літератури, а що для народу, мовляв, та література зовсім непотрібна. В цьому поступова російська преса сходилася з консервативною, яка також не шкодувала нападів і глузувань для українського руху. 
Українцям треба було доводити, що вони – окрема нація зі своїми власними культурними традиціями й самобутнім укладом життя, що народна українська мова вповні здатна зробитись органом просвіти і письменства. Українські діячі старались в своїх статтях на сторінках деяких російських видань, що ставились до них більш толерантно, довести, що український рух не має в собі нічого ретроградного, що він цілком відповідає духовим інтересам народних українських мас, і що український народ взагалі має законне «право» на самостійний розвиток. Українські Громади 70-х років були настроєні дуже радикально в питаннях соціального й політичного характеру, вони вступали у відносини з російськими революціонерами (партією «Народная воля») та допомагали їм. Взагалі цілий український рух тих часів прийняв дуже виразну радикальну орієнтацію. 
Але цей радикалізм (особливо в питаннях соціального характеру) залякував і відштовхував від українства більш помірковані елементи серед самого українського суспільства, особливо серед поміщиків, навіть таких, що самі колись прикладали руку для підтримки українського письменства й українських наукових видань. Власне з цих поміщицьких кругів у 1875 році почали йти до уряду скарги на український рух і доноси на його діячів. Перед у цій акції вів голова Київської археографічної комісії, полтавський поміщик Михайло Юзефович, колишній покровитель Куліша (його син Борис був у 1860-х роках членом української студентської громади в Києві). У своїх доносах уряду М. Юзефович вказував на подвійну небезпеку тодішнього українського руху: і для цілості Російської держави, і для існуючого соціального ладу. Його доноси дали свої наслідки: цар Олександр II призначив спеціальну комісію з кількох міністрів (з участю М. Юзефовича) для обміркування способів боротьби з українським рухом. Ця комісія визнала за потрібне закрити «Південно-Західній відділ Географічного Товариства» і газету «Кіевскій Телеграфъ», заборонити друк українських книжок і українські театральні вистави, взагалі усякі зовнішні ознаки українського національного життя. Все це й було зроблено шляхом адміністративних розпоряджень, а 16 травня 1876 року Олександр II, перебуваючи в Емсі, в Німеччині, підписав ганебний наказ, яким українське слово заборонялось на своїй рідній землі, наказ таємний, бо й сам уряд соромився прилюдно його оголосити. Поруч із заборонами пішли й особисті репресії. Рятуючись від неминучої небезпеки, М. Драгоманов, Вовк, Зібер і Подолинський емігрували за кордон; цілий ряд українських діячів було вислано з Києва. Громадська думка в Росії, зайнята подіями на Балканах (на початку 1877 року почалась російсько-турецька війна), ніяк не реагувала на репресії проти українського руху. Українське культурне життя завмерло на деякий час. 
Правда, спочатку київська Громада ще в кінці 1875 року, коли почалися репресії, доручила М. Драгоманову, який виїздив за кордон, організувати у Відні видавництво періодичних збірників «Громада» і агітаційних полемічних брошур для оборони українських національних інтересів. «Громада» мала стати українською трибуною в Європі, тим, чим колись був для росіян «Колоколъ», видаваний Герценом у Лондоні. М. Драгоманов справді розпочав за кордоном активну діяльність. Осівши в Женеві, він почав, за допомогою гуртка емігрантів з України і з Галичини, випускати книжка за книжкою «Громаду» та інші публікації в революційно-соціалістичному дусі. Одначе в міру того, як в Росії загострювалася політична реакція, особливо після вбивства Олександра II (1 березня 1881 року ), та після нових репресій (найгостріші репресії були в Одесі та взагалі на Степовій Україні), опозиційні настрої серед українського громадянства стали дуже охолоджуватись. Почала брати гору думка, що революційними способами не вдасться побороти уряд і добитись політичної свободи, що всякі гострі виступи, викликаючи неминуче ще гостріші репресії, тільки ослаблюють сили громадянства і можуть звести нанівець увесь український рух. Стали казати, що треба на якийсь час усунутись від участі в загальній політичній боротьбі, а взятись з усіх сил за мирну культурну роботу, розвивати, скільки можна, українське письменство (у 1881 році було трохи послаблено на якийсь час цензурні утиски над українським словом і допущено український театр), а головне – створити наукові підстави для українських національних домагань: розробити українську історію, мову, історію письменства й культури, етнографію, щоб тим усім довести самобутність української нації. Розуміється, все це можна було робити тільки російською мовою і в рамках російських наукових установ: у Київській археографічній комісії, в Історичному товаристві Нестора-Літописця у Києві або в Історично-філологічному товаристві у Харкові. У 1882 році вдалося навіть заснувати науковий орган українознавства, місячник «Киевская Старина». Взагалі з початком 1880-х років запанував на Україні напрямок, який названо «неполітичним культурництвом». 
Дехто думав, що можна переконати російський уряд, ніби культурницьке українство нічим не загрожує інтересам російської держави, що українська мова в народній школі і в популярній брошурі для народу тільки допоможуть піднести культурний рівень українського села. Сам старий М. Костомаров виступив із рядом статей в петербурзькому ліберальному місячнику «В?стникъ Європы», де доводив, що нема потреби творити українську літературу для інтелігенції та перекладати класиків на українську мову, що доволі літератури «для хатнього вжитку», популярних книжечок для народу та елементарних підручників. Одночасно М. Костомаров друкував свою монографію про Івана Мазепу, де доводив історичними аргументами безпідставність українського сепаратизму. М. Костомаров хотів своїми писаннями «помирити уряд з українством». Але уряд залишався глухий на його аргументи і думав, що своїми заборонами він приборкає український рух до останку. 
М. Драгоманов не поділяв думок своїх земляків, що треба згорнути прапор політичної боротьби і «не дратувати уряд». Живучи в Женеві, в атмосфері політичної свободи, і зустрічаючись раз у раз із революціонерами, емігрантами з Росії, він ставав усе більш радикальним у своїх політичних поглядах і розійшовся з київською Громадою, яка навіть його видання заборонених поезій Т. Шевченка вважала небезпечним проектом для тих часів. М. Драгоманов, відлучений на деякий час від України, мав за собою тільки невеликий гурт емігрантів та кількох прихильників серед молоді в Галичині (Іван Франко та Михайло Павлик). 
І ось, як пише Франко, «настала важка доба в Росії. Не тільки революційні, але й конституційні паростки були розбиті й розтолочені. Суспільність немов одубіла; люде, ще перед кількома літами настроєні дуже революційно, тепер умили руки від усякої політики». «Спеціально на Україні, – каже далі Франко,– видко було в тамошніх громадах великий упадок духа. Українство, здавалось, було засуджене животіти у формі якоїсь літературної течії. Про ширшу громадську працю, а особливо в народі, не було й мови». Лиш деякі сміливі люди, повні святого запалу, такі, як Олександр Кониський, Борис Грінченко, а трохи згодом Трохим Зіньківський, старалися й серед найбільш несприятливих обставин і безпросвітньої атмосфери щось робити на полі практичного життя, якось посувати вперед українську справу, хоча б у формі дрібних діл. І багато кому їхні змагання здавались донкіхотством, витрачанням сил на якісь ілюзії. Щоб не знеохотитись серед тяжких обставин взагалі до всякої праці на українському полі, треба було мати дуже сильну віру у свій народ і ще більшу – любов до нього. Небагато було таких людей, але вони не склали рук і не дали українській національній ідеї вмерти. До гурту цих людей пристав саме в ці глухі і, здавалось, безнадійні часи, молодий хлопець, у якого знайшлася і ця віра, і ця велика любов. Це був Євген Чикаленко. 
І. 
Рід Чикаленка. – Дитячі роки. – Шкільна наука в Одесі та в Єлисаветі. – Перші проблиски національної свідомості. – Гурток Михалевича. 
Євген Харлампович Чикаленко походив із Степової України. Довгий час Степова Україна – Херсонщина й Катеринославщина, колись запорозькі володіння, не брала помітної участі в українському національному відродженні, а ось саме на переломі 70-80-х років дала вона українському письменству і мистецтву ряд блискучих діячів, це були творці українського театру: Марко Кропивницький і брати Тобілевичі (Іван Карпенко-Карий, Микола Садовський і Опанас Саксаганський). Тоді ж таки дала вона Україні й їх земляка та приятеля – Євгена Чикаленка. 
Сам Є. Чикаленко виводив свій рід з Полтавщини, але напевне знав лиш, що його дід, Іван Годорожій-Чикаленко, родився в кінці XVIII століття в запорозькому зимівнику на річці Саксагані, в пізнішій Катеринославщині. Батька його, Михайла, вбили москалі, можливо, при руйнуванні Січі в 1775 році. Коли ж землю, на якій стояв зимівник Чикаленкового прадіда, цариця Катерина II подарувала графу Канкрину, то прабабка Є. Чикаленка з малими дітьми переїхала на Херсонщину, де запорожцям та їх родинам уряд відвів землю для поселення. 
Дід Є. Чикаленка, Іван, став, як виріс, козаком Бузького козачого війська, що його сформував російський уряд з колишніх запорожців ще в 1784 році. Він дослужився всього до рангу урядника (підхорунжого), мабуть, тому що не схотів переселятись на Кубань, куди було переведено в 1792 році бузьких козаків, і залишився жити на Херсонщині. Його сестри повиходили заміж за сусідських поміщиків, а він сам одружився у селі Перешорах (Ананіївського повіту) з дочкою місцевого землевласника Бана, виселенця з Румунії, і взяв за нею в посаг 150 десятин землі, отже, став сам невеликим поміщиком. Він зазнав поваги серед місцевого населення, як панів, так і селян, був незмінно багато років титарем у Перешорській церкві, і до кінця віку приходив до церкви в синьому козачому жупані. Помер він 1850 року, проживши 76 літ. Він завів дуже гарне скотарське господарство, яке потім провадили його син і внук – наш письменник і діяч – аж до 1918 року. Іван Чикаленко, вивчивши своїх двох синів Петра і Харлампія добре читати й писати, влаштував їх на службу в Ананіївському повітовому суді, де вони й дослужились до права на дворянство. Харлампій Чикаленко оженився в 1858 році з панною Оленою Краєвською, дочкою поляка-судовика Каєтана Краєвського і матері-українки Варвари Горієнко з Херсонщини. 
9 грудня 1861 року у подружжя народився другий син, Євген, якому судилося прославити весь рід Чикаленків. Перший син Іван родився в 1860 році, а дочка Галя – в 1864, обидвоє померли в молодому віці. Харлампій Чикаленко був добрий господар; він прикупив землі ще 900 десятин і завів господарство на ширшу ногу, покинувши службу в суді. Він дбав, щоб дати дітям добру освіту, але не встиг вивести їх сам в люди, бо помер 1871 р. ще в молодому віці, на 41 році життя. Діти залишились під опікою свого дядька, Петра Івановича Чикаленка. 
У «Спогадах», виданих уже на еміграції, розповідає Є. Чикаленко докладно про свої дитячі роки. Родинні обставини були не дуже веселі. Мати зовсім не цікавилась господарством і нудилась на селі. Своїм вихованням (вона скінчила французький пансіон в Одесі) і звичками вона була чужа серед оточення, в якому довелось їй жити в Перешорах; вона не ладила з чоловіком і, нарешті, покинувши Перешори, переїхала жити до повітового міста Ананіїва, куди до неї привозили дітей на побачення. Щоб мати в домі господиню, батько запросив до себе свою сестру Євдокію, заміжню за хорунжим Азовського козачого війська Бачієм, з дочкою Настею. Але ні тітка, ні батько, увесь час зайнятий то службою, то господарством, не приділяли надто багато уваги дітям, і ті, особливо хлопці, жили самовільно, без особливої опіки й ласки з боку старших, але в достатках і на лоні розкішної степової природи, придивляючись до господарства, до хліборобської праці, до життя чабанів з їх отарами серед широкого вільного степу. Той степ полюбив Є. Чикаленко на все життя, і в його «Спогадах» сторінки, де він малює степову природу, належать до найкращих описів степу в нашій літературі, поруч із знаменитими малюнками Гоголя, Мирного й Коцюбинського. 
Життя й побут у Перешорах були ще старосвітські; у домі і всюди на селі додержувалися старих звичаїв, святочних обрядів та забав, і діти повними грудьми вдихали в себе поезію тих обрядів, народних пісень, казок та мелодій захожих співців-лірників. Першу науку побирав Євген Чикаленко у місцевого сільського панотця Василя Лопатинського, великого ідеаліста і стихійного українця. Коли ж йому минуло 9 років, то хлопця відвезли до Одеси й віддали до великопанського пансіону англійця Рандаля, де вже вчився його старший брат Іван. І ось тут виявилось, що малий Євген умів добре говорити тільки «мужицькою», тобто українською мовою, за що й зробився на деякий час об’єктом насмішок педагогічного персоналу й товаришів. У пансіоні тому наука була поставлена добре, а головне – директор-англієць звертав увагу на фізичне виховання дітей, що за тих часів було великою рідкістю. 
Коли Є. Чикаленко пробув у пансіоні три роки, пансіон той перебрав інший власник і керівник – Соколовський. Через три роки, які Є. Чикаленко провів тут, пансіон став власністю Соколовського, який перейменував його в приватну реальну прогімназію. Школа дістала нових учителів. І трапилось так, що серед тих учителів знайшлося аж троє українців, що відіграли помітну роль в нашому культурному житті. Це були: Олексій Андрієвський – історик, що викладав у школі російську мову; відомий музикант і перекладач «Одісеї» та «Іліади» українською мовою Петро Ніщинський, що викладав географію, й, нарешті, учитель історії Леонід Смоленський, талановитий педагог і палкий український патріот. У прогімназії дуже заопікувалися хлопцем директор Соколовський з жінкою, які й самі були не чужі українським симпатіям. Коли брат Є. Чикаленка Іван заслаб і скоро помер, а батька вже не було в живих, Євген уже не їздив на різдвяні й великодні канікули додому, а залишався в Одесі. Соколовські брали його до себе, і він проводив у них свята. У хаті Соколовських знайшлась «Основа», і хлопець із захопленням, як читаємо в «Спогадах», перечитав поезії Т. Шевченка й оповідання Марка Вовчка. Одного разу почув він у приймальні Соколовських, як гості співали гуртом пісню «А вже літ аж двісті, як козак в неволі», заспівував сам Смоленський, який був богом для учнів, так його любили за талановиті виклади. Цей спів зробив на Є. Чикаленка таке враження, що він розплакався, і дорослі довго не могли його заспокоїти. У душі у хлопця забриніли якісь нові, невідомі до того часу йому самому струни... 
У хлопця, що виріс в українському старосвітському оточенні – серед української народної стихії, читання українських книжок, а особливо історичних, дуже легко й натурально викликало проблиски національної свідомості. Коли він, за порадою Смоленського й пані Соколовської, прочитав Гоголевого «Тараса Бульбу», то «цілими днями не міг ні про що думати, як тільки про запорожців у червоних жупанах з оселедцями на голові; вечорами довго не міг заснути і все мріяв про те, як би то, як Колумб, знайти нову землю і там заснувати Запорізьку Січ». Коли, приїхавши на літо до Перешорів, хлопець поділився своїми мріями з о. Василем, той, вислухавши його фантазії, «серйозно зауважив, що це тепер неможливо, що вже минув час Запоріжжя та й України як самостійної держави, а що дійсно не треба цуратись своєї мови, а треба розвивати, збагачувати літературу, і порадив записувати пісні, казки, які потім можна десь видрукувати». І о. Василь заспівав під супровід гітари популярну в ті часи пісню (складену Руданським):
Ой з-за гори та із-за кручі 
Йдуть вози скрипучи. 
Попереду йде козаченько 
Та вигукує йдучи: 
«Україно, Україно! 
Моя рідна мати, 
Чи ще довго над тобою 
Будуть панувати?..»
«Радість моя, – згадує Є. Чикаленко, – була незвичайна, але й боляче мені було, що о. Василь байдуже ставиться до моїх мрій відновити козацьку Україну, з гетьманами, з Запорізьким військом і т. п., а мене ці мрії доводили до того, що я часом слізьми плакав над долею України». 
У прогімназії Соколовського пробув Є. Чикаленко два роки і за цей час перечитав багато українських книжок. Коли він перейшов до 4-го класу, дядько забрав його з Одеси і у вересні 1875 року віддав до реальної школи в Єлисаветі, заснованої та утримуваної місцевим земством. Директором школи був М. Завадський, дуже симпатична людина і добрий педагог. Є. Чикаленко попав на квартиру для учнів, де за старшого (репетитора) був учень 5-го класу Андрій Грабенко, син селянина. З першого знайомства хлопці заговорили між собою українською і стали приятелями на ціле життя. На шкільній лаві він сидів поруч з Опанасом Тобілевичем (пізніше – славним українським артистом – Саксаганським), що теж був стихійним українцем. Із ним, і з цілою його родиною – батько Тобілевичів мав свій будиночок на передмісті Єлисавету – зав’язалася у Є. Чикаленка також щира приязнь, особливо з старшими братами Опанасовими: Іваном (Карпенком-Карим) – відомим нашим драматургом, і Миколою (Садовським) – не менш відомим артистом. 
В Єлисаветі Є. Чикаленко попав в оточення, яке сприяло перетворенню його стихійного українства в свідоме національне почуття. В Єлисаветі тоді при Громадському Клубі брати Тобілевичі організували, на чолі зі старшим Іваном (Карпенком-Карим), аматорський театральний гурток, котрий давав по суботах українські вистави на користь незаможніх учнів. Режисером гурток попросив стати Марка Кропивницького, який проживав на той час в Єлисаветі. Є. Чикаленко побачив «Назара Стодолю», «Сватання на Гончарівці», «Наталку Полтавку», «Гаркушу», «Дай серцю волю, заведе в неволю». Ці вистави справили на нього велике враження. У реальній школі, хоч наука в ній велася, звичайно, російською мовою, не було ані тіні якогось ворожого ставлення до українства, а директор Завадський, вступаючи з старшими учнями в розмови на політичні теми й стараючись одхилити їх од симпатій до крайніх поглядів, покликався на авторитет М. Драгоманова, як противника терору. 
Євген Чикаленко 1879 року став учнем Єлисаветської реальної школи. 
Після царського указу 1876 р., коли й в Єлисаветі заборонено українські вистави, атмосфера українства в місті, згадує Є. Чикаленко, взагалі порідшала, зате погустішав загально-російський радикалізм, зросли симпатії до революціонерів, що саме тоді під проводом партії «Народная воля» вели завзяту боротьбу з царським урядом. До учнів доходила підпільна революційна література, спочатку газетка «Земля и Воля» а потім, коли партія «Народная Воля» поділилася на дві, і з неї вилучилася нова партія «Черный Перед?лъ», то й обидва органи: «Народная воля» та «Черный Перед?лъ». Учні теж поділились в своїх симпатіях: одні були за «Народную волю», яка шляхом терору добивалася політичної свободи, а другі – за «Черный Перед?лъ», що стояв за соціальну революцію. «Моя душа, – каже в своїх «Спогадах» Є. Чикаленко, – не лежала ні до тої, ні до другої, бо обидві вони не мали нічого спільного з українством». Одначе й він мріяв, під впливом тенденційної тодішньої російської белетристики, а особливо – роману Чернишевського «Что д?лать?», що коли буде дорослим, то роздасть свій маєток селянам, припишеться до сільської громади, житиме, як простий селянин, і таким способом нестиме світло у темну народну масу. 
Буваючи в гостях у Карпенка-Карого, хлопець заставав у нього по суботах ціле товариство, яке складалося з самих українців, слухав добру музику і співи українських пісень. Приїздивши на літні канікули до Перешорів, Є. Чикаленко по неділях читав двірським парубкам Т. Шевченка, П. Куліша, Марка Вовчка, хоч це й не подобалося дядькові. У 1878 році в Єлисаветі оселився лікар Опанас Михалевич, колишній член київської Громади. Він зібрав коло себе цілий гурт з більш ідейної української молоді, і до цього гурту приєдналися, крім Є. Чикаленка, ще Андрій Грабенко, Олександр Волошин, Аркадій Вержбицький, Микола Левитський, Михайло Васільєв, Іван Стиранкевич; усе це були відомі пізніше громадяни, а Микола Левицький прославився як «артільний батько». Вчащали на збори гуртка і М. Кропивницький, Карпенко-Карий та М. Садовський, що вже встиг зробитись офіцером, побував на війні, а потім покинув військову службу й жив у батька. Михалевич знайомив членів гуртка з творами М. Драгоманова, навіть контактував із женевською «Громадою», оповідав про діяльність київської Громади, організував переклади на українську мову творів московських белетристів-народників, а сам перекладав з англійської мови Адама Сміта. Взагалі старався розвинути в своїх «учнях» літературні інтереси й заохочував писати, якщо помічав у когось ознаки літературного хисту. Про самостійність України, суверенність її державного життя, згадує Є. Чикаленко, мови в гурті не було, всі думали лише про те, як би добитися свободи національного розвитку: одні гадали, що цього можна досягти через всеросійську революцію, а інші – шляхом агітації в земствах та поширенням національної свідомості серед молоді та широких народних мас. Михалевич же навчав, що «всі ці шляхи ведуть до відродження української нації, і нехай кожен вибирає собі працю по своїй уподобі і здібностях». 
Весною 1881 року Є. Чикаленко закінчив реальну школу. Після смерті брата й сестри він один був спадкоємцем батькового й дядькового майна, але батько, вмираючи, переписав свій маєток нежонатому братові, щоб тільки після його смерті той маєток перейшов дітям. Та Євген Чикаленко не поспішав осістися на господарстві, йому хотілося здобути вищу освіту й вступити до високої агрономічної школи. Але такої тоді на Україні не було, а їхати до Москви або до Польщі (де в Пулах або т. зв. Новій Александрії була Сільсько-господарська академія), не хотілось. Тоді він вирішив, за порадою Михалевича, податись до Києва, щоб спробувати там записатись на природописний факультет університету вільним слухачем: він, як випускник реальної школи, не мав права на вступ в університет. Київ притягав його як осередок українського національного руху. 
ІІ. 
Київ. – Знайомство з В. Антоновичем та іншими київськими громадянами. – Короткий побут у Москві. – Харків. – Гурток В. Мальованого. – Одруження. – Розгром гуртка і виїзд до Перешорів під догляд поліції. – 10 років на селі. – Переїзд до Одеси і участь в одеській Громаді. – «Розмови про сільське хазяйство». – Чикаленко-меценат. – Побут у Петербурзі і заснування петербурзької Громади. 
Восени 1881 року Є. Чикаленко разом із своїм товаришем О. Тарковським приїхав до Києва і відразу ж вдався до проф. В. Антоновича, до якого мав рекомендацію від д-ра Михалевича. Він хотів, щоб В. Антонович допоміг йому вступити до університету вільним слухачем, бо саме перед тим вийшло розпорядження міністерства, щоб випускників реальних шкіл не приймати до університетів навіть вільними слухачами. В. Антонович зустрів його дуже привітно, взявся клопотатись за нього, але виявилось, що нічого не можна було зробити. Вже на першому побаченні Є. Чикаленко передав В. Антоновичу записані ним казки, пісні й словникові матеріали. Познайомився він і з славним українським музикантом Миколою Лисенком, був запрошений до нього на вечір, де почув спів відомого кобзаря Остапа Вересая, що вже був тоді дуже старий, вже не співав, а шамкав речитативом, але грав ще на кобзі артистично. М. Лисенко запропонував Є. Чикаленкові вступити до «хрестоматійного гуртка», який складав українську читанку – хрестоматію для дітей, вибираючи матеріал з творів найкращих українських письменників і народної словесності. А проф. В. Антонович запросив його до «словарної комісії» при київській Старій Громаді. Ця комісія впорядковувала матеріал для українського словника. Є. Чикаленко, як він каже в своїх «Спогадах», охоче пристав і до того, і до другого гурту, бо ця робота була йому дуже до душі. Таким чином він зразу опинився в атмосфері того «аполітичного культурництва», яке саме тоді запанувало у київських українських колах. За цією хрестоматійною й словниковою гуртовою працею познайомився він ще з цілим рядом видатних українських діячів, що або вже тоді визначилися, або стали широко відомі згодом: з студентом Д. Багалієм, що скоро потому закінчив університет і став професором у Харкові; з Львом Падалкою, пізніше відомим полтавським статистиком і місцевим істориком; з О. Русовим, що редагував тоді в Києві газету «Трудъ», яка мала українофільський напрям, хоч не такий вже виразний, як колишній «Кіевскій Телеграфъ»; з М. Комарем, відомим українським бібліографом; визначним українським філологом Костем Михальчуком та іншими. 
Але в той час, як українські громади бралися до культурної праці й заохочували до неї молодь, ще не затихла пропаганда партії «Народная воля», яка знаходила собі багато прихильників серед української інтелігенції. Цікаво, що в той час, як сам проф. В. Антонович запросив Є. Чикаленка до словникового гурту, його дружина Варвара Іванівна та пані Соколовська (жінка директора пансіону в Одесі, яка переїхала жити з Одеси до Києва) запропонували Є. Чикаленкові й Тарковському познайомити їх з представниками «Народної волі», щоб втягнути їх до революційної діяльності. Тарковський пристав на це з захопленням; він вступив у тісні стосунки з «народовольцями», став на чолі революційного гуртка у Харкові і вже в 1884 році попав на заслання до Сибіру. Є. Чикалепко не так охоче знайомився з народовольцями, бо його тягло більше до праці на чисто українському, хоча б лише на «культурницькому» ґрунті. 
Тим часом, досидівши в Києві до весни 1882 року і побачивши, що зі вступом до університету нічого не виходить, Є. Чикаленко виїхав на Великдень додому, до Перешорів, а у вересні подався до Москви, щоб спробувати вступити до Петрово-Розумовської господарської академії. Його справді було прийнято. Він почав був учитись, познайомився з українським гуртком, що існував серед студентів академії і мав свою бібліотеку, але довго засидітись в Петрово-Розумовському йому не довелося: почалися студентські заворушення і академію було закрито на неозначений час. Тоді Є. Чикаленко поїхав до Харкова, де його прийняли вільним слухачем на природописний відділ університету. Москва, як згадує Є. Чикаленко в «Споминах», дуже йому не сподобалась: місто величезне, але страшенно брудне; люди грубі, некультурні, нахабні. 
Тому з великою радістю вертався він на Україну. У Харкові застав цілий гурт земляків з Херсонщини і оселився втрьох в одному помешканні з Аркадієм Вержбицьким і Миколою Левицьким. В університеті (де він пробув три роки) Є. Чикаленко студіював пильно агрономію під керівництвом проф. Зайкенича, українця з Лубенщини. Бачачи, що Є. Чикаленко добре володіє народною українською мовою, проф. Зайкевич доручив йому скласти популярну брошуру про культуру кукурудзи. Це був перший твір славного пізніше популяризатора, але він чомусь не побачив світу, мабуть, тому, що в ті часи цензура не пропускала популярних творів українською мовою. 
У Харкові увійшов Є. Чикаленко до української студентської громади. Ця громада не мала ані програми, ані якогось політичного напряму, вона влаштовувала лише Шевченківські концерти, вечірки або ж урочисті зустрічі українській театральній трупі, що приїздила до Харкова. Була у Харкові й Стара Громада, але зовсім не організована, вона збиралась тільки, коли приїздив хто з поважніших українських діячів, як-от В. Антонович або М. Лисенко, щоб їх привітати, та проводила панахиду по Т. Шевченкові у день роковин. До тієї Громади належали: колишній кирило-мефодієвець Дмитро Пильчиків, лікар Володимир Олександров (автор популярної п’єси «Ой не ходи, Грицю»), Петро Єфименко, (чоловік відомої дослідниці української історії Олександри Єфименкової), Михайло Лобода, А. Шиманов та ще кілька менш відомих людей. Це все були люди старшого віку і, за винятком, може, Лободи, зовсім неактивні, навіть у «культурницьких» справах. Славнозвісний український філолог, професор харківського університету О. Потебня, зайнятий своєю наукою, зрідка показувався на людях, а проф. Д. Багалій і зовсім уникав тоді участі в українських справах. Людей, які б цікавились українським літературним життям, було тоді у Харкові так мало, що коли Б. Грінченко, що вчителював за тих часів на Катеринославщині на селі, приїздив до Харкова, то не міг знайти для своїх українських видань доброго коректора. 
У Харкові познайомився Є. Чикаленко із Володимиром Мальованим. Це був активний революціонер, близький до «Народної волі», але він не поривав із українським національним рухом, тільки старався надати йому більш радикальний характер. Людина надзвичайної енергії і сили волі, сміливий і відважний, він утік із Сибіру, куди його було заслано з Одеси, і перебував у Харкові нелегально. Він підтримував відносини із М. Драгомановим, поділяв його федеративну програму і в 1884 році їздив до М. Драгоманова за кордон. Після повернення, його було заарештовано в Києві, знову заслано на Сибір, де він і помер 1893 року. Перебуваючи у Харкові, В. Мальований організував радикальний гурток із студентів, куди увійшов Є. Чикаленко, Іван Теличенко (відомий пізніше дослідник історії українського права), Вержбицький, Левицький та ще з десяток студентів. Гурток під проводом В. Мальованого студіював твори М. Драгоманова й обмірковував справу перебудови Росії на федеративних основах і завдання національного відродження України. Є. Чикаленка В. Мальований старався втягнути в безпосередню революційну роботу. За його наказом їздив Є. Чикаленко до Києва й привіз звідти до Харкова шрифт для потаємної друкарні народовольців, потім їздив з дорученнями до Полтави і взагалі виконував різні небезпечні доручення, що їх давав В. Мальований. 
У 1883 році у м. Харкові Є. Чикаленко одружився з панною-курсисткою з Лубенщини Марією Вікторівною Садик. Він описує в своїх «Споминах», що одного разу до хати, де він мешкав разом з Вержбицьким та Левицьким, прийшов Лобода і сказав, що він недавно познайомився з трьома подругами-курсистками з Лубенщини, що розмовляли між собою завжди по-українському. Лобода запропонував хлопцям познайомитись із тими панночками: «Ходім! – казав він, – хто знає, може буде вам по жінці: шкода буде, коли тих українок заберуть кацапи, а ви одружитеся з якимись московками!» Пророкування Лободи збулося: за рік уже Є. Чикаленко й Вержбицький одружилися з двома із тих панночок і разом відбули весілля, а Левицький не оженився тільки тому, що його вибір упав на дівчину вже зайняту одним з його товаришів. Дядько Є. Чикаленка, який хазяйнував у Перешорах, не був задоволений з цього шлюбу. Він уже вибрав для свого небожа молоду на Херсонщині, яка мала 1200 десятин посагу, а Марія Вікторівна мала всього 7 десятин. Він пригрозив, що не дасть свого благословення на шлюб і перестане висилати гроші. Є. Чикаленка ця загроза, одначе, не злякала. Літо провів він на хуторі в родичів своєї жінки на Лубенщині, де працював на полі так щиро, що сусіди були певні, що він – селянський син і змалку звик до хліборобської праці. Та дядько незабаром помирився з небожем. 
А тим часом над головою Є. Чикаленка зібралися темні хмари. Поліція жандармська напала на слід гуртка, що ним керував В. Мальований, і заарештувала кілька людей. Один із заарештованих, артист трупи Садовського, – Дяченко видав на допиті не тільки усіх харків’ян, але й цілий єлисаветський гурт з доктором Михалевичем на чолі. Взагалі було заарештовано багато українців, серед них С. Ф. Русову у Катеринославі, де її протримано в тюрмі без допитів і слідства мало не цілий рік. Є. Чикаленка встиг повідомити про небезпеку Вербицький. Боячись, щоб його не заарештували на хуторі в присутності жінки, яка сподівалась дитини, і яку цей арешт міг дуже схвилювати, Є. Чикаленко сам поїхав до Харкова, просто «в пащу лева», щоб там, на місці, подивитись, в чому справа. Тієї ж ночі, коли він прибув до Харкова, в нього і в Миколи Левицького зроблено обшук і обох потягнуто на жандармський допит. Є. Чикаленконі, завдяки його обережності й щасливому збігу обставин, вдалось уникнути халепи досить легко: його присуджено віддати на 5 років під явний нагляд поліції; він мусив сам вибрати собі місце проживання, але із забороною, однак, мешкати у Харкові, Києві, Петербурзі й Москві. Він вибрав собі для життя село Перешори, куди й переїхав з родиною у травні 1885. 
Найбільше потерпіли у цій справі члени єлисаветського українського гурту. Хоч слідство виявило, що вони вели тільки культурницьку роботу – складали популярні книжки для народу, перекладали українською мовою твори російських белетристів-народників, складали каталог книжок для самоосвіти, читали в гурті українські твори своїх членів,* проте Михалевича заслано на 5 років до Сибіру, так само Тарковського, Хороманського й Дяченка, що всіх видав. Карпенка-Карого, Русова, Грабенка, Волошина і Є. Чикаленка віддано на 5 років під явний нагляд поліції. Інших покарано менш суворо. 
У Перешорах почалася для Є. Чикаленка нова доба життя. Становище «піднадзорного» виключало змогу продовжувати відносини з товаришами, бо всі листи читала поліція. Невільно було нікуди виїздити без дозволу ісправника (начальника повіту). Щотижня навідувався до маєтку поліціянт, щоб на власні очі переконатись, чи «піднадзорний» перебуває на місці. Дядько зустрів небожа доволі холодно й непривітно. При таких обставинах не залишалося нічого іншого, як з головою поринути в господарські справи й шукати собі розради в хліборобській праці. Господарська справа була Є. Чикаленкові добре знайома змалку, і він її любив. Дядько перебував у Перешорах не цілий рік, він приїздив лише влітку з Херсона, де служив секретарем Дворянського депутатського зібрання. Господарство було велике, добре поставлене, але велося ще старосвітськими, рутинними способами, і ніяких новотворів дядько не хотів заводити. Порядкував маєтком управитель. Але бачачи, як щиро його небіж береться до роботи, дядько уже в кінці першого літа звільнив управителя і доручив Є. Чикаленкові все господарство. Це був немалий іспит для молодого господаря, та він його витримав з честю. Правда доводилось тяжко працювати й не мати ні хвилинки спокою: раніше за всіх вставати, пізніше від усіх лягати, цілий день бути на ногах і за всім доглядати, скрізь давати лад. Лише взимку було трохи більше вільного часу, і цей час використовував Чикаленко на поповнення своєї теоретичної освіти з сільського господарства, читаючи фахові журнали й книжки. 
Коли весною 1886 року дядько приїхав з Херсона, то побачив, що все гаразд, усе в порядку, і з того часу цілком довірив господарську справу небожеві, сам уже до неї не втручавсь. 
Майже десять років прожив Є. Чикаленко на селі, перші п’ять років безвиїзно – під явним доглядом поліції, а другі п’ять, коли термін скінчився, – під таємним. Цей час не минув для нього марно: з нього вийшов першорядний господар і великий знавець сільського господарства в українських географічних умовах. У 1890 році помер у Херсоні дядько Петро Іванович, і Є. Чикаленко залишився повним господарем у Перешорах. Він не робив відразу різких змін у веденні господарства, але поступово на невеликих шматках землі почав робити на практиці спроби, експерименти з того, що зимою вичитував з книжок та фахових часописів. Особливу увагу він звернув на способи боротьби з засухами, які є справжньою Божою карою на маловодній і безлісній степовій Україні, на так званий чорний пар. Цей спосіб полягав у тому, що постійним розворушуванням ріллі не давано їй випаровуватись й втрачати вогкість. На добре обробленому «чорному пару» і посеред літа, земля тільки зверху трохи висихає, а глибше навіть у велику посуху держиться ще весняна вода. Блискучі результати цей спосіб дав у велику посуху літом 1892 року, коли скрізь на Херсонщині земля посохла і порепалась, а хліб і трави геть чисто згинули. Народ влаштовував процесії й молебні в полі, щоб Бог дав дощ. Тим часом на ділянках у маєтку Є. Чикаленка, де було заведено «чорний пар», земля зберегла свою вологу ще з весни. Це справило глибоке враження на селян. Розголос про «чорний пар», каже Г. Є. Чикаленко-Келлер у своїх споминах, розійшовся по всій околиці, дійшов до сусідніх повітових та губернських земств, навіть у Петербург до міністерства хліборобства, і звідти раз у раз приїздили експерти-фахівці оглядати Є. Чикаленкове господарство.* Досягнувши на своїй землі дуже гарних результатів через використання «чорного пару», старався Є. Чикаленко вплинути й на своїх сусідів-селян, щоб вони також використовували такий спосіб. Узагалі, маючи з селянами, через поліційний догляд, стосунки тільки по господарських справах, Є. Чикаленкові важко було впливати на них словом, розмовами. Але він впливав на них прикладом свого життя і своєї праці. Він, приміром, не робив ніяких зауважень щодо мови, не примушував нікого, але скрізь і всюди сам говорив українською мовою, і вся його родина, жінка й діти теж говорили між собою і з людьми тільки по-українськи; діти, наприклад, зразу зовсім не вміли по-московському, і тільки коли вже їм слід було готуватись до школи, то їм було найнято вчительку, щоб навчила їх московської мови. Це все справляло враження на селян у Перешорах, і вони не соромились, як по інших місцях, своєї мужицької мови, й коли хто з перевертнів або підпанків глузував із їхньої хахлацької мови, то вони відповідали: «А от наш пан, не то що ви, а на всю губу пан, вміє говорити на всіх язиках, а з своїми дітьми і зо всіма говорить по-нашому, та ще й по-стародавньому». Є. Чикаленко подарував селянам ґрунт і хату для школи й добився того, що священик, який керував школою й спочатку не визнавав потреби в українській мові, сам почав організовувати читання українських книжок і вечірки, де співали українських народних пісень. Пізніше запросив і вчителя, свідомого українця, яким був О. Пилькевич. Згодом той пішов на військову службу й був офіцером російської, а після революції й української армії; був генералом при Головному Військовому Штабі в Армії УНР і помер 1923 року, депортований до Калішу. Заснував Є. Чикаленко в Перешорах і кредитове товариство, для якого дав приміщення в своєму дворі, поки воно не розвинулося і не придбало власного будинку. Багатьом малоземельним селянам продав участки землі за допомогою банку і взагалі допомагав своїм односельчанам матеріально і цінними порадами. Всім цим він заслужив з їхнього боку велику любов і довіру, мав серед них безмежний авторитет. 
Коли скінчилося п’ять років явного нагляду, почав Є. Чикаленко їздити у справах до Одеси, де зустрівся з колишнім своїм знайомим з Києва Михайлом Комарем, що став в Одесі нотарем. Через нього відновив знайомства серед українського світу і передплатив собі зі Львова двотижневик «Зоря» та дитячий журнал «Дзвінок». «Зоря» поставила його в курс українського літературного життя того часу. Заснована в 1880 році у Львові як місцевий галицький літературний орган, на початку 1890-х років «Зоря» стала органом всеукраїнським, в якому активно брали участь головно письменники з України російської. У ній подавалися звістки про український театральний рух, про всі новини на полі наукового, літературного й мистецького життя, які мали хоч який-небудь стосунок до України. Читаючи «Зорю», можна було мати точне уявлення про тодішній неширокий, з усіх боків стиснутий заборонами, український культурний рух. Не дивно, що «Зоря» мала аж кількасот передплатників на Україні, доходила до найглухіших кутків, аж поки російський уряд не схаменувся й не заборонив у 1894 році пускати її до Росії. Тоді «Зорю» почали друкувати на особливому тонкому папері і висилати російським передплатникам в конвертах як листи; однак число передплатників після заборони значно зменшилося. «Зоря» виходила аж до кінця 1897 року, коли замість неї у Львові засновано місячник «Літературно-науковий вісник». 
Восени 1894 року Є. Чикаленко переїхав з родиною до Одеси: підросли діти і їх треба було віддавати до школи. Сам Є. Чикаленко перебував в Одесі властиво тільки кілька місяців зимою, бо вже ранньою весною, як тільки починалися польові роботи, він виїздив до Перешорів і залишався там до глибокої осені. В Одесі Є. Чикаленко ввійшов до тамтешньої української Громади і став її діяльним членом. 
Одеська Громада, після Київської, була найповажнішою й найчисленішою українською громадою. Колись, в 1870-их роках, вона була найбільш революційно настроєною і мала близькі стосунки з партією «Народная воля». Та в 1879 році стався розгром Громади: цілий ряд найактивніших її членів – Олександра Андрієвського, Володимира Мальованого, Миколу Ковалевського, Євгена Борисова, Якова Шульгина, Михайла Сидоренка, Михайла Климовича, було заслано – кого до Сибіру, кого на північ. Багатьох було заарештовано й продержано в тюрмі, декого скинуто з посади. Але це не припинило життя Громади. Воно відновилося знову, але прийняло, як і в київській Громаді, напрямок чисто культурно-національний. Коли Є. Чикаленко вступив у 1894 р. до одеської Громади, в ній було близько 30 членів, переважно учителів гімназій. Головну роль відігравав у Громаді Леонід Анастасійович Смоленський, колишній учитель Є. Чикаленка в одеському пансіоні. Він був ідеолог Громади та її провідник. Глибоко переконаний в живучості української нації, він непохитно вірив у її відродження як тільки настане зміна політичної системи, і наполягав на збереженні організації свідомих українських сил у громадах, які в майбутньому, на його думку, мали відіграти велику роль. Широко освічена й з філософським складом розуму людина, талановитий промовець, він умів впливати на людей, підтримувати в них віру, й здобув загальну повагу та авторитет.* 
Другим видатним членом одеської Громади був відомий український бібліограф Михайло Комар, з яким Є. Чикаленко зустрічався ще раніше у Києві. М. Комар старався згуртувати громадян на полі спільної літературної праці, заснували гурток для складання російсько-українського словника. Цей словник вийшов у 4-х томах у Львові в 1896 році коштом Є. Чикаленка. Було зазначено, що склали його «М. Уманець і А. Спілка», що означало: Михайло Комар і Одеська Спілка. 
Громада виховувала на свій кошт дітей В. Мальованого, а після смерті М. Драгоманова, в 1895 році, виплачувала пенсію його вдові – Л. М. Драгомановій. Видавала Громада один час і свій журнал «По морю и по суш?» (1894-1896), який старалася видавати, скільки дозволяла цензура, в українському дусі, хоча й російською мовою. 
Вступивши до одеської Громади, Є. Чикаленко знову втягувався до українських культурно-національних інтересів, які тоді займали українське громадянство. У другій половині 90-х років український рух почав потрохи оживати. Поступово люди визволялися з-під того духового пригноблення, в яке загнала їх реакція 80-х років. З’явилися свіжі сили на літературному й громадському полі: нові письменники, такі як В. Леонтович, М. Коцюбинський, Леся Українка, Л. Яновська, М. Чернявський, В. Самійленко – усі вони оживили літературний рух. Б. Грінченко відкрив у Чернігові (1894-1901) видавництво популярних книжок для народу, показуючи, як багато може зробити одна, але безмежно віддана справі й енергійна людина, навіть серед найважчих обставин. У Києві гурток молодих письменників, що складався з О. Г. Лотоцького,С. О. Єфремова,Ф. П. Матушевського,В. М. Домани-цького, В. Ф. Дурдуківського, В. К. Прокоповича й В. М. Страшкевича, створив видавничу спілку «Вік», яка, розпочавши в 1896 році з видання скромних брошур для народу, незабаром розвинулась у солідне видавництво, випускаючи щороку десятки томів літературних альманахів і збірників творів найкращих українських авторів. Журнал «Киевская Старина» здобув з 1897 р. право друкувати на своїх сторінках українську белетристику. У 1898 році в Петербурзі вдалося відкрити українське видавниче товариство під російською назвою «Благотворительное Общество изданія общеполезныхъ и дешевыхъ книгъ». Це було формально ніби звичайне російське товариство, але в § 1 його статуту стояло, що воно має завданням видавати «доступні мовою й викладом книжки для малоруського народу». Хоча в загальних цензурних розпорядках нічого не змінилося, але в Петербурзі, в столиці, де було немало земляків на високих посадах, легше було добиватись дозволу і взагалі легше боротися з цензурою, ніж у Києві або в Одесі. Товариство зразу ж почало видавати українські книжки науково-популярного, а далі й історичного змісту. Особливо жваво розвинулася праця, коли в 1900 році переїхав до Петербургу з Києва О. Г. Лотоцький і разом із П. Я. Стебницьким зосередив у своїх досвідчених руках роботу в товаристві. 
Ще за посухи влітку 1892 року виникла в Є. Чикаленка думка написати популярну книжечку про «чорний пар» у формі розмов з селянами про його користь в господарстві. Тоді ж він написав таку книжечку й повіз рукопис до Одеси, де прочитав його у М. Комаря, в гурті земляків. Усім дуже сподобалося, і всі радили надрукувати. Але одеський цензор не наважився дозволити друк рукопису, дарма, що був знайомим М. Комаря і хотів йому прислужитись. Довелося посилати рукопис до Петербурга, до центральної цензурної установи, т. зв., «Головного управління в справах друку». Але й звідти прийшла відповідь, що рукопис визнано за «незручний для друку». Тоді автор звернувся до редакції журналу «Хуторянинъ», видаваного в Полтаві російською мовою Сільськогосподарським товариством. Та хоч редакція й була захоплена рукописом, але не посміла його надрукувати, бо мала сувору інструкцію з Петербурга: не друкувати нічого українською мовою під страхом заборони журналу. Так боявся російський уряд українського друкованого слова! П’ять років добивався Є. Чикаленко дозволу: звертався й до міністра хліборобства, подавав скаргу міністрові внутрішніх справ на Головне управління в справах друку – нічого не допомагало. Нарешті секретареві Вченого комітету при міністерстві хліборобства, українцеві Філіпьєву вдалося переконати міністра хліборобства Єрмолова у великый користі праці Є. Чикаленка для сільського господарства на Україні. Єрмолов передав справу на розгляд Комітету міністрів, і там після довгих суперечок дозволено було [надрукувати] брошуру Є. Чикаленка «як виїмок». 
У 1897 році в Одесі вийшла чепурненько видана книжка: «Розмови про сельське хазяйство. Чорний пар, плодозмін і сіяна трава». Вона мала величезний і цілком заслужений успіх. Просто, у формі звичайної розмови, автор оповідав про способи підвищення сільськогосподарської культури і давав практичні поради, добре випробовані на своєму власному господарстві. Книжечка була написана прекрасною народною мовою й оздоблена малюнками. Фахова критика дала про неї якнайкращі відзиви. Міністерство хліборобства рекомендувало її для бібліотек нижчих сільськогосподарських шкіл, а за ним і міністерство освіти допустило її до бібліотек учительських семінарій, до нижчих шкільних бібліотек та до народних читалень. За кілька місяців видання розійшлося і було повторено у значно більшому накладі. Харківське сільськогосподарське товариство відзначило її великою срібною медаллю, а на сільськогосподарській виставці 1910 р. у Катеринославі «Розмови про сельське хазяйство» дістали золоту медаль. Пізніше за них було присуджено ще кілька медалей. Книжка зробила перший пролом в системі заборон української популярно-наукової літератури. 
Все це заохотило автора до продовження його праці, і він написав ще п’ять книжок своїх «Розмов», які разом з першою склали цілу маленьку енциклопедію необхідних відомостей і практичних порад із сільського господарства: 2-га книжка – про худобу (коні, скотина, вівці, свині), 3-тя – про сіяні трави, кукурудзу та буряки, 4-та – про виноград, 5-та – про садівництво, 6-та – як впорядкувати сільське господарство в полі. Їхнє видання Є. Чикаленко передав петербурзькому «Благотворительному обществу», і воно випускало книжку за книжкою у величезному, як на тодішні умови, накладі – по кілька десятків тисяч примірників кожна. Разом розійшлося «Розмов» понад півмільйона примірників. Усі книжки, як і перша, були допущені до бібліотек та до читалень. Вони здобули собі широку популярність серед народу, і навіть переселяючисть до Західного Сибіру, селяни брали з собою Є. Чикаленкові книжки.* Мабуть, крім «Кобзаря» Т. Шевченка, ні одна українська книга не мала такого поширення серед селян, як «Розмови про сельське хазяйство». Видання «Розмов про сельське хазяйство» було величезною заслугою Є. Чикаленка, і якби він нічого більше не зробив для добра рідного народу, то й це вже одне забезпечило б йому невмируще ім’я в діях національної культури. Але це був, властиво, тільки початок його діяльності. 
Переймаючись інтересами українського національного руху, з яким він зрісся душею з молодих літ, Є. Чикаленко віддавався йому цілком, усім єством і чим далі, то все більше. У міру того, як оживлялося українське культурне життя, виростали і його потреби. Багато справ було таких, що вимагали коштів, вимагали матеріальної підтримки і пожертв. Але найзаможніша верства українського суспільства, нащадки колишньої козацької старшини, тепер дворяни-поміщики, давно вже відчужилися від свого народу і не тільки не допомагали українському національному рухові, а ще й ставились до нього в своєму середовищі вороже, боячись соціального радикалізму, яким цей рух був забарвлений. Правда, від самого початку нашого національного відродження з’являлися з-поміж українського панства окремі одиниці, які допомагали йому й підтримували його матеріально, – доволі буде назвати ймення сина й батька Тарновських, Григорія Ґалаґана, Єлисавети Милорадовички, Олександра Лашкевича, але, власне, це були одиниці, і серед свого середовища вони були одиницями. Тягар матеріальної підтримки українського руху лягав головним чином на українську інтелігенцію, в переважній своїй більшості малозаможну, службову, залежну від свого заробітку. Найбільшим меценатом українського руху останніх десятиліть XIX і початку XX віку був Василь Федорович Симиренко, власник цукроварні на Київщині, внук селянина-кріпака, але його щедра допомога не могла обхопити всіх біжучих потреб українського національного руху. (За Симиренка буде мова далі). Все ближче й ближче входячи в коло біжучих інтересів цього руху, Є. Чикаленко захоплювався ним, як він сам висловлювався, «не тільки до глибини душі, але й до глибини кешені. «Він почав підтримувати різні українські справи чим далі, то все більше, спочатку з прибутків свого господарства, а потім – і продаючи потрохи землю. Живучи сам з родиною дуже скромно й стараючись витрачати на себе якомога менше, він знаходив найвище задоволення, коли міг підтримати ту або іншу важливу для національних інтересів справу. Він знаходив у цьому моральну підтримку в своїй родині, яка не тільки не нарікала на такі витрати, але ще й заохочувала його, бо і дружина Є. Чикаленка, і діти, – всі однаково були віддані українській справі. 
У 1895 р., поховавши дочку Євгенію, Є. Чикаленко вирішив всю частку, яка б їй припала як посаг, використати на національні ідеї, щоб тим способом вшанувати її пам’ять. Насамперед, він вніс в редакцію «Киевскої Старини» тисячу карбованців як премію за найкраще написану історію України науково-популярного стилю. Редакція оголосила конкурс, на який прислала свою працю Олександра Єфименкова. Однак проф. В. Антонович як рецензент відкинув цю працю, вважаючи, що в своїй історії О. Єфименкова не відмежувала як слід українського історичного процесу від російської державної історії. Так ця праця і не вийшла як конкурсова, а з’явилась аж в 1906 році у виданні Брокгауза-Ефрона, в їх серії історій народів Європи. Трохи згодом Є. Чикаленко оплатив тисячею карбованців українську історичну повість Данила Мордовця «Дві долі», щоб спонукати старого письменника писати свої твори, які в той час мали велику популярность серед читачів – українською мовою. Повість вийшла не дуже вдалою, а до того ж цензура не пустила її в «Киевску Старину», і вона з’явилася у «Літературно-науковім віснику» у Львові. Та Д. Мордовець зрікся гонорару, і гроші пішли на заснування при Науковім товаристві ім. Шевченка у Львові особливого фонду для допомоги українським письменникам імені Д. Мордовця. Щоб оживити відділ української белетристики в «Киевскій Старині», яка не мала коштів на оплату авторських гонорарів, Є. Чикаленко взяв цю оплату на свій кошт, і з того часу на сторінках «Киевскої Старини» з’явилося багато нових творів Грінченка, Яновської, Яворницького, М. Коцюбинського, Чернявського, В. Винниченка та інших авторів. «Киевская Старина» зробилася зовсім українським літературним органом, з відділами літературної критики, хроніки й бібліографії. 
Коли проф. М. Грушевський оголосив у часописах заклик на збір грошей для будови Академічного дому у Львові для українських студентів, Є. Чикаленко дав на цю мету 25 000 карбованців, дуже велику як на ті часи суму грошей. Він поставив тільки умову, щоб студентам з Наддніпрянської України давали в тому домі кімнати в першу чергу. Йому хотілося заохотити українців з Наддніпрянщини на навчання до Львова, де б вони мали нагоду підлягати впливу більш розвиненого національного життя.* Трохи згодом (1904 року), коли з ініціативи проф. М. Грушевського було влаштовано літні університетські курси, на які приїхало кілька десятків української молоді з Росії, Є. Чикаленко вислав на ці курси своїх старших дітей і покрив усі видатки курсів.** 
У кінці 1896 року було проведено святкування 40-літнього ювілею літературної діяльності Данила Мордовця, що прославився як автор історичних романів, але писав також невеликі оповідання українською мовою, а в російській пресі раз у раз виступав в обороні українських інтересів. Щоб підбадьорити українців і звернути увагу ширших кругів громадянства російського на український рух, петербурзькі українці вирішили скористатися з ювілею Д. Мордовця і зробити з нього українське літературне свято. Було розіслано листи по всій Україні, щоб звідусіль, де тільки є свідомі українці, присилали делегатів, адреси й привіти. Саме свято призначено було на 20 грудня 1896 року, і відбулося воно справді імпозантно. З Києва прибув делегатом від Старої Громади редактор «Киевскої Старини» Володимир Науменко, а одеська Громада прислала своїм делегатом Є. Чикаленка. Було прочитано багато адресів українською мовою, багато привітів, було виголошено ряд українських промов. Українці навмисне підкреслювали, що вони шанують Д. Мордовця як письменника українського. На святі були присутніми багато російських письменників та журналістів, і на них цей перший за тих часів прилюдний виступ українців зробив велике враження. Але російська преса цілком замовчала це свято. Тільки у львівській «Зорі» з’явився докладний його опис, присланий Ц. Білиловським: він зайняв ціле чергове число журналу. Там було зазначено, з якою радістю очікували петербурзькі земляки Є. Чикаленка, вже відомого як автора «Розмов про сельське хазяйство». 
У Петербурзі Є. Чикаленко зав’язав чимало цікавих знайомств як в російських, так і особливо в українських колах. Зустрівся він тут і з відомим філософом-позитивістом В. В. Лесевичем, українцем з Полтавщини, який колись був драгомановцем і відкрив у своєму маєтку, в селі Денисівці, українську народну школу, але з часом відійшов від українства. Є. Чикаленко бачився з ним ще 1881 року, коли В. Мальований посилав його до В. Лесевича в Полтаву, в справах «Народної волі». Тепер, на старості літ, В. Лесевич знову почав прихилятися до українства. Він узяв участь у святі Д. Мордовця. Коли трохи згодом В. Лесевич побував в Одесі, на нього справила велике враження промова Смоленського, виголошена на вечірці, яку влаштувала на честь В. Лесевича одеська Громада. Він признавався, що ще ніколи не чув такого глибокого обґрунтування українського руху, хоч чув колись і М. Драгоманова й В. Антоновича. Буваючи в Петербурзі у В. Лесевича, Є. Чикаленко познайомився з його зятем, українським письменником В. М. Леонтовичем, поміщиком лубенського повіту на Полтавщині. В. Леонтович цікавив Є. Чикаленка особливо як людина одного з ним соціального становища, яка приєдналася до українського руху. Обидвоє й не думали тоді, що їм доведеться незабаром дуже близько співпрацювати навколо української справи. 
У Петербурзі здавна перебувало багато українців, і багато дуже важливих в історії українського руху моментів було зв’язано з Петербургом: у Петербурзі вийшла вперше «Енеїда» І. Котляревського, потім «Кобзар» Т. Шевченка; тут видавав свої твори П. Куліш, тут виходила «Основа»; у кінці 50-х і на початку 60-х років існувала українська громада, на чолі якої стояли М. Костомаров і Куліш, і яка керувала тоді цілим українським рухом. Тут помер Шевченко. В усі часи українська колонія в Петербурзі була дуже численна і нараховувала серед своїх членів чимало людей на високих урядових посадах або таких, що відігравали помітну роль в літературному й науковому житті. Але величезна більшість петербурзьких українців була національно несвідома, хоч, перебуваючи на чужині, вона стихійно відчувала своє українство і любила українську пісню, український театр. Ось чому українські театральні трупи мали в Петербурзі великий успіх. 
Є. Чикаленко застав у Петербурзі й чимало свідомих українців, навіть колишніх членів київської Громади, як, наприклад, В. Беренштама та Ю. Цвітковського, або людей нових і дуже рухливих, як, наприклад, Ц. Білиловського або О. Бородая, що колись емігрував до Америки, став американським громадянином і, повернувшись до Росії, виявився завзятим українським націоналістом. Але всі вони були не зорганізовані, не об’єднані. Зустрічаючись з В. Леонтовичем, Є. Чикаленко прийшов разом з ним до думки про потребу організувати в Петербурзі як у всеросійському адміністративному та інтелектуальному центрі хоч невеличку українську Громаду. Незабаром така Громада й була заснована, і до неї ввійшло 6 людей: крім Є. Чикаленка й В. Леонтовича, ще Ц. Білиловський, О. Бородай, лікар Є. Волянський і полковник Генерального Штабу П. Солодилов, що потім перейшов на службу до міністерства внутрішніх справ, де зайняв значну посаду. Хоч В. Леонтович з Є. Чикаленком скоро виїхали з Петербурга, але Громада почала збільшуватись; до неї прилучився П. Я. Стебницький, потім вступив О. Г. Лотоцький, і так на початку 1900-х років петербурзька Громада нараховувала вже близько двох десятків членів. Вона сама й окремі її члени віддали згодом значні зусилля українській справі, виступаючи посередниками між українським громадянством і російськими громадськими та політичними осередками, добиваючись перед центральною адміністрацією поступок і полегшень для українського культурного життя, допомагаючи в різних заходах національного характеру. Між Петербургом і Києвом встановився тісніший зв’язок, і, як побачимо, Є. Чикаленкові не раз ще доводилося мати справу з петербурзькою Громадою, в створенні якої він узяв безпосередню участь, а з П. Я. Стебницьким в нього склалися тісні приятельські відносини. 
III. 
Загальна українська організація 1897 року. – Переселення Є. Чикаленка до Києва 1900 року. – Є. Чикаленко і український революційний рух. – Подорож до Галичини. – Українські національні маніфестації в Полтаві і в Києві. – Українські партії Демократична і Демократично-Радикальна. – Революційний рух 1905 року і українство. 
Пробудження українського національного руху, що так виразно позначилося на другій половині 1890-х років, виявилося у сфері як літературного, так і громадського життя. Число національно свідомих людей почало збільшуватися, особливо серед молодшого покоління. Старі, строго замкнені громади (як-от київська Стара Громада), сформовані переважно з людей старших, уже відживали свій вік. Все виразніше позначалася різниця політичних поглядів серед самих громадян. Відчувалася потреба в якійсь іншій організації, яка б обхоплювала ширші кола національно свідомих українців, мала б певну програму і виразно окреслені практичні завдання. Підростало нове покоління молоді, яка рвалась до якоїсь активної діяльності, яка підносила – поки що теоретично – гасло самостійної України, робила спроби заснування чисто українських революційних і соціалістичних організацій, незалежних від організацій загальноросійських. Українська справа от-от могла бути винесена на поверхню політичного життя, і старшим громадянам треба було прийняти якусь позицію, щоб не випустити з своїх рук кермо національним рухом. Треба було створити загальний громадський орган, який керував би українським рухом, стараючись об’єднати людей різних соціальних і політичних поглядів на спільній усім національній платформі. Ініціатива створення такої всеукраїнської організації вийшла від В. Антоновича й від О. Кониського, а взявся втілити її в життя О. Кониський. Обоє вийшли з різних принципових і частково з особистих причин із київської Старої Громади і мали тепер, як то кажуть, вільні руки. 
Є. Чикаленко оповідає у своїх «Спогадах», що влітку 1897 року, коли в Перешорах у нього гостював М. Комар, приїхали до нього несподівано О. Кониський і молодий ще тоді студент С. Єфремов. Вони почали агітувати Є. Чикаленка й М. Комаря до запроектованої організації та запрошували на установчі збори, що мали відбутися в Києві тієї осені. Вони розповіли, що по всій Україні розіслані посланців до певних національно свідомих людей із закликом прилучитися до організації. Є. Чикаленко і М. Комар обстоювали думку, що до нової організації мали б увійти повністю існуючі вже старі громади, а потім приєднуватись нові, в міру їх заснування. Але О. Кониський доводив, що організація повинна бути сформована за принципом персональним, бо багато є на Україні видатних осіб, які живуть розкидано по містах, де нема громад, а то й по селах, і їх нема як об’єднати. 
Установчий з’їзд Загальної української організації дійсно відбувся у Києві у вересні того ж 1897 року. Але ні Є. Чикаленко, ні М. Комар на нього не поїхали, і взагалі члени Київської (Старої), а також Одеської й Петербурзької Громад ухилилися від участі в ньому. Одначе організацію було засновано і до її Ради (Управи) вибрано молодших людей: Є. Тимченка, О. Лотоцького, Мусія Кононенка, О. Черняхівського, а з старших: Т. Рильського й В. Беренштама. О. Г. Лотоцький у своїх спогадах каже, що було вибрано до Ради і Є. Чикаленка,* однак це заперечується «Споминами» самого Є. Чикаленка, який дійсно вступив до Ради, але вже в 1900 році, коли переїхав до Києва. Почесними членами Загальної організації вибрано В. Антоновича, М. Лисенка й П. Житецького. 
Все більше захоплюючись своєю активною участю в українських справах, Є. Чикаленко потрохи став охолоджуватись до свого господарства, все менше приділяв йому уваги й часу і вже дивився на нього тільки як на джерело, з якого можна було черпати ресурси на прожиток та на громадські потреби. Ще коли він безвиїзно сидів у Перешорах, відбуваючи свою кару перебування під поліційним доглядом і віддавався господарству всією душею, то й тоді цікавила його найбільше не матеріальна сторона справи, а бажання організувати своє господарство зразково, добитись кращої врожайності, більшої продуктивності, завести кращу худобу, коней і т. ін. – й тим впливати на покращення селянського господарства свого округа. Але потрохи він впевнився, що його хазяйнування майже ніякого впливу не має на господарювання своїх односельчан. Є. Чикаленко впевнився, як він каже у своїх спогадах, що «селяне вважають недоступним для себе всякі поліпшення, які можна легко і їм перейняти, тільки через те, що вони заведені у великому господарстві у великих розмірах, на більших просторах землі». Йому стало очевидним, що тільки маленькі зразкові поля, розміром не більші за середні селянські, можуть впливати на селянські господарства. Коли він у цьому впевнився, то в нього пропало всяке зацікавлення до свого господарства, веденого на великому просторі. Він став віддавати селянам землю за четверту копу, тобто за четвертину врожаю, продав 250 десятин за дешеву ціну безземельним селянам, які купили їх за допомогою земельного банку, і вирішив купити собі маєток на Полтавщині, куди його дуже тягло, бо його приваблювала й тамтешня природа і особливо люди: селяни Полтавщини, колишньої Гетьманщини, більше пам’ятали старі часи козацької волі, не гнулись перед паном, трималися з достоїнством і були більш податливі на національне усвідомлення. У Пирятинському повіті на Полтавщині Є. Чикаленко придбав при селі Кононівці значний маєток в 1100 десятин, за допомогою херсонського банку, в якому він для цієї купівлі заставив Перешорський маєток. Трохи згодом, через маєток пройшла києво-полтавська залізниця, так що з Кононівки до Києва стало всього яких три години їзди, з новопридбаного маєтку Є. Чикаленко згодом спродав 700 десятин кононівським селянам, а собі залишив 400, з садибою. Із селянами у нього склалися відразу якнайкращі відносини. Як і в Перешорах, він мав від них велику повагу й авторитет. За його порадою, селяни заснували кредитове товариство, яке за короткий час розвинулось в солідну фінансово-культурну інституцію. Бачачи, що такий освічений пан і вся його родина та їхні гості розмовляють між собою по-українськи, селяни перестали соромитись своєї «мужицької» мови», охоче читали українські книжки, а пізніше передплачували українські часописи. З-посеред них чимало стало твердо переконаними українцями-патріотами. Як і на Херсонщині, так і на Полтавщині Є. Чикаленко був одним з дуже нечисленних панів, у якого з селянами існували щирі, приязні відносини. Дехто з перешорських та кононівських селян писав до Є. Чикаленка листи вже за кордон, коли він опинився на еміграції, і листи ті були повні теплої любові й глибокої пошани та вдячності. 
Як і в Перешорах, так і в Кононівцях Є. Чикаленко не вів уже великого господарства: він віддав селянам землю в користування на певних умовах, а собі залишив тільки невелике зразкове господарство. Восени 1900 він переїхав з родиною на постійне місце проживання до Києва. Трохи згодом він купив собі невеликий будинок на Маріїнсько-Благовіщенській вулиці ч. 56, – цей будинок незабаром знала вся національно свідома Україна. По переїзді до Києва, Є. Чикаленко остаточно, як він сам каже у спогадах, «з головою впірнув в українську громадську діяльність», і з того часу його життя зробилося нероздільною частиною українського національного руху в усіх його найважливіших проявах аж до самої Світової війни. 
Невдовзі, після переїзду до Києва, Є. Чикаленко був прийнятий до Старої Громади. Ця Громада складалася в той час справді майже з самих старших людей, які належали до неї ще з 1870-х років. 
Вона видавала місячник «Киевская Старина», який редагував давній драгомановець В. П. Науменко, відомий київський педагог; опікувалася могилою Т. Шевченка та його ріднею і, будучи власницею права видання «Кобзаря», саме в 1899 році випустила його у великому числі примірників у двох виданнях – дорожчому й дешевшому для народу. Тоді, коли вступив до Громади Є. Чикаленко, вона зайнята була справою видання великого українського словника, що над ним працювало кілька поколінь від часів «Основи». Увесь зібраний матеріал було доручено впорядкувати Б. Грінченкові, якого було запрошено з Чернігова й забезпечено сталою платнею, щоб він міг спокійно працювати. Цей словник по закінченні його Б. Грінченком було подано до петербурзької Академії наук на премію Костомарова, яку він визначив ще в 1884 році за найкращий український словник. Словник, зредагований Б. Грінченком, був виданий редакцією «Киевскої Старини» в 1907 році в 4-х томах. Одночасно з прийняттям до Старої Громади вибрано було Є. Чикаленка й до Ради Загальної української організації. Саме тоді увагу членів організації привертало питання про зміну статуту. Справа в тому, що початкова форма організації, при якій до неї належали окремі люди персонально, показалася непрактичною: до організації належало близько 150 членів, і на з’їзди, що відбувалися щороку, приїздила, звичайно, одна третина: збори такого величезного числа людей що відбувалися, розуміється, нелегально, було дуже тяжко організовувати. Та й серед членів організації було багато таких, що стояли за те, щоб до неї належали давні українські громади in сorpore, аби не виникало тертя між Загальною організацією і Громадами. На з’їзді 1901 року проведена була реформа: Загальна українська організація мала складатись з окремих автономних громад, які на з’їзд повинні були присилати своїх делегатів в числі, що залежало від чисельності самої громади. Тоді-то до Загальної української організації приєдналися громади: Стара київська, Одеська, Петербурзька, Чернігівська й Полтавська. Згодом заснувалися ще громади в Ананіїві (на Херсонщині), Вінниці, Житомирі, Єлисаветі, Кам’янці, Катеринодарі, Катеринославі, Лубнах, Москві, Радивилові, Ромні, Севастополі, Смілі (Київщина), Умані й Херсоні. У самому Києві заснувалося кілька окремих громад, бо однією великою громадою збиратись нелегально було неможливо. Вся Україна вкрилась таким робом сіткою громад, які були об’єднані Радою, вибираною на щорічних з’їздах делегатів. Загальна українська організація керувала лишень мирною культурницькою роботою: дбала про поширення української книги, заснувавши задля цього першу українську книгарню в Києві під назвою редакції «Киевскої Старини» й, піддержуючи видавництво, старалася про влаштування свідомих українців на посадах, щоб мати скрізь своїх людей, організовувала національні маніфестації у формі літературних свят, ювілеїв заслужених українських діячів, Шевченкових роковин і т. д. На початку 1900 року гурток української молоді, студенти Дмитро Антонович, Михайло Русов, Лев Мацієвич і Боніфатій Камінський створили у Харкові Революційну українську партію, яка випустила того року програмну брошуру «Самостійна Україна», складену молодим харківським адвокатом Миколою Міхновським. Ця брошура постала з промови, виголошеної М. Міхновським на Шевченкових роковинах того року в Полтаві, а потім у Харкові на таємних зустрічах молоді. До Революційної української партії (її скорочено означали літерами РУП) приєдналась більшість свідомої української молоді без різниці напряму: від націоналістів-самостійників до соціалістів різних відтінків. Партія складалася з кількох комітетів або «Вільних Громад»: Київської, Харківської, Чернігівської (у Ніжині), Полтавської, Лубенської, Чорноморської (у Катеринодарі), Північної (у Петербурзі) й Закордонної (у Львові). Осередком партії спочатку був місячник «Гасло», видаваний у Чернівцях (1902-1903), а потім «Праця», видавана у Львові (1904-1905). Виступивши зразу з гаслом «одної, єдиної, нероздільної, самостійної України від Карпат аж по Кавказ», провідники партії в 1902 році писали в «Гаслі», що їх ідеалом є «вільна самостійна Україна з широкорозвиненим соціалістичним державним устроєм». Партія взялася до революційно-соціалістичної пропаганди серед селян, видаючи агітаційні брошури (серед яких особливо популярною була «Дядько Дмитро») і відозви. М. Міхновський з кількома своїми однодумцями, не будучи соціалістом, вийшов з партії та створив свою окрему «Українську народну партію» з самостійницьким напрямом. РУП уже з початку 1903 року відмовилась від гасла самостійної України, заявляючи, що вона прямує до «відбудування соціально-демократичної України шляхом соціально-політичної революції», і що для України досить автономії в складі російської федеративної республіки. Скоро потому РУП і формально перейменувалася в Українську соціал-демократичну робітничу партію. 
Старші громадяни не дуже були раді заснуванню РУП, бо боялися, що уряд відповість на це репресіями проти всього українського руху, а дехто й просто не симпатизував тим крайнім соціалістичним і революційним гаслам, які проповідувала партія. Є. Чикаленко дивився на справу трохи інакше. Як він сам признає у своїх спогадах, він «нічого не мав проти революційно-соціалістичних партій, аби тільки вони стояли на українському національному ґрунті». Коли старий П. Житецький не схотів знайомитись з В. Винниченком, довідавшись, що той соціаліст, і доводив, що «нам, українофілам (він уживав ще цієї старої назви), не по дорозі з соціалістами», то Є. Чикаленко казав йому, що «поки не було у нас соціалістичної партії, то краща, енергійна молодь наша тікала в революційні російські партії», і що він сам, хоч не соціаліст, радів, що вже є українська соціалістична партія, бо «тепер молодь наша не буде так денаціоналізуватися, як досі, а буде працювати на українському ґрунті і для нас не пропаде». Ці свої симпатії до РУП, як національної української, хоч і соціалістичної партії, виявив Є. Чикаленко й на ділі, передавши їй в 1903 році 1000 карбованців, на які партія видавала в 1904 році популярний тижневик «Селянин». 
Оселившись у Києві, особливо близько зійшовся Є. Чикаленко з гуртком молодих українців, що об’єдналися навколо видавництва «Вік», зокрема з С. Єфремовим та Ф. Матушевським; це зближення на ґрунті спільності поглядів перейшло в тісну особисту приязнь й глибоку взаємну повагу. Тепле почуття до С. Єфремова й Ф. Матушевського залишив Є. Чикаленко до кінця свого віку. У своїх спогадах він признається, що за все життя не зустрічав миліших йому людей, як оці двоє, та ще В. Доманицький, В. Прокопович і М. Левицький, що належали до того самого гурту. Вони були йому любі тим, що ні в кому з них за весь час спільної роботи та приватних, особистих відносин, він не помічав «і тіні властолюбія, користолюбія або якого іншого прояву егоїзму; всі вони були віддані справі відродження української нації всією душею; працювали для неї до втоми, до виснаження своїх сил; для справи не цуралися вони й найдрібнішої праці і, хоч занепадали на силах, то все-таки працювали, і треба було гуртового натиску на них, щоб вони хоч трохи відпочили». Працювати з такими людьми було Є. Чикаленкові приємно, і хоч часом траплялись у нього де з ким з них, переважно з Єфремовим, суперечки та непорозуміння, вони ніколи не мали якогось особистого підтексту, бо виходили лише з різниці поглядів на якусь окрему справу і завжди залагоджувалися мирно, закінчуючись повною згодою. Раз у раз зустрічався Є. Чикаленко в Києві і з приятелями своїх молодих років – братами Тобілевичами, славними нашими артистами Карпенком-Карим, Садовським і Саксаганським, які знову об’єдналися в одну трупу і давали вистави в театрі «Берґоньє». Щоб систематично бачитися з своїми численними знайомими та щоб гуртувати людей, завів Є. Чикаленко у своїй господі постійні зустрічі, спочатку по суботах, потім по понеділках увечері. Це були відомі Чикаленкові понеділки, на яких збиралися найвидатніші представники українського письменства, мистецтва й громадської думки. Це був справжній український політичний салон; не один літературний захід, не один задум політичного характеру брали свій початок від розмов, які велися на цих «понеділках». Узагалі хата Є. Чикаленка, як колись хата В. Антоновича або Кониського, була всеукраїнським осередком: у ній відбувалися майже всі з’їзди Загальної української організації, а пізніше партійні з’їзди, а також робилося в ній прийняття й чужоземних гостей, які приїздили до Києва, щоб познайомитись з Україною або вступити в зв’язок з українським політичним світом. Влітку Є. Чикаленко запрошував погостювати до себе в Кононівку своїх приятелів і знайомих серед українських діячів та письменників. Так, у нього частенько гостювали М. Лисенко, брати Тобілевичі, С. Єфремов, В. Винниченко, М. Коцюбинський; останній, гостюючи літом 1908 року, описав потім кононівські поля й околицю в своєму «Інтермеццо» та в нарисі «Як ми їздили до Криниці». 
У перших роках XX століття відбувся, як уже згадано, ряд великих українських літературних свят, влаштованих Загальною українською організацією з нагоди різних ювілеїв. Насамперед відбулося грандіозне українське свято у Полтаві з нагоди відкриття пам’ятника батькові нової української літератури – Іванові Котляревському. Це свято відбулося 30 серпня 1903 року. Як тільки стало відомо, що уряд нарешті дозволив урочисто відкрити давно збудований пам’ятник, то Загальна українська організація постановила взяти в святі якнайактивнішу участь, подбати, щоб на свято прибуло якнайбільше українських делегацій і окремих громадян, щоб таким способом заманіфестувати силу українського руху. З свого боку РУП скликала на цей час до Полтави своїх членів та прихильників серед молоді. І, треба сказати, що успіх свята і враження від нього перевищили найбільш сміливі сподівання організаторів. Свято обернулося в справжню національну маніфестацію і як таке мало історичне значення. З’їхалися тисячі преставників української інтелігенції і серед них майже всі найвидатніші представники української політичної думки, літератури й мистецтва. З’їхалися сотні української молоді з усіх високих шкіл цілої Росії від Варшави до Томска, від Петербурга до Одеси. Нарешті – що тоді мало особливе значення – прибула численна делегація з Галичини та Буковини, з головою української парламентарної репрезентації Юліяном Романчуком на чолі. Самі свята розтяглися на три дні, складаючись з відкриття монументу й пам’ятника на могилі поета, урочистої академії, частини концерту й вистави «Наталки Полтавки». Уряд дозволив читати по-українськи привіти лиш закордонним гостям, і коли першого ж делегата українця з Росії (панну Ольгу Андрієвську з Чернігова) голова зборів зупинив, як тільки почув привітання українською мовою, то на заклик харківського делегата Миколи Міхновського вся публіка, як одна людина, покинула театр, де відбувалася урочистість, і вийшла. Ця мовчазна демонстрація кількох тисяч людей зробила величезне враження. У часі свят відбулося в Полтаві багато зустрічей і нарад, й українська інтелігенція побачила, що вона не така вже мала та незначна, а піднесений настрій, загальний ентузіазм, який обхопив навіть людей до того часу байдужих до української справи, осмілив і підбадьорив національно свідому українську інтелігенцію. 
За полтавським святом пішли ювілеї Миколи Лисенка та Івана Нечуя-Левицького. Ювілей 35-літньої музичної діяльності М. Лисенка святковано перед тим у Львові. Сам ювіляр був запрошений туди на свято і запропонував їхати разом із ним Є. Чикаленкові та С. Єфремову. Вони охоче згодилися, і ця подорож дала Є. Чикаленкові вперше нагоду побувати в Галичині й на Буковині і познайомитися особисто з провідниками тамтешнього національного руху. Львівські свята відбулися 24 і 25 листопада 1903 року. Уся українська громадськість Галичини зустрічала М. Лисенка з великими почестями. Від самого російського кордону скрізь вітали його делегації і великі натовпи публіки, а ювілейний концерт у Львові обернувся у величну національну маніфестацію. Зі Львова поїхали до Чернівців, де М. Лисенка так само гучно вітали в Народному домі. Під час цієї подорожі Є. Чикаленко познайомився у Львові з М. Грушевським, Іваном Франком, О. Барвінським, а також із старим українським емігрантом Ф. Вовком, що приїхав з Парижа. У Чернівцях познайомився Є. Чикаленко зі С. Смаль-Стоцьким. З того часу в Є. Чикаленка зав’язуються безпосередні близькі відносини з закордонною Україною, яку він дуже цінував як П’ємонт для України Наддніпрянської і національним поступом якої він дуже тішився. Після того він ще не раз бував у Львові, приїздивши туди або на збори членів Наукового товариства імені Т. Шевченка, або заїжджаючи туди по дорозі до Німеччини та Швейцарії, куди він їздив лікуватись, що йому дедалі, то все частіше доводилось робити з огляду на погіршення здоров’я. 
Святкування Лисенкового ювілею в Києві відбулося слідом за львівським святом 19-20 грудня 1903 року. Це був справжній тріумф української пісні й музики. Так само як і до Полтави, поприїздили делегати з усіх кінців України, Галичини й Буковини. Але була тут і новина на противагу полтавських свят, які справедливо названо «святом української інтелігенції»: на Лисенкове свято прибуло кілька селянських делегацій, в тому числі із села Кононівки. Після Києва святковано ювілей М. Лисенка ще й у Петербурзі (18 лютого 1904 р.), куди їздив і сам ювіляр, а також по інших містах. У кінці 1904 року святковано з великою урочистістю 35-літній ювілей І. Нечуя-Левицького у Києві (18-19 падолиста). Усі ці ювілеї дуже піднесли дух українського громадянства. Участь у них галицьких делегатів зміцнила зв’язки між Україною й Галичиною. Коли літом 1904 року проф. М. Грушевський організував у Львові українські університетські курси, то на них поїхало з Росії кілька десятків української молоді, в тому числі, як уже сказано, були й старші діти Є. Чикаленка. Гості з Галичини стали все частіше з’являтись у Києві. 
Український рух на початку 1900-х років почав розвиватись так швидко, що в зв’язку з загальним оживленням політичного життя, стала все більш відчуватися потреба в політичній організації українських громадських сил з певною програмою. Відчувалося, що незабаром українству доведеться відкрито виступати на політичному полі. До того часу існувала, властиво, лише одна політична українська партія – РУП, яка гуртувала біля себе майже виключно студентську молодь. Більшість старшого громадянства ставилася до неї не зовсім прихильно через її крайній напрям, хоч дехто зі старших, в тому числі Є. Чикаленко, співчували їй тому, що це була національна українська партія. Українська народна партія (НУП) майже нічим не виявила своєї діяльності. 
Питання про потребу політичної платформи чи програми було зняте в раді Загальної української організації, але викликало великі суперечки: старші члени ради, Науменко й Беренштам, доводили, що ніякої платформи чи програми не потрібно, бо члени організації, маючи різні політичні й соціальні погляди, можуть не погодитись між собою, і тоді постане тільки розбрат. Однак більшість членів ради, до яких належав і Є. Чикаленко, наполягала на виробленні платформи, і, дійсно, проект такої платформи був Радою прийнятий і внесений на розгляд з’їзду в 1903 році. Зміст його був той, що Загальна українська організація вимагає автономії для України і перебудови Росії на федеративних основах; для загальнодержавних справ вимагає парламенту, для справ краєвих – сойму; вимагалася повна свобода національного життя й впровадження української мови в усіх школах, судах, адміністрації і т. д. 
З’їзд був дуже бурхливий. Після довгих дебатів проект було ухвалено й доручено Раді виробити детальну програму й підготовити перетворення організації в партію. З’їзд 1904 року прийняв ту програму, і Загальна українська організація перетворилася в Українську демократичну партію. Головні засади її програми були: знесення в Росії абсолютизму й заведення конституційного ладу; автономія України з українським краєвим соймом; примусовий викуп усіх приватних земель у власність сойму, який мав би упорядкувати земельну справу; поступове робітниче законодавство (8-годинний робочий день, пенсія старим і немічним робітникам і т. д.)
Ця програма, як і передбачав дехто, внесла розлам в організацію. Старі громадяни не хотіли її приймати і, наприклад, Стара київська, Одеська й Петербурзька громади просто саботували партію. Причиною були в основному пункти програми, що стосувалися питань соціально-економічних: вони відштовхували громадян своїм соціалістичним характером. Однак Є. Чикаленко свідомо стояв за цю програму і, коли його запитували, як він, великий земельний власник, стояв за соціалістичну програму, за примусовий викуп землі у поміщиків, він відповідав, що він певен, що в нашій хліборобській країні земля колись мусить перейти в руки селян, і що краще тепер передати її за викуп, ніж потім її мають відібрати задурно. Такі свої думки він, між іншим, розвинув у статті, надісланій ним до дуже розповсюдженої тоді газети радикального напряму «Сынъ Отечества», що виходила в Петербурзі. 
Він писав у ній, що в народі існує тверде переконання в тім, що земля належить тому, хто її обробляє, і що не треба бути пророком, щоб передбачити, що в Росії раніше чи пізніше вся земля опиниться у руках народу; питання тільки в тому, коли саме і яким шляхом цей перехід відбудеться. Дуже хочеться, щоб цей процес відбувся легальним та мирним шляхом; це було би добре для обох сторін: великі земельні власники дістали б за свою землю викуп, могли б зберегти свої садиби й невеликі ділянки поля, на яких могли б провадити зразкове господарство. Селяни дістали б землю без кровопролиття і залишилися б добрими сусідами колишніх поміщиків. Боротьба з аграрним рухом військовою силою, на думку Є. Чикаленка, тільки загострювала обопільні відносини і загрожувала тяжкими наслідками у майбутньому. 
Годі й казати, що цей розумний і тверезий голос особливо серед українського панства, давно вже відчуженого від свого народу, лунав як голос волаючого в пустині. Здеморалізоване вічною опікою уряду, не розуміючи свого становища, що зобов’язувало працювати на користь народу, соками якого воно годувалося, та наказувало стати його провідною національною верствою і тим забезпечити собі майбутнє, українське панство хапалося тільки за військову силу, за репресії, поглиблюючи ще більше прірву між собою й народними масами і копаючи собі цим могилу. Як видко із спогадів Є. Чикаленка, його найближчі сусіди-поміщики не тільки не цінували того, що у тих місцях, де були маєтки Є. Чикаленка, не було жодних розрух, бо під його впливом селяни утримувалися від погромів, а єднаючись у Селянську спілку, хотіли добитися зміни земельних відносин легальним шляхом у майбутній Державній думі, – але, навпаки, сусіди-поміщики палали до Є. Чикаленка лютою ненавистю, як до «зрадника своїх класових інтересів»; вони нацьковували проти нього місцеву адміністрацію й винуватили його в селянських розрухах та ексцесах. Національна ідея, що одухотворювала Є. Чикаленка, була їм не зрозуміла і чужа, тим більше, що значна частина українських поміщиків – неукраїнського роду, це були зайди-москалі та німці, які ставились до українського населення з неприхованим презирством. 
Українська демократична партія, заснована з такими зусиллями, проіснувала дуже недовго. В її нутрі від самого початку виявилася не тільки права опозиція, представлена «старими громадянами», незадоволеними занадто радикальною для них програмою, але й ліва, яка вимагала активності на політичному ґрунті й яка вважала старі громади лише за гальмо для діяльності партії. Лідером лівої опозиції був Б. Грінченко, а його підтримували С. Єфремов, М. Левицький, Матушевський та інші близькі до Є. Чикаленка люди. Це ставило Є. Чикаленка в дуже прикре становище, бо він сам, боячись розколу партії, з усіх сил старався помирити обидва її крила, праве й ліве. Однак запобігти розколу не вдалося, і в кінці 1904 року Б. Грінченко, С. Єфремов, Матушевський, М. Левицький та ще дехто вийшли з демократичної партії та заснували окрему Українську радикальну партію. Члени цієї нової партії, майже усі – письменники, понаписували й видали у Львові, а частиною і в Петербурзі цілий ряд брошур на політичні теми, в тому числі кілька старих писань М. Драгоманова. Ці брошури були перевезені до Києва і звідти ширилися серед інтелігенції. Однак Українська радикальна партія не мала успіху. Українська молодь горнулася до РУП, а «ерупівці» і в пресі, і на громадських заходах дуже гостро критикували радикалів, закидаючи їм «буржуазність». 
Розкол українських громадських сил дуже некорисно відбивався на українській справі. Саме тоді, в 1904 і в 1905 роках, почався по цілій Росії небувалий до тих часів політичний рух. Під впливом поразок у війні з Японією, що виявили повне банкротство старої самодержавно-поліційної системи, по всій державі вибухнуло гостре незадоволення проти нездатного уряду. Усі ліберальні й радикальні елементи суспільства підвели голову й відверто почали домагатись реформ. Уряд перелякався й попустив, як то кажуть, віжки. Цензурні заборони ослабли самі собою, газети виступали різко проти уряду, скрізь влаштовувались численні зібрання і з’їзди, які поліція вже й перестала розганяти. По селах почалися аграрні розрухи, робітники страйкували, серед війська то тут, то там виникали бунти. Наближалась революція. Уряд почав робити поступки. Весною 1905 року оголошено релігійну свободу для всіх неправославних громадян, слідом за тим обіцяно скликати Державну думу, правда, з дуже обмеженою компетенцією. Щодо українства, то сама Рада міністрів висловилася в кінці 1904 року за скасування обмежень для популярної української літератури, бо це, мовляв, задержує культурний розвиток населення українських губерній. Було дозволено друкувати український переклад Євангелія, і той самий Святійший Синод, який 40 років не давав дозволу, тепер сам узявся видавати українське Євангеліє. Коли уряд запитав думки в справі обмежень українського слова в петербурзької Академії наук та у професорських рад київського й харківського університетів, то всі ці установи категорично висловились за скасування всяких заборон і обмежень. Але формально закон 1876 року не було відкликано, і він залишався ще в силі: уряд не дозволяв видання українських часописів, хоч до нього раз у раз надходили прохання про дозвіл. 
Українці примушені були зі своїми домаганнями звертатись до послуг російської преси. На сторінках петербурзької газети «Сынъ Отечества», в «Киевских Откликах», в одеських «Южных Записках», в «Полтавщині» раз у раз з’являлися статті на теми про українські культурно-національні домагання, колективні листи й заяви, вкриті нераз сотнями підписів з домаганням свободи українського слова. До уряду звідусіль надсилалися петиції й меморандуми в справі скасування утисків над українським словом. У кінці 1904 року з Києва їздила до Петербурга делегація від українського громадянства (О. П. Косачева, І. Л. Шраг, М. А. Дмитрієв і В. П. Науменко), яка подала голові Ради Міністрів обширний меморандум. Трохи згодом подав міністрові хліборобства від себе меморіал Є. Чикаленко, доводячи у ньому потребу сільськогосподарської освіти українською мовою для піднесення культурного рівня широких мас сільського населення. Такі самі домагання підносилися на різних політичних з’їздах. Коли в березні 1905 року в Петербурзі зібрався самочинний (тобто без дозволу адміністрації) всеросійський з’їзд журналістів для того, щоб домовитись, як вести боротьбу за конституцію, Українська демократична партія вислала на той з’їзд Є. Чикаленка, який, порозумівшись із представниками грузинів, вірмен, естонців, латишів та фінів, склав на ньому заяву про потребу національно-територіяльної автономії для окремих національних областей Росії, а також відчитав протест проти утисків над українським словом. На з’їзд представників земств, що відбувся теж в Петербурзі незабаром після з’їзду журналістів, Українська демократична партія вислала відомого українського діяча, адвоката Іллю Шрага, який склав на тому з’їзді заяву, аналогічну до тієї, що її склав Є. Чикаленко. 
Із зростом загального політичного руху в Росії українцям треба було вже відверто виступати зі своїми домаганнями, і от тут-то партійний розкол давав про себе дуже прикро знати. Є. Чикаленко докладав усіх сил і всього свого авторитету, щоб призвести до нового об’єднання, і це йому нарешті вдалося: з’їзд Української демократичної партії восени 1905 року майже одноголосно дав згоду на об’єднання обох партій, і після переговорів з провідниками Української радикальної партії відбулося об’єднання в одну Українську демократично-радикальну партію. Оголошена друком програма полягала в загальних основах парламентаризму та федералізму. Україна мала дістати широку автономію. Щодо справ економічних, то програма зазначала, що партія вважає соціалістичний устрій за такий, що «найкраще забезпечує інтереси людей», і тому свою економічну програму сформувала в дусі соціалізму: з примусовим викупом землі від приватних власників, викупом на власність краю всіх промислових підприємств і т. д. 
Об’єднання обох партій в одну і вироблення детальної програми (її датовано 29-30 грудням 1905 року) відбулося тоді, коли по цілій Росії вже палала революція. Після всеросійського залізничного страйку, коли по всій величезній імперії стали всі залізниці й припинився більше як на тиждень всякий рух, цар Микола II змушений був видати 17 жовтня маніфест про конституцію. Але осмілені успіхом страйку революціонери цим не вдовольнились і повели агітацію за революцію соціальну. У той же час реакційні особи, особливо роздратовані активною участю в революційних виступах єврейської молоді, почали влаштовувати, при співучасті з боку уряду, погроми євреїв і революційної інтелігенції. По всій державі покотилася хвиля кривавих ексцесів. У Києві та майже по всіх більших і менших містах України, відбулися єврейські погроми. Революційно настроєна молодь виступила в оборону євреїв. У самому Києві військо стріляло в маніфестантів, і під час цієї стрілянини було поранено кулею старшого сина Є. Чикаленка Льва, тоді гімназиста 7-го класу, що завдало батькові багато тривоги й хвилювання. Під самий кінець року вибухнуло в Москві збройне повстання і розпочався другий залізничний страйк. Але цим разом урядові вдалося кривавими репресіями їх зупинити. Серед усього цього заколоту самі собою впали заборони, які тяжіли над українським рухом, і на Українську демократично-радикальну партію, яка знову об’єднувала більшість українських організованих сил, лягло завдання скоріше використати всі можливості нового конституційного ладу, а насамперед – організувати українську пресу як найбільш важливий чинник політичного життя. У створенні української преси Є. Чикаленко взяв якнайбільшу участь: можна сказати, що українська преса в Києві постала переважно його заслугою. 
IV. 
Початки української преси. – «Громадська Думка». – «Рада». – Труднощі з першою щоденною українською газетою. – Чикаленкові клопоти й турботи. – «Товариство Українських Поступовців». 
Заборона мати свою власну національну пресу була одною з тих, що найтяжче відчувалася українцями в цілій системі утисків і заборон, яку практикував російський уряд у відносинах до українського руху. З часів «Основи» (1861-62) й «Черниговского Листка» (1861-63) українці не мали в Росії такого органу, де б вони могли систематично розвивати свою ідеологію, оборонятися від нападів, подавати звістки про своє культурно-національне життя. На короткий час вдавалося українцям здобути в свої руки якийсь провінціальний російський орган, як це було в 1874-75 роках з «Киевским Телеграфом» або в 1881-82 з київською ж газетою «Трудъ»; у 1895 році одеські українці придбали були собі тижневик «По морю и по суш?», щоб зробити з нього український орган*. Але провінціальна цензура, далеко суворіша, ніж у столиці, не давала змоги писати про все, що хотілось. «Киевская Старина» довгі роки жила під найгострішою цензурою і не сміла зачіпати жодних тем, окрім чисто наукових. Тільки в 1897 році з’явився на її сторінках уперше твір красного письменства українською мовою, а з 1902 року сформовано літературно-критичний відділ з оглядом українського письменства. Але ні «Киевская Старина», ні тим менше російські газети не могли замінити періодичного органу, видаваного українською мовою, вже хоча б тому, що без періодичних видань не можна було розвивати самої української мови, для якої залишалася сама белетристика, та й то обмежена у виборі тем та сюжетів.** Українці робили спробу надолужити відсутність своїх часописів виданням альманахів. На початку 1880-х років вдалося видати кілька альманахів, з яких особливо цінним був альманах «Рада» М. Старицького 1883 р. Але далі цензура стала забороняти і альманахи (як, наприклад, заборонила дуже цінний за змістом двотомний літературно-науковий альманах «Звістка» В. Горленка) або ж викреслювала з рукопису абсолютно все, крім невинних віршів та оповідань. З початком XX століття знову почали з’являтись альманахи, з яких, наприклад, тритомний альманах «Вік» заклав свого роду епоху в нашій літературі. З розвитком українського руху брак свого органу відчувався все гостріше і гостріше, і з початку XX століття не проходило року, щоб хтось з українців не подавав прохання про видання чи то місячника, чи то тижневика, але на все була одна відповідь – рішуча заборона. Так не вдалося українцям заснувати свій орган аж до самої революції 1905 року. Царський маніфест 17 жовтня відкривав, здавалося, можливість здійснити гаряче бажання українців приступити до створення своєї власної преси. Вони почали міркувати про це ще перед виданням маніфесту, сподіваючись, що внаслідок загального визвольного руху от-от впадуть заборони. Є. Чикаленко хотів видавати тижневик для селян і вже вів про це переговори з Б. Грінченком, С. Єфремовим, Модестом та Орестом Левицькими. Стара Громада планувала перетворення «Киевскої Старини» в український журнал на зразок колишньої «Основи» і навіть з назвою «Київська Основа». Полтавська Громада вирішила видавати у себе тижневик. Але з усіх боків почали писати до Києва, щоб кияни неодмінно видавали щоденну газету для всієї України, і що це можна зробити тільки в Києві. Тоді Є. Чикаленко завів про це розмову із заможними громадянами В. Ф. Симиренком та В. М. Леонтовичем. Коли ті обіцяли свою фінансову допомогу, Є. Чикаленко став обмірковувати літературний бік справи з членами видавництва «Вік» – С. Єфремовим, Матушевським, В. Дурдуківським та іншими. Як тільки було оголошено царський маніфест 17 жовтня, Є. Чикаленко того ж дня відіслав до київського губернатора заяву, що за два тижні він буде видавати українську газету. Але того ж дня почався в Києві єврейський погром, стрілянина, і місто було проголошено на воєнному стані. Серед усіх цих тривог і непокоїв, Є. Чикаленко почав організувати видання в Києві щоденної української газети. Дехто наполягав, щоб видавати зараз «явочним порядком», як це зробили брати Шемети в Лубнах, почавши видавати тижневик «Хлібороб» (перше число вийшло 12 падолиста 1905 року), але адміністрація закрила «Хлібороб» уже з п’ятого номера. Є. Чикаленко вважав за потрібне дочекатися оголошення нових правил про друк і почати видання вже з нового року. Ті правила дійсно були видані 24. XI. 1905 року. Постанова видавати газету аж з нового року дала змогу краще підготуватись до такої нової справи, як видання щоденної газети українською мовою. 
Відразу виявилося, що це не така легка і проста річ. Перш за все показалася велика різниця в поглядах на характер і завдання газети між самими наміченими членами редакції. Видавцями газети, які бралися забезпечити фінансовий бік справи, були Є. Чикаленко, В. Леонтович і В. Симиренко. Редакційний комітет складався, крім видавців, ще з Бориса і Марії Грінченків, Сергія Єфремова, Федора Матушевського, Модеста Левицького, Володимира Дурдуківського й Всеволода Козловського. Б. Грінченко й С. Єфремов намагалися взяти дуже різкий курс, особливо щодо земельного питання, В. Леонтович обстоював більш помірковані погляди, доводячи, що різкий лівий курс мало того, що накличе підозру з боку адміністрації, але що гірше – відштовхуватиме від газети людей поміркованих, які бояться примари соціальної революції. Є. Чикаленко старався примирити обидві течії, доводячи, що газета має вестися строго в рамках програми Української демократично-радикальної партії, яка не говорить про відібрання землі задурно, а тільки про примусовий викуп. Сяк-так на тому помирились. За редактора вибрано Федора Матушевського, який перебував у Львові і скоро мав звідти повернутись. 
Щодо фінансової справи, то складений кошторис виносив по обрахунку 50000 карбованців на рік; сподівалися, що передплатників буде 5000, і це дасть 20000 карбованців, бо ціну поставлено дуже низьку – 4 карбованці, щоб зробити газету доступною. 30000 карбованців сподіваного дефіциту мали заплатити видавці. В. Леонтович і В. Симиренко вагалися, чи варто затрачати такі великі гроші, але Є. Чикаленко доводив, що дефіцит з кожним роком буде меншати і що за яких три-чотири роки газета стане на ноги, а на п’ятий – вже даватиме зиск. 
Немало сперечалися й про те, для кого видавати газету: чи для інтелігенції, чи для народу. Є. Чикаленко вважав, що треба мати на увазі читачів з народу, подавати їм відомості про новий лад, про землю, про все, що особливо цікавило українське село, щоб привчити селян до своєї української газети, бо якщо селяни не матимуть в ній того, що їх цікавить, то їх тяжко буде заохотити до української преси. Б. Грінченко стояв за газету для інтелігенції. Після довгих суперечок погодилися на тому, що газета буде видаватись для народу, а для інтелігенції видаватиметься місячник «Нове життя». 
Але коли з’явилася замітка про видання з нового року газети «Громадське слово» і журналу «Нове життя», зложена Б. Грінченком та С. Єфремовим, де говорилося, що ці органи стоятимуть за автономію й федерацію та за те, щоб «уся земля стала власністю народу на основах, які виробить краєва народна рада», то адміністрація рішуче заявила, що дозволу на видання не дасть. Тоді В. Леонтович подав другу заяву про дозвіл на видання газети «Громадська думка» і «Нова громада» вже без тих страшних фраз, і адміністрація дозвіл дала. 
Було організовано штат постійних співробітників; за редактора став, як і було задумано, Ф. Матушевський, за секретаря – В. Козловський (подолянин, закінчив юридичний факультет у Дорпаті), іншими співробітниками, що вели окремі відділи в газеті, були: В. Павленко, А. Хотовицький, М. Грінченкова, Б. Ярошевський, М. Виноградова і В. Сміщук. Редактором «Нової громади» мав бути С. Єфремов. Завідувачем конторою видавництва був Максим Синицький, його помічниками І. Бабенко, К. Хохлич і Настя Грінченківна. Постійними співробітниками і кореспондентами газети було названо багато імен найкращих письменників з цілої України. 
Але тут показалися труднощі, яких ніхто не передбачав. Хоч до співробітництва приєдналося багато людей, але на практиці виявилося, що з тих позакиївських співробітників мало допомоги, бо ні передовиць, які в Росії всі звикли читати про найсвіжіші події, ні хроніки не можна надсилати з інших міст: все мусило бути написане на місці й то негайно; життя в той час було дуже бурхливе, і про все треба було подавати звістки і писати по гарячому сліду. Серед складу редакції не було зовсім фахових газетярів, а взагалі з фахових письменників були хіба Марія Грінченкова, сам Б. Грінченко та С. Єфремов. Українська газетна мова була зовсім невироблена, а всім відомо, що український читач дуже вибагливий; треба було писати так, щоб усі розуміли і не нарікали на «нові», «нечувані», «штучно ковані» і т. ін. слова. Нарешті ніхто не вмів писати «цензурно». Переживши тільки що хвилини революційного піднесення, виховавши в собі спосіб думання і смак на російських виданнях революційною часу, співробітники української газети й дописувачі просто не задумовувалися, де закінчиться межа того, що навіть в революційний час влада вважала за дозволене, і де починається «замах на існуючий лад». Тому не дивно, що перше ж число «Громадської думки», яке вийшло 1 січня 1906 року, було конфісковане. На довершення лиха в ніч під новий рік було арештовано С. Єфремова, і його змушений був в «Новій громаді» заступити Б. Грінченко. 
Щоб забезпечити себе надалі від усяких несподіванок, увійшли в порозуміння з цензорами, тобто, як це робили й російські газети, стали регулярно, щомісяця, виплачувати цензорові та його секретареві хабаря. Але лихо було не з самою лише адміністрацією. Є. Чикаленко справедливо каже у своїх спогадах, що з виходом першого числа «Громадської думки» почалася мука для нього і для цілої редакції: значним чином через постійні непорозуміння з Леонтовичем, який був офіційним редактором і видавцем. Леонтович не міг погодитися з лівим напрямком газети, з різкою формою статей і дописів, вбачаючи у них бажання підбурити селян на аграрні ексцеси і пропаганду відібрання землі задурно. Є. Чикаленко і сам це помічав, але не надавав цьому такого значення, як Леонтович: він думав, що такий напрям газети привабить до неї передплатників на селі, що газета «піде широко в народні маси, розіллє там національну свідомість, пробудить у селян національне почуття», а це він вважав за найпекучішу справу. Йому не вірилося, як він пише, що землю можуть відібрати дурно, і що взагалі все станеться так, як того домагалися співробітники «Громадської думки», і в такому дусі він заспокоював Леонтовича. Але того мало переконували такі міркування, він непокоївся і найбільше сперечався з Б. Грінченком, що обстоював лівий курс. Є. Чикаленкові раз у раз доводилося їх мирити. Тим часом надії на масове поширення газети не справдилися. «Громадську думку» передплачувало кілька тисяч людей, але то були свідомі українці, які передплачували її з національного обов’язку, хоч часом і не згоджувалися з її напрямом. Виявилося, що взагалі ґрунт для української преси ще мало підготований, а умови її видання дуже несприятливі. Російська преса так розрослася і так поширилася за революційних часів, що доходила до найглухіших кутків, а за українську мало хто чув і знав. «Хлібороб» викликав до себе зацікавлення як новина і розходився переважно по великих містах, найбільше в Києві. З початком 1906 року по різних містах України робилися спроби видавати українські часописи, але то все були ілюзії, які припинялися на першому ж випуску. Всі вони були складені в гострому тоні, наче революційні прокламації, і адміністрація негайно їх конфіскрвувала. Так було в січні 1906 року з «Народною справою» в Одесі, «Запорожжям» у Катеринославі, «Слобожанщиною» в Харкові. «Вістей» в Одесі вийшло всього 5 чисел, «Доброї поради» в Катеринославі 4 числа, «Боротьби» в Києві 5 чисел. Один «Рідний Край», видаваний в Полтаві енергійним Миколою Дмитрієвим (перше число цього тижневика вийшло ще в кінці 1905 року), виходив цілий 1906 рік, і за весь час було сконфісковано всього один випуск. Він був ведений в помірковановому тоні і мав більше літературно-популярний, ніж політичний характер. Решта ж українських видань, починаючи з «Громадської думки», було ведено в різко опозиційному тоні, і адміністрація та загал публіки дуже скоро звиклися з думкою, що українська газета по своїй суті мусить бути виданням ворожим до уряду; це вело до того, що провінціальна адміністрація вороже накидалася на кожний український часопис незалежно від його змісту, забороняла передплачувати його, нищила примірники на пошті, не дозволяла продавати по газетних кіосках. Щоб передплачувати українську газету якому-небудь урядовцеві на провінції, священикові чи селянинові – треба було мати неаби-яку громадську відвагу. З другого боку, чимало українців поміркованого й консервативного характеру, як того побоювався В. Леонтович, були залякані радикалізмом «Громадської думки», вважаючи її за революційний орган, який, мовляв, нацьковує селян на панів, голоту – на людей заможних. Через те вони були проти «Громадської думки». Багато людей вередувало з приводу мови в газеті і, беручи за критерій «як у нас на селі говорять», вимагало, щоб газету писали «мовою Шевченка». 
Тому що, крім щоденної «Громадської думки», лише один «Рідний Край» виходив систематично, а решта українських тижневиків припинялася дуже скоро, тому «Громадська думка» залишилася головним українським органом і мимоволі прийняла характер не народної газети, а інтелігентської, яка і змістом, і викладом більш була пристосована до розуміння звичайного освіченого читача. Спроби видавати інші щоденники фактично не було. З кінця 1907 року почав регулярно виходити в Києві соціал-демократичний тижневик «Слово», пізніше М. Грушевський почав видавати в Києві «Село», у Могилеві-Подільському виходила з 1907 року «Світова Зірниця», у Катеринославі з 1910 року – «Дніпрові Хвилі», протягом 1912 року виходив у Харкові «Сніп». З місячників з 1909 року виходила у Києві ще «Українська Хата»; виходило ще кілька популярних тижневиків сільськогосподарського і, взагалі, популярно-наукового змісту й характеру. З 1908 року «Рідний край» було перенесено до Києва, де він виходив під редакцією Олени Пчілки. З 1911 р. почали виходити у Києві літературно-мистецький тижневик «Сяйво» і соціал-демократичний місячник «Дзвін». 
Зацікавлення «Громадською думкою» значно зросло, коли у квітні 1906 року до Державної думи було вибрано кілька свідомих українців: Іллю Шрага з Чернігова, Миколу Біляшевського з Київщини, Володимира Шемета і Павла Чижевського з Полтавщини та кілька свідомих селян: Івана Тарасенка з Чернігівщини, Аркадія Грабовецького й Гаврила Зубченка з Київщини та Миколу Онацького з Полтавщини, – і вони заложили в думі Українську парламентську громаду, до якої зразу приступило близько 45 послів з України. Знайшовся талановитий дописувач з Петербурга – Віктор Піснячевський, який писав до «Громадської думки» прецікаві статті про Державну думу. Скоро було засновано в Петербурзі і тижневий журнал російською мовою «Украинскій в?стникъ» (за редакцією Максима Славінського), що мав служити органом Української парламентської громади і, взагалі, українською трибуною перед широким світом. На Петербург звернулися очі всієї України. Туди поїхав зі Львова М. Грушевський і став на чолі організованих українських сил. Йому допомагали петербурзькі громадяни: О. Лотоцький, П. Стебницький і О. Русов. Вже була вироблена і мала бути проголошена з думської кафедри декларація про автономію України, але 7 липня 1906 року, саме на передодні того запланованого виступу, думу було розпущено урядом. Вона проіснувала всього 72 дні. 
Неприємності, які мав Є. Чикаленко через постійні суперечки і незгоди між членами редакції, так його рознервували, що весною 1906 року він заслаб і мусив їхати за кордон лікуватися. Він поїхав до Женеви, де вчилася в університеті його дочка Ганна; разом з ним поїхав і син Лев, якому треба було оперувати руку, прострілену під час розрух у Києві, восени 1905 року. Приєднався до їхньої компанії і В. Винниченко.* У Женеві Є. Чикаленко познайомився з українськими та російськими емігрантами, що жили в Швейцарії: Олексою Ляхоцьким, прозваним Кузьмою, що був у М. Драгоманова складачем і друкарем, з О. Коваленком, учасником повстання на панцирнику «Потемкинъ» влітку 1905 року, з старим революціонером Феліксом Волховським, українцем з Полтавщини, та ін. 
Пробувши пару місяців у санаторії і одужавши, Є. Чикаленко повернувся до Києва. Без нього суперечки в редакції так загострились, що Леонтович відмовився зазначати своє ім’я як редактора, а потім і як видавця. Редакторство було переведено офіційно на Ф. Матушевського, а видавцем став Є. Чикаленко. Леонтович відійшов від газети, а це загрожувало, що може відійти й Симиренко, який усі відносини вів через Леонтовича, свого небожа. Це дуже тривожило Є. Чикаленка й завдавало йому багато клопоту. Тим часом з газетою скоїлося велике лихо: деякі співробітники, що вели в газеті постійні відділи, і службовці в адміністрації, належали до різних лівих партійних угрупувань, мало важили газету і дивились на неї, лише як на місце свого заробітку: вони не тільки переховували в помешканні редакції різну заборонену літературу, а одна з них (пані М. Виноградова) ще призначала в редакції «явку» для членів соціал-демократичної партії, тобто сюди сходилися для побачення різні особи, члени партії, що жили нелегально в Києві, і сюди ж, на редакцію, приходило їхнє листування. Поліція вистежила декількох з них і прийшла до переконання, що редакція «Громадської думки» є «революційним гніздом». 18 серпня проведено було в редакції трус; познаходили по шухлядках у столах співробітників багато революційних відозв та брошур і заарештували С. Єфремова, що заступав на той час редактора Матушевського, Хохлича, Квасницького та ще кількох співробітників і невідомих людей, що були зайшли до редакції. Секретареві редакції Всеволодові Козловському, в столі у якого було знайдено найбільше компрометуючого матеріалу, пощастило сховатись і втекти за кордон.* «Громадську думку» було закрито. 
Викликаний телеграмою з Перешорів Є. Чикаленко кинувся клопотатись про відновлення газети, але адміністрація відмовила. Тим часом залишався в запасі дозвіл на газету «Рада» на ім’я Б. Грінченка, і його було тепер використано: за місяць було налагоджене видання «Ради». Редактором залишився поки що Матушевський, хоч був страшенно змучений і виснажений попередньою роботою. За секретаря став М. Павловський; прибули нові співробітники: Д. Дорошенко, Л. Пахаревський, П. Сабалдир (літературний псевдонім Майорський), Юрій Осинський, Г. Коваленко-Коломацький. Але число передплатників дуже впало: «Громадська думка» мала в першім півріччі понад 4000 передплатників; тепер їх залишилося близько 1500: заборона «Громадської думки» зробила своє діло, налякавши передплатників. Восени зацікавлення до газети підняла справа українських університетських кафедр. 16 жовтня 1906 року в київському університеті відбулося велике студентське віче, на якому після виступу студента Д. Дорошенка була винесена резолюція з домаганням заснувати кілька кафедр українознавства. Петицію про це на ім’я ректора університету підписало зразу 1400 студентів, а потім число тих, що прилучили свої підписи, дійшло до 2000. Коли про це було подано в «Раді», то звідусіль стали надходити колективні заяви, вкриті десятками й сотнями підписів – від учнів середніх і нижчих шкіл, робітників, селян, різних товариств, де всі прилучались до домагань київських студентів. «Рада» щодня друкувала по кілька таких листів, і число підписів нараховувало понад 20000. 
Наближався кінець року, і треба було думати, як бути з газетою в наступному, 1907 році. Леонтович відмовився допомагати «Раді». Після довгих переговорів вдалося впросити Симиренка, щоб дав 5000. Сам Є. Чикаленко продав частину землі в Перешорах і з тих грошей дав 10000 на газету. Кілька громадян пообіцяли дати хто тисячу, хто менше. Надіючись на ці гроші й побільшивши передплату до 6 карбованців, Є. Чикаленко вирішив приступити до подальшого видання «Ради». Організація газети значно змінилася. Восени 1906 року приїхав до Києва проф. М. Грушевський. Він заявив, що переносить зі Львова до Києва видання «Літературно-наукового вісника». Тоді Є. Чикаленко вирішив припинити видання «Нової громади», до якої йому довелося приплатити в 1906 році разом із Симиренком 10000 карбованців, щоб не мати подальших витрат і щоб не робити конкуренції «Літературно-науковому вісникові», тим більше, що з кінцем 1906 року «Киевская Старина» перетворювалася в місячник «Україна», отже, мати три українських місячники здавалося в тодішніх обставинах забагато. 
Є. Чикаленко залучив М. Грушевського до газетної справи, і М. Грушевський здобув великий вплив на «Раду». За його порадою Є. Чикаленко скасував редакційний комітет, через який завжди бували сварки, непорозуміння й суперечки. Редактором запросив стати М. Павловського, секретарем – молодого українського соціал-демократа Симона Васильовича Петлюру. Грінченки зовсім усунулися від участі в газеті, натомісць прибули нові співробітники для окремих відділів: талановитий галицький публіцист М. Лозинський, Людмила Старицька-Черняхівська і Василь Королів. Перше число «Ради» було сконфісковане, як і перше число «Громадської думки» 1906 року. Від адміністрації довідались, що газету зовсім закриють, якщо вона не знизить тону. Довелося «знизити», але це не рятувало газети від подальших причепок, штрафів та конфіскацій. 
Чим далі, то все тісніше зв’язується життя Є. Чикаленка з виданням «Ради», цієї єдиної української газети на всю Велику Україну, яка відбивала в собі цілий український національний рух, віддзеркалювала всі, хоча б найменші прояви українського культурно-національного життя: діяльність «Просвіти», українських клубів, українського театру, літературний і науковий рух. Є. Чикаленко надавав велике значення існуванню «Ради»: в його очах це був хоч і скромний, але широко розгорнутий прапор українського національного руху. Видання «Ради» було для нього питанням національної честі. Не зважаючи на всі недостачі «Ради», які він сам ясно бачив і розумів, не зважаючи на байдужість широкого громадянства, на різні прояви незадоволення з напрямку, змісту, мови «Ради», на великі фінансові труднощі, які часом, здавалося, зовсім несила було поборювати, він вважав за обов’язок свого життя видавати «Раду», доки ставало засобів, доки дозволяли зовнішні умови. Уже в кінці 1908 року, коли, здавалося, що ніхто його не піддержить і він сам змушений буде нести весь тягар дефіциту, він записує в своєму «Щоденнику», що на громадських зборах він заявив: «Коли ж грошей не добудемо, то я на свої 5 тисяч (це та сума, яку він міг визначити саме тоді. Д. Д.) ризикну видавати газету сам, – визначивши ціну 12 рублів. 
Як не стане грошей, то закрию газету і зникну з українського обрію: переміню одну літеру в своїм прізвищі з Чикаленко на Чикалеско» (по-румунськи). Коли вкінці 1910 року знову стояло перед «Радою» грізне питання «бути, чи не бути», він записує в «Щоденнику», що «коли перестане існувати щоденна газета, то я ліквідую всі свої справи в Києві і виїду на село... Зречусь всякої участи в громадських справах і впірну знов у сільське господарство, яким я можу цілком задовольнитись. Знов тоді напишу, може, дві-три книжечки з своєї практики і тим прислужуся громадянству... Коли не спроможусь далі видавати газети, то візьмусь знов за сільське господарство на практиці і в літературі». Але тут же додає: «Все-таки газета має незмірно більше значення в ділі національного відродження, ніж сотні брошур з сільського господарства, а через те треба держатися за неї до самого краю!» Коли у квітні 1914 року через усякі клопоти з адміністрацією, що раз у раз накладала штрафи, через постійні суперечки з співробітниками, недостачу грошей на видання, здавалося, що вже приходить край, Є. Чикаленко пише у «Щоденнику»: «Остогидло мені вже це, хочеться заховатися від людей, щоб не мати того клопоту і не чути за нього. Але, коли я відійду від газети, вона загине, бо поки що нема кому за неї взятись, бо вона ще дає дефіцити... А загибель газети від браку передплатників, від недокровности – це ж велика радість ворогам нашим (хоч їм відомо, що неуспіх газети залежить від терору передплатників); це ж страшний удар для справи відродження нашої нації!» І він закінчує: «Поки що кажу собі: «А ти, Марку, грай!» і потішаю себе Куперяновою приказкою: «Якось то буде!» Видання «Ради» протягом 8 з половиною років було, справді, великим подвигом і разом із тим – великою національною заслугою Є. Чикаленка, яка стає перед нами в свому повному блиску, коли уявити, серед яких умов і при яких обставинах доводилось йому цю газету видавати. Насамперед – вічний клопіт з грішми. «Рада» щороку давала дефіцит, який іноді виносив 20000 карбованців і зменшувався дуже повільно. Не зважаючи на всю ощадність і скромність життя Є. Чикаленка і всієї його родини, своїх засобів на видання Є. Чикаленкові не вистачало: роки були неврожайні, господарство давало мало прибутку, маєток був заставлений, і треба було платити великі відсотки. Постійно, з року в рік, допомагав Симиренко, але з ним було дуже важко бачитись і говорити: на старість він замкнувся від людей, нікого не приймав, і всі відносини з ним можна було мати тільки через його небожа Леонтовича. Але Леонтович не мешкав постійно в Києві, а головне – був дуже знеохочений до «Ради» за її напрямок. Щоб якось довести до відома Симиренкові про стан газети й переконати його в потребі піддержувати її і на далі, треба було Є. Чикаленкові вживати героїчних зусиль. Хоча Симиренко й піддержував різні українські культурно-національні заходи і увесь свій маєток записав на національні цілі, але до «Ради» ставився без особливого натхнення. Кожного року, коли наближався час сповіщати передплату на наступний рік, то треба було наново звертатись до Симиренка, і ніколи наперед не можна було знати, чи він підтримає газету і на цей рік, чи ні. І ось Є. Чикаленко доплачує в 1909 році 12000 карбованців. В 1912 році заставляє будинок, щоб покрити дефіцит, і так майже щороку. Великою моральною допомогою Є. Чикаленкові було те, що його родина не тільки не мала нічого проти цих витрат, але ще й підбадьорювала й заохочувала його. З приємністю занотовує Є. Чикаленко в «Щоденнику» слова свого сина Льва, що писав до нього в 1909 році: «Крутись, батьку, мотай головою, а «Ради» не покидай, бо це єдина плата нації за наше паразитичне існування на її орґанізмі». І до цих слів додає: «Хороші слова. Радісно мені було їх читати. Це мені моральна піддержка від старшого сина. Та я не покину її, поки не загину...»
Не меншою допомогою Є. Чикаленкові було те, що в Києві він знайшов в особі Леоніда Миколайовича Жебуньова, українського діяча вже старших літ, який, однак, став на національний ґрунт лише після Полтавського свята 1903 року, – фанатичного прихильника «Ради», який усю свою надзвичайну енергію, всю свою відданість українській справі, весь свій час віддавав на те, щоб зміцнити матеріальне становище «Ради», знайти їй якнайбільше передплатників і поширити її. Людина матеріально незалежна, але не маючи зайвих грошей, він сам готовий був жертвувати останнім, – коштами, що були визначені на лікування, – щоб в скрутний час піддержати газету, бо, казав він, «упадок «Ради» уб’є мене швидше, ніж хвороба!» В особі Л. Жебуньова Є. Чикаленко раз у раз мав доброго порадника, що стосувалося видання «Ради». Такою ж відданою «Раді» людиною і добрим помічником Є. Чикаленка був і Максим Стратонович Синицький, що перші роки завідував конторою, тобто адміністрацією «Ради». Як і Л. Жебуньов, він мав великі заслуги перед першою українською щоденною газетою. 
Видаючи «Раду», Є. Чикаленко більшість часу протягом 1906-1914 років проводив у Києві, виїздивши тільки влітку на час польової праці до Кононівки та до Перешорів, та ще іноді за кордон або до Петербурга для лікування чи в родинних або громадських справах. Він стояв у Києві в самому осередку українського національного життя і брав участь у всіх важливих політичних та культурно-національних справах. Хоч політична діяльність, проваджена в умовах конспірації, могла давати адміністрації лише здогади про велику роль, яку відігравав Є. Чикаленко в українському житті, але їй досить було вже того, що він був видавцем «Ради», і за це вона рідко залишала його в спокої. На початку 1907 року його разом із цілим рядом визначних українців у Києві було заарештовано, але невдовзі випущено. На початку 1909 року в нього було зроблено обшук. У часи перед виборами до Державної думи він не міг навідатись до свого маєтку на Полтавщині, бо там на нього чекала адміністрація, щоб заарештувати. Він не міг навіть спокійно писати свого «Щоденника», а записував тільки умовно, рукопис же переховував поза своєю хатою. На початку світової війни, як про це будемо далі говорити, над ним зависла загроза заслання до Сибіру. У такій атмосфері непевності і безправства доводилося Є. Чикаленкові працювати. Але це його мало турбувало: постійним джерелом його турбот та клопотів була «Рада». 
Дуже великі труднощі для видання газети, як уже було зазначено вище, справляло те, що не було сталих співробітників, не було фахових вироблених газетярів, добрих фейлетоністів, хронікерів, – вони виховувались повільно; разом із газетою ж вироблялась і мова. Немалою перешкодою для зміцнення газети було й те, що чимало співробітників, які вже звикли до праці, підучилися, не засиджувалися довго в редакції: здебільшого це були студенти високих шкіл Києва, які вели певні відділи в газеті, перекладали телеграми, правили коректуру – доти, доки не закінчували своєї науки. Тоді йшли на посади й виїздили з Києва. Заробіток при «Раді» був такий невеликий, що з нього міг вижити хіба студент. На довший час в редакції залишались ті, що через свою політичну неблагонадійність не могли знайти собі служби ні в державних урядах, ні в міському чи земському самоврядуванні. Найближче був зв’язаний з «Радою» Сергій Єфремов, але він дуже часто був зайнятий працею по журналах і не міг приділяти «Раді» багато часу. Деякий час працював в «Раді» Симон Петлюра, талановитий публіцист, а також С. Черкасенко, відомий письменник. Дуже цінне придбання здобула «Рада» в особі Максима Гехтера, з якого виробився справжній фаховий журналіст, яких майже не було в українській пресі. Писали до «Ради» літературні фейлетони талановиті белетристи, як-ось В. Винниченко, С. Васильченко, П. Майорський; писав відомий поет Олександр Олесь. Зрідка писав свої цінні статті на теми про польсько-українські відносини В. Липинський, але головна праця лежала на сталих співробітниках, які провадили різні відділи. 
Як уже було згадано, «Рада» викликала багато незадоволення серед самих українців, і, власне, тому, що вона була єдиною щоденною газетою, то кожен хотів, щоб вона видавалася так, як йому самому було більше до смаку. Для одних «Рада» була занадто «ліва», і вони закидали, що вона відштовхує людей з поміркованими поглядами; для других вона була якраз навпаки – занадто поміркована. Одні закидали їй юдофільство; другі – знаходили, що вона служить «гуртковим інтересам» і начебто дає голос тільки «своїм». Багато авторів ображалося за неприхильні оцінки їх писань, артисти бували незадоволені за не досить хвалебні рецензії. А найбільше було незадоволених з мови. Багато видатних українців зверталося зі своїми претензіями безпосередньо до видавця, і йому доводилося провадити велике листування, пояснюючи і виправдуючи різні справжні й вигадані дефекти газети. Були незадоволені з редактора М. Павловського і на нього складали вину, що газета нудна і нецікава. Врешті М. Павловський мусив уступити, і за редактора став з 1913 року Андрій Ніковський, що тільки-но перед тим скінчив університет в Одесі. 
Є. Чикаленка вся ця критика дуже хвилювала, а найбільше завдавало йому смутку те, що при тих умовах, в яких існувала «Рада», було важко всі ті претензії земляків задовольнити. На закиди, що газета занадто ліва, він відповідав, що газета реакційного напрямку може скомпрометувати українство як в Росії, так і в Європі. З молодих років, виробивши собі радикальні погляди, він вважав, що доля українства тісно зв’язана з перемогою в Росії поступового політичного напрямку, перемогою революційного руху. В українські консервативні елементи українського суспільства він зовсім не вірив, вважаючи, що вони для українського відродження зовсім втрачені. Правда, він допускав існування консервативної української преси, але неодмінно при умові існування поруч із нею преси поступової. У «Щоденнику» з 1910 року читаємо: «Якби поряд з поступовою існувала й консервативна (українська газета), то це свідчило б, що український рух значно поширився і обхопив усі верстви нашого громадянства. Тоді консервативна газета не компромітувала б українського руху, а ще й, можна сказати, була б корисною: вона привертала б до українства обрусілі заможні елементи, які б обстоювали українську школу, суд і т. д. Така ґазета оживила б і прогресивну, раз у раз давала б теми для полеміки з нею і т. п.»
Та все-таки газета потрохи вироблялася й робила свою справу. Коли в кінці 1910 року матеріальні обставини «Ради» були дуже погані, газета звернулася до читачів з особливим закликом, складеним Жебуньовим, де вказувалося на велику шкоду для українського руху, якби «Рада» перестала виходити; заклик прохав приєднувати нових передплатників, щоб піддержати газету. За кілька днів після розсилки цього заклику, почали надходити до редакції листи від передплатників, повні благання не закривати газети, з обіцянками помогти, хто чим може. З одного села Пирятинського повіту писали, що їхній диякон, коли прочитав заклик, то зомлів, і його довелося водою обливати: таке страшне враження зробила на нього звістка про можливість смерті газети! Громадяни майже всіх великих міст обіцяли скласти близько 4. 000 карбованців. Наслідком заклику прибуло кількасот нових передплатників. У кінці 1912 року довелося звертатись із новим закликом, і внаслідок того число передплатників збільшилось на 600 із чимось. Загальне число передплатників перед війною доходило до 4000. Газета почала проходити вглиб народних мас і здобувала собі там гарячих прихильників. Це були ще окремі одиниці, але число їх росло з кожним роком. Є. Чикаленко мав велику радість сам на свої очі переконатися, яких щирих прихильників має «Рада» у народі. Одного разу (у 1912 році), лікуючись в Кисловодську на Кавказі, він довідавсь від простої жінки, що прислуговувала в готелі, що вона читає «Раду» і була страшенно щаслива, що побачила видавця «рідної газети». Трохи згодом, їдучи в потязі біля Катеринослава, Є. Чикаленко зустрівся у вагоні з одним знайомим, і вони заговорили по-українськи. Кондуктор, що завідував освітленням у вагонах, прислухався до їх розмови і, коли довідався, що бачить перед собою видавця «Ради», кинувся цілувати йому руки й дякувати за те, що він видає «Раду». А ще одного разу відомий російський письменник В. Короленко розповів йому, як, будучи в Полтаві на весіллі у своєї наймички, довідався, що її чоловік – гімназіальний сторож – передплачує «Раду» в складку з іншими сторожами, що всі вони читають «Раду» і захоплюються нею, як своєю рідною газетою. Певна річ, що, бачачи й чуючи про це, Є. Чикаленко діставав найбільше моральне задоволення за всі свої клопоти й турботи з «Радою». Недаремно записує він у своєму «Щоденнику» з приводу диякона, що зомлів, як почув, що «Рада» може припинитись: «Коли у нас є хоч сотня таких передплатників, як цей диякон, то навіть і для цієї сотні треба видавати «Раду»!» Після того, як було розігнано літом 1907 року і 2-гу думу, в якій також була Українська парламентська громада з 40 осіб, у Росії остаточно взяла гору реакція. Відчулася вона особливо на Україні, де уряд почав потрохи нищити всі здобутки українців на культурно-національному полі. У 1906 році по всій Україні постали товариства «Просвіта». Ще в кінці 1905 року засновано «Просвіту» в Одесі, слідом за нею пішли «Просвіти» в Кам’янці- Подільському, Києві, Катеринославі, Катеринодарі, Харкові, Чернігові, Херсоні, Миколаєві, Житомирі. Тільки в Полтаві уряд не дозволив «Просвіти». Київська «Просвіта», на чолі якої став Б. Грінченко, зайнялася насамперед видавництвом і впорядкуванням популярних лекцій; інші мали характер клубів, організовували лекції, концерти, закладали бібліотеки. Деякі «Просвіти» відкривали свої філії по селах. Трохи згодом почали засновуватись українські клуби – у Києві, Полтаві, Петербурзі, Москві. На початку 1908 року в Києві почало свою діяльність Українське наукове товариство, головою якого вибрано проф. М. Грушевського. Дуже розвинулось видавництво українських книжок, і по всіх більших містах відкрилися українські книгарні, а в Києві – аж кілька. Інтерес до політичної діяльності серед українського громадянства підупав, національно-культурна праця захопила більшість активних громадян. Демократично-радикальна партія фактично розпалася. Українська соціал-демократична так само. Залишилися тільки деякі окремі гуртки. Залишалася Стара Громада в Києві, але вона з припиненням в кінці 1907 року місячника «Україна», вже нічим не виявляла свого існування. Уряд, здавивши політичний рух, взявся ліквідувати й культурно-просвітні установи такі, як «Просвіта». Громадські сили були розпорошені. У 3-тій Державній думі, хоч і були окремі свідомі українці більш поміркованого напряму (переважно священики з Правобережжя), але серед них не знайшлося стільки активних людей, щоб організувати якусь громаду. Вони були внесли в думу законопроект про українську мову в школі, але не спромоглися добитись, щоб той проект було розглянуто. Серед російських політичних діячів почав усе більше скріплюватися національний дух, ворожий до всіх немосковських народностей Російської імперії. Націоналісти, до яких пристало чимало українців-перевертнів, дуже різко виступали проти українського руху, піддержуючи в цьому російський уряд і нацьковуючи його на українців. 
Знову дуже сильно відчулася потреба в організації й об’єднанні українських громадських сил, щоб якось оборонятись від наступу ворожих сил. З ініціативи Є. Чикаленка відбулися весною 1908 року невеликі збори в редакції «Ради», де з старших громадян були тільки сам Є. Чикаленко та О. Русов, а решта – молоді співробітники «Ради», і на тих зборах було закладено початок нової всеукраїнської організації, що дістала назву Товариство українських поступовців або скорочено ТУП. У ближчому часі організація була переведена на провінції, і вже восени 1908 року відбувся у Києві, у хаті Є. Чикаленка, перший з’їзд ТУПа. Нова організація свідомо не виробляла собі політичної програми, намагаючись об’єднати людей різних партій на одній спільній платформі: конституційно-демократичного ладу й автономії України. За короткий час постали громади ТУПа по всіх значніших містах України, а також і в Петербурзі, а в Києві аж кілька громад. У Києві ж перебувала Рада ТУПа, яка скликала регулярні з’їзди делегатів раз, а то й двічі на рік. 
ТУП узяв на себе керування й загальний догляд над усією культурно-національною роботою на Україні і відносини з російськими політичними партіями та з Державною думою. Хоча, по суті, обсяг діяльності ТУПа поширювався на справи зовсім легального характеру, але, щоб не наражати себе на переслідування чи хоч на перешкоди з боку уряду, ціла організація ТУПа була захована в таємниці й мала конспіративний характер. Як влучно хтось висловився, це була «нелегальна організація для ведення легальної праці». 
Є. Чикаленко від самого початку належав до Ради ТУПа, перебуваючи в ній незмінно і будучи фактично неофіційним її головою. ТУП старався координувати напрям української преси (перед війною виходило в Росії всього близько 20 українських часописів – місячників, двотижневиків, тижневиків і одна щоденна «Рада»), завідував українськими книгарнями, держав під своїм впливом деякі кооперативні установи, клуби, «Просвіти»; дбав про виступи українців на різних з’їздах, виставах, старався влаштовувати своїх людей на посади і т. д. Опікувався такими загально-національними справами, як пам’ятник Т. Шевченкові у Києві. Не маючи свого представництва у Державній думі, українці старалися зав’язати зв’язки з представниками російських поступових партій, щоб вони виступали у думі в обороні українських інтересів. Такі зв’язки було установлено з кадетами*, трудовиками й соціал-демократами. Російські політичні діячі, такі як В. Обнінський або П. Мілюков приїздили до Києва, щоб тут, на місці, довідатись про українські справи. Їх приймали, звичайно, у хаті Є. Чикаленка на зборах Ради ТУПа. Доволі тісний контакт встановився в українців з кадетами при виборах до 4-ої думи у Києві, Катеринославі та по інших містах. У Києві й Катеринославі вибрано послів спільними силами (проф. С. Іванова від Києва і адвоката М. Александрова від Катеринослава), і ці посли зобов’язалися боронити українську справу в думі. І дійсно, коли адміністрація заборонила святкувати весною 1914 року 100-літній ювілей народження Т. Шевченка, П. Мілюков виступив у думі з промовою в обороні українських культурно-національних домагань. Але молодь зреагувала по-своєму на цю заборону: в Києві відбулися дводенні демонстрації, які здобули розголос на всю Росію. 
У 1910-1914 роках знову оживились зв’язки з Галичиною. Знову частіше почали приїздити галицькі українці до Києва, а наддніпрянські – до Львова. Галичани взялися піддержувати й «Раду», розуміючи її всеукраїнське значення. Коли в травні 1911 року перебував у Києві посол до австрійського парламенту Євген Олесницький, то на банкеті в Українському клубі він просто заявив, що австрійський уряд постільки рахується з галицькими українцями, поскільки за спиною їх стоїть 30-мільйонна Велика Україна. Повернувшись до Галичини, він подбав, щоб від Народного комітету була випущена відозва про підтримку «Ради» передплатою в Галичині, що дало близько сотні нових передплатників. На похорон М. Лисенка у Києві в листопаді 1912 року прибула з Галичини численна делегація. 
Взагалі, хоч поволі, але на початку другого десятиліття XX ст. українство в Росії розвивалося невпинно, перебувши роки тяжкої реакції після 1906 року. Воно пускало коріння в народних масах, серед робітників і селян. Це був мало помітний зовні, особливо для стороннього ока, процес, але він набирав усе більшої та більшої внутрішньої сили. І в цьому процесі найбільш важливу роль відіграла видавана Є. Чикаленком українська щоденна газета «Рада». Його заходи й зусилля затрачалися немарно. 
V. 
Українство в Росії на передодні світової війни. – Початок війни. – Закриття «Ради». – Розгром українського життя в Галичині і його придушення в Росії. – Тривоги й клопоти Є. Чикаленка. – Переслідування його російською поліцією. – Поразка Росії на війні і зріст опозиційних настроїв. – Революція 1917 року. – Переживання Є. Чикаленка під час революції й боротьби за українську державність. 
Невпинний, хоч і повільний зріст українського руху викликав страх і тривогу серед російських націоналістів і реакціонерів (яких називали в ті часи чорносотенцями), яких підтримували свої ж таки перевертні й ренегати. Вони були впевнені, що українці хочуть відділитись від Росії і приєднатись до Австрії. Насправді, такого бажання в українців зовсім не було. Правда, російські українці тішилися з політичних та культурних успіхів своїх братів під Австрією, але вони добре бачили, яких важких зусиль ці успіхи коштували, і як вони все-таки не задовольняли буденних потреб українського населення в Галичині та Буковині, не кажучи вже про Закарпаття. Та й ніхто не припускав, щоб Австрія, навіть вигравши війну з Росією, могла приєднати до себе всю українську територію. Отже, мусив би настати якийсь новий поділ України. Свідома частина українців не мала нічого проти того, щоб Росію було переможено у війні, бо знала, що в Росії політична відлига наставала тільки після програної війни, як це було після Кримської поразки й недавно – після Японської. Але з такої поразки Росії, властиво – царського режиму, тішилися й самі поступові росіяни, розуміючи, що тільки розбитий у нещасливій війні царський уряд може робити поступки громадянству в його домаганні політичної свободи. Та провідні українські круги вважали, що українці й не підготовлені до того, щоб виступити на міжнародному полі як активний чинник, і через те обмежували свої домагання лише автономією України; вони сподівались, що в автономній Україні, завдяки своїй національній школі й повній свободі культурно-національного життя можна буде усвідомити народні маси, піднести їх культурний і політичний рівень, а тоді велика українська нація зуміє сама стати паном своєї долі й забезпечити собі майбутнє. 
Це дуже добре розуміли вороги українського відродження і за всяку ціну старалися його загальмувати, якщо не цілком знищити. Найкращим для того способом було лякати уряд і російське громадянство примарою українського сепаратизму й нібито австрофільства українців. Перед у боротьбі з українським рухом повів клуб російських націоналістів у Києві, який складався здебільшого з українців-перевертнів. Він засипав петербурзький уряд доносами про небезпеку мазепинського руху (так було охрещено український національний рух) для цілості російської держави. Чорносотенна преса, переважно газети «Киевлянинъ» і «Киевъ», не вгавала, цькуючи українців, і писала про них всякі небилиці. 
У зв’язку з українськими демонстраціями в лютому 1914 року в Києві з приводу заборони Шевченківського свята голова київських націоналістів, відомий перевертень Савенко, вислав довжелезну телеграму до голови Ради міністрів, сповіщаючи, що цілий «південь Росії обхоплений мазепинським рухом», і домагався негайних репресій. Уряд наказав усім губернаторам і начальникам жандармських управ у кожній із українських губерній негайно провести розслідування про розміри «мазепинського руху» та про його учасників. Хоча звіти губернаторів і жандармів доводили, що нагальної небезпеки нема, але не приховували того, що український рух росте і шириться. У цілому ряді звітів, як тепер видно з недавно опублікованих таємних жандармських донесень, фігурувало ім’я Євгена Чикаленка як «головного провідника київських мазепинців». 
Але російські націоналісти й чорносотенці не обмежувались доносами: вони почали самі активно виступати проти українців, стараючись улаштовувати погроми українських інституцій. Ще в падолисті 1912 року члени чорносотенної студентської організації «Двуглавый орелъ» повибивали вночі шибки і пообляпували чорнилом стіни редакції «Ради» та книгарень «Киевскої Старини» й «Літературно-наукового вісника». Потім повибивали в українському клубі «Родина» вікна, саме під час концерту пам’яті М. Лисенка. Такі ж бешкети було улаштовано й після українських демонстрацій у лютому 1914 року як відповідь на них. Юрба націоналістів волочила по вулицях по грязюці портрет Т. Шевченка – для наруги над пам’яттю українського національного поета. Адміністрація дивилася на це крізь пальці, а «Киевлянинъ» друкував прізвища не затриманих на розбиванні вікон та вітрин розбишак, але тих поліціантів, що їх затримували, щоб начальство знало, хто з них «занадто старався», захищаючи українські установи. Чорносотенці відверто похвалялись, що коли вибухне війна з Австрією (про що весь час ходили відголоси), то українців будуть вішати на ліхтарях. 
Російський націоналізм і імперіалізм потроху обхоплювали не тільки самі реакційні кола російського суспільства. Коли серед поневолених народів почав зростати рух не тільки за виборення собі прав на полі національної культури, але й за здобуття певної політичної автономії, то серед ширших кіл російського суспільства прокинувся дух народа-завойовника, що вибудував, підбивши інші народи, величезну державу і не хотів ніде на її просторах поступатись своїм правом пануючого народу. Російські кадети й радикали, які вступали з українцями в спілку, коли треба було провести своїх послів до думи, готові були виступати в оборону прав української мови в школі – і дійсно виступали в 4-ій думі, але були проти автономії України, бо боялись, що російський елемент втратить тоді своє пануюче значення на Україні. Коли ж навіть дехто з них визнавав автономію теоретично, то практично відкладав її на неозначений час в майбутньому. Та були й такі з російських поступовців, які відверто виступали в пресі проти українства, вважаючи його за рух небезпечний для російської держави. Дуже впливовий російський політик проф. П. Струве просто-таки закликав російський уряд і громадянство боротися з українським рухом «без усяких сентиментів». Поступова московська газета «Утро Россіи» надрукувала весною 1912 року статтю, де доводилось, ніби київська «Рада» та інші українські часописи, а також товариства й окремі особи дістають гроші від німецького уряду. Є. Чикаленко мусив писати до редакції газети листа з погрозою, що коли не буде спростування цього наклепу, то він потягне автора статті (якогось Кашкарова) до суду. У «Щоденнику» Є. Чикаленко записав з цього приводу: «От чортів син! Скільки вже я землі продав на «Раду», а він бреше, що «Рада» дістає «пруські марки»!» Кашкаров мусив надрукувати в тому ж «Утрі Россіи» спростування. Але легенда про «пруські марки» поширювалася і налаштовувала росіян вороже до українського руху. 
Тим часом війна з Австрією, якої сподівалися ще в 1908 і в 1912 роках, таки вибухла. Хоча про неї багато говорилось, але вона виявилася для всіх несподіванкою і захопила українське громадянство в Росії зненацька. Як звичайно в літні місяці, більшість громадян була у від’їзді: хто на селі, хто десь лікувався на курорті. Є. Чикаленко саме повертався з Кавказу і зупинився по дорозі в Криму, коли розійшлася чутка про вбивство ерцгерцога Фердинанда. Серед приїжджої публіки зразу ж почалася паніка, і всі стали поспішати додому. Поспішив повертатись і Є. Чикаленко. У Харкові довідався, що Австрія оголосила Сербії війну. Поїхав швидше до Києва і відразу ж побіг до редакції «Ради». Тут усі були засмучені й збентежені долею газети, коли почнеться й в Росії війна. Творити її в часі війни в російському патріотичному тоні не було охоти, бо всі були впевнені, що перемога Росії принесе українцям ще більший гніт, а розгром її приведе до визволення. Але ж про це не можна було писати. Вирішили взяти нейтральний напрямок і подавати тільки факти, самі відомості про хід воєнних подій без якогось освітлення. 
Скликавши раду ТУПа, – зійшлося всього 4-5 людей, бо більшість роз’їхалась на літо, – Є. Чикаленко порушив питання: як ставитись до наступаючої війни? Думки розділилися: одні зайняли позицію «пораженчества» (Є. Чикаленко й Ніковський), інші стояли за перемогу Росії і за прилучення Галичини, вважаючи, що буде тоді легше «вкупі лихо відбувати» (В’язлов і Яновська). Після довгих міркувань вирішили, що ТУПівська рада займе нейтральну позицію і не буде робити ніяких виступів, аж доки не відбудеться з’їзд і не винесе своєї узвали. Після того Є. Чикаленко виїхав до Перешорів, де треба було якось упорядкувати господарство, бо управителя і цілий ряд працівників у маєтку було покликано до війська. 19 липня (за старим стилем) проголошено війну. На першій порі вістка про війну викликала патріотичне захоплення у столиці, яке передалося й на провінцію і від інтелігенції поширилося й на маси. Мобілізація проводилася скрізь дуже жваво. Газети писали про боротьбу з «зажерливим ворогом», з «німецьким мілітаризмом», який, мовляв, піддержує реакцію у Росії. Петербурзькі робітники, які саме перед оголошенням війни застрайкували майже по всіх фабриках і заводах, припинили свій страйк і влаштували патріотичні демонстрації під трикольоровими царськими прапорами. У Державній думі відбулося братання представників усіх народів імперії на ґрунті спільної оборони держави, і Пуришкевич, лідер антисемітського «Союза русскаго народа», прилюдно цілувався з єврейськими представниками. Не було чути лише голосу українців, які не мали тепер свого окремого національного представництва в думі. 
Щоб якось заповнити відсутність українського голосу в такий важливий момент, редактор «Украинскої жизні» у Москві С. Петлюра, порадившись із кількома громадянами (у тому числі і з членом ради ТУПа, який переїздив через Москву), видав замість чергової книжки журналу, декларацію, в якій говорилося, що для українців у боротьбі Австрії з Росією є один лише вибір, а саме – на користь Росії і що українці совісно виконають свій обов’язок перед російською державою. У декларації говорилося про нещиру політику Австрії щодо українців у Галичині, зазначалося, що, на жаль, і в Росії уряд із недовір’ям ставиться досі до справедливих домагань українців, але ця війна, яка відбуватиметься насамперед на українській території, і де українці литимуть свою кров поруч з іншими громадянами держави, повинна розвіяти всяке недовір’я й упередження щодо українців і дати їм те, на що вони заслуговують і мають право. 
У той же самий час і київська «Рада» надрукувала передову статтю, в якій зазначалось, що українці повинні боронити російську державу, бо вони тим самим боронять власну землю від сусіднього ворога, який напав на неї. Але ці лояльні заяви не справили ніякого враження на російські урядові сфери. Там уже заздалегідь було вирішено використати війну та воєнний стан для того, щоб завдати українству остаточний удар і знищити його там, куди досі не сягала рука російської влади – в українських областях Австрії. Войовничий російський націоналізм закликав знищити українське політичне і національне життя в Галичині, а так само войовниче московське православіє гострило свої зуби на уніатську галицьку церкву, мріючи про масове «навернення» уніатів. Тому ніякі заяви лояльності з боку українців не бралися в рахунок. «Рада» на другий же день після видрукування згаданої передовиці була закрита військовою владою. Коли ж редакція звернулась до генерала Бухгольца, що командував київською військовою округою, з проханням дозволити видавати газету далі, мотивуючи тим, що «такий відповідальний момент вимагає від нас задовольнити потребу наших читачів у спокійному і регулярному ознайомленні з подіями», – то у відповідь дістала таку резолюцію: «Не разр?шаю. Пусть лучше не просятъ». 
Одночасно з «Радою» було закрито журнал «Літературно-науковий вісник», дарма що й він відізвався місяць перед тим на вбивство ерцгерцога Фердинанда статтею М. Грушевського, за яку австрійська прокуратура конфіскувала книжку журналу, а М. Грушевського наказала арештувати. Було закрито «Українську Хату» і «Село». Редактора «Української Хати» П. Богацького заслано до Східного Сибіру. 
Успіхи російського війська в Галичині, де один за одним були захоплені Тернопіль, Львів, а далі цілий край аж до Карпат, несли з собою, як і треба було сподіватись, повний розгром українського національного життя в Галичині. Всі українські часописи були відразу заборонені, всі українські товариства і школи закриті, українських діячів, хто не встиг втекти в глиб до Австрії, хапали й вивозили до Сибіру. Разом із культурно-національним життям підлягла розгрому і греко-католицька церква, як одна з головних основ національної свідомості й відрубності галицьких українців. Ледь встигли росіяни захопити Львів і призначити туди свою адміністрацію, як уже було заарештовано й вивезено до Росії голову греко-католицької церкви митрополита Андрія Шептицького. Він пробув у тяжкій неволі аж до самої революції в Росії 1917 року. Слідом за російським військом сунули до Галичини хмари російського чиновництва, що заходилось порядкувати в Галичині не як в окупованому на війні чужому краю, але як у своїй власній провінції, яку треба було приборкати після бунту. Сунули юрби московського духовенства, з фанатичними єпископами Антонієм та Євлогієм на чолі, і заходились силоміць навертати населення на православіє. Греко-католицьке духовенство арештовували і гнали етапами разом із різними злочинцями аж на Сибір або до далекої Вологди та Астрахані. Все, що тільки нагадувало окремішність місцевого населення, нищено й руйновано з безоглядною дикою жорстокістю. Українське слово заборонено в школі, у суді, – скрізь, де тільки воно мало публічний вжиток. Заборонено продавати і навіть тримати по бібліотеках українські книжки, а подекуди й палено їх цілими купами. 
Вістки про розгром українського життя в Галичині робили страшенно пригноблююче враження на українців у Росії; тепер уже хто й мав якісь надії на те, що з прилученням Галичини до Росії зміцниться український рух і на Великій Україні, дуже скоро тих надій позбувся і від свого русофільства вилікувався. З’їзд ТУПа восени 1914 року остаточно ухвалив, що українці російські повинні зайняти у війні становище нейтральне. 
Одночасне припинення українського культурно-національного життя в Росії і страшний погром його в Галичині вразили Є. Чикаленка до глибини душі. А тут поліція почала ще пильніше допитуватися про нього під час його відсутності в Києві, навідуючись до його хати. Було пущено безглузду чутку, яка, однак, попала на сторінки чорносотенної преси і у жандармські звіти, ніби Є. Чикаленко брав участь у відомій нараді цісаря Вільгельма II і наступника австрійського престолу Франца-Фердинанда в замку Конопіштє під Прагою – незадовго до початку війни. Було ясно, що ці провокаційні чутки пускаються з метою дати привід вислати Є. Чикаленка кудись до Сибіру. Мучила Є. Чикаленка й тривога за долю молодшого сина Петра, взятого на війну. Господарські справи завдавали клопоту, бо в обох маєтках управителів узято на війну. Управитель контори «Ради» Малич покинув самовільно редакцію і виїхав з Києва. Тим часом одна фірма, якій редакція винна була за папір для «Ради» 4000 карбованців, загрожувала позивати редакцію. Готових грошей не було, довелось позичати. Все це так засмутило Є. Чикаленка, що його давня хвороба дуже загострилась. Він уже років з десять хворів на виразку шлунка, причина якої була нервова. Ця хвороба його дуже мучила, він довго від неї лікувався і за кордоном, і на Кавказі і позбувся її, але не зовсім, тільки після операції 1922 р. у Відні. Боячись, щоб його хворого не заслали кудись, він виїхав до Петербурга, а звідти до Фінляндії, де й перебув у санаторії аж до весни 1915 року. 
Тим часом становище української справи все гіршало і здавалося безвихідним. Російський націоналізм святкував свій тріумф у Галичині. Проголошено було, що Галичина «навіки злучилася з Росією», і сам цар приїхав до Львова подивитись на свої нові володіння. Російська жандармерія справляла справжні оргії арештів і висилок до заволзьких країв та до Сибіру недобитків української інтелігенції, духовенства і свідоміших селян. Тисячі й десятки тисяч мандрували до Сибіру за те тільки, що визнавали себе українцями. З жахом дивилися на це українці в Києві й кинулися допомагати, чим і як могли, жертвам московського варварства. З великим ризиком для себе заснували спочатку таємний комітет для допомоги в’язням, а в кінці 1914 року одержали дозвіл на заснування Товариства допомоги населенню півдня Росії, що потерпіло від війни. Це було замасковане українське товариство допомоги й опіки над галицькими в’язнями. Воно збирало гроші, одежу й продукти і наділяло ними арештованих, коли їх відсилали з Києва далі на Схід (всіх в’язнів везли з Галичини через Київ), і поки вони сиділи по київських поліційних арештах і тюрмах; висилало гроші до Сибіру, клопоталося за хворих, найняло на свій кошт цілий будинок, де арештовані українці з Галичини могли перебувати в гігієнічних і більш спокійних умовах. Дами, члени товариства, їздили по містах Росії й навіть далекого Сибіру, розшукуючи засланців і допомагаючи їм. Кого тільки можна було, старалися затримати в Києві чи взагалі на Україні, а коли влітку 1915 року росіяни, відступаючи з Галичини, привезли з собою сотні заручників, то члени Товариства Півдня Росії» (так його називали скорочено), взяли укранців-заручників на поруки і добилися, що їх було залишено в Києві, на волі. 
Українське життя в Києві та й по інших містах мусило замовкнути. Всі українські часописи було закрито, за винятком «Рідного краю», який мусив перейти на російський правопис, т. зв. «ярижку». Цензура зовсім не пропускала українських книжок. 
Усі «Просвіти» було закрито. У листопаді 1914 року до Києва прибув з-за кордону проф. М. Грушевський. Війна застала його у Галичині на відпочинку в горах; він виїхав до Відня, де його вже шукала австрійська поліція, щоб заарештувати; з великими труднощами вдалося йому з родиною втекти до Італії, звідки на телеграфне запрошення київських українців, він вибрався до Києва. Але тут за кілька днів його було заарештовано, продержано три місяці в тюрмі й вислано до Сімбірска. Українське наукове товариство в Києві припинило всяку діяльність, щоб не притягати до себе уваги. Головування в ньому перейняв після висилки М. Грушевського – на час його відсутності – В. Науменко. Товариство примушене було припинити видання «України» й «Записок» і натомість видало аж у Москві два томи «Українського наукового збірника». Український клуб «Родина» в Києві змушений був віддати своє приміщення на лазарет для поранених вояків і припинити свою діяльність, щоб тільки врятувати своє існування. Те саме зробили й українські клуби в Полтаві, Москві й Петербурзі. Організація ТУПа робила спроби заснувати український орган поза Києвом і почала видавати весною 1915 року місячник «Основа» в Одесі. Але на третій книзі адміністрація закрила журнал, хоч нічого протиурядового в ньому не було надруковано. Інші видання, які спробувано видавати в Харкові, закрито після виходу першого випуску. 
До всього цього з сумом придивлявся Є. Чикаленко з далекої Фінляндії. Щоб якось розважитись, почав він там писати свої спомини про давні часи. Напровесні 1915 року не витерпів, виїхав на Україну. Але поліція ніде не давала йому спокою. Побувши трохи в Перешорах, поїхав до Києва, не затримуючись тут, а з Києва навідався до Кононівки. Але зараз же з’явилася поліція, щоб встановити, де він перебуває. Довелося негайно повертатись до Києва, де він зліг у ліжко, зовсім хворий. Тим часом до Кононівки прибув жандармський полковник з Полтави з цілим відділом жандармів і цілу ніч обшукував садибу: обшукано не тільки самий будинок, але й офіцини, стайні, клуні, льохи, помешкання слуг і т. д. Жандарми шукали якоїсь потаємної друкарні, в якій нібито друкувались «австрофільські відозви». Дочка Є. Чикаленка, Ганна Євгенівна, що сама, як жінка німця, була вислана до Вологди і нелегально навідалася додому, негайно виїхала до Києва попередити батька, і він, хоч лежав «як з хреста знятий», того ж дня виїхав до Петербурга, а звідти до Фінляндії.*
Але пануванню у Галичині уже надходив кінець. Розбите німцями й австрійцями в Західній Галичині російське військо відступало по всьому фронті і потрохи звільняло Галичину та Буковину. Тим часом німці зайняли Польщу, Литву і Білорусь. Звістки про це разом із звісткою, що син Петро перебуває в полоні, живий і здоровий, підбадьорили Є. Чикаленка. Він повернувся на Україну й оселився в Перешорах. Але тільки-но туди прибув, як з’явилась поліція і зробила обшук з наказу херсонської жандармерії. 
Та під впливом воєнного погрому почали вже потрохи змінюватися внутрішні відносини в Росії, а разом з тим змінювалося й становище українства. Поразка російської армії виявила непідготовленість влади до довгої війни, її недбальство і необачність. Російське громадянство, яке близько до серця прийняло війну з самого її початку, як справу оборони батьківщини і «свободи», яке було припинило свою опозиційну діяльність до уряду, щоб не перешкоджати йому вести війну, тепер рішуче домагалося своєї участі в постачанні для війська зброї й технічних матеріалів, в обслуговуванні фронту технічними знаряддями й санітарними установами, в опіці над пораненими й мільйонами біженців, яких військове командування насильно вигнало з прифронтових областей під час відступу. Уряд на все мусив погодитись, і обслуговування армії взяли в свої руки могутні громадські організації: «Воєнно-промисловий комітет» і всеросійські «Земський Союз» і «Союз Міст», які на свою діяльність дістали від уряду величезні кошти. Однак тепер це вже не заспокоїло громадянство. Почалася різка критика урядової політики, шукання в її помилках причин поразки на війні. До цих помилок зараховано й політику в Галичині. Раніше російські поступові кола байдуже ставились до скарг українців і, коли восени 1914 року делегація від ТУПа їздила до Москви й Петербурга, щоб звернути увагу російського громадянства на заведений в Галичині дикий режим, то їй відповідали, що це все – тимчасове, що після «побідного кінця» війни все зміниться. Тепер же поступова російська преса почала різко осуджувати цей режим, а П. Мілюков з трибуни Державної думи назвав його «європейським скандалом». 
Українці теж підвели голову. В їх настроях з літа 1915 року наступив перелом. ТУП оживив свою діяльність. У кінці серпня 1915 року була вислана з Києва делегація до міністра освіти графа Іґнатьєва з домаганням завести українську мову в школах. Почалися інтенсивні відносини представників ТУПа з лівими партіями в Державній думі, і ті уважно тепер ставилися до українських домагань, обіцяючи піддержувати їх у думі. Знову, як колись перед революцією 1905 року, різні громадські установи – земства, міські думи, з’їзди кооперативні, сільськогосподарські, учительські, шкільні та інші – почали виносити постанови про потребу української школи. 
Але поки що уряд не здавав своїх позицій і на всякі домагання в українській справі залишався глухим. Жандармська влада вела й далі своє полювання на мазепинців. У кінці 1915 року зроблено було обшук у художника Ф. Красицького й покликано його до жандармської управи. Там його розпитувано про М. Грушевського та Є. Чикаленка, питалися, де тепер Є. Чикаленко перебуває, заявили, що його, Ф. Красицького, висилають до Вятки й дали тиждень на влаштування своїх справ. Ф. Красицький встиг попередити Є. Чикаленка, і той поспішив виїхати до Фінляндії. Три дні ще перебув він у Києві, ночуючи у знайомих, зустрів у Матушевських Новий рік 1916-й в товаристві галицьких «заручників»: «ніколи в житті свойому не стрічав я сумніше Нового року», – записано про цю зустріч у «Щоденнику», і виїхав через Москву до Петербурга. І так аж до вибуху революції мусив блукати з місця на місце, перебуваючи то в Москві, то в Петербурзі, навідуючись потай до Києва й до Кононівки. Перебуваючи в Москві, бачився там з М. Грушевським, якому дозволено було на просьбу прихильних до українців членів Російської академії наук (переважно А. А. Шахматова) переїхати з Сімбірска до Казані, а потім до Москви, та з В. Винниченком, який проживав у Москві нелегально під чужим іменем. У Москві Є. Чикаленко бував на зборах ТУПівської громади і в редакції «Украинской жизни». 
Революція 1917 року застала Є. Чикаленка у Києві. У перші ж дні зійшлася в приміщенні клубу «Родина» рада ТУПу, до якої належав і Є. Чикаленко, і ухвалила організувати загальний керуючий орган, названий Центральною радою. Але відразу виплило на поверхню багато безпринципових демагогів, які поспішали набути вплив на хід подій. Виступаючи від імені нашвидку зложених гуртків, які вони гучно називали «партіями», і домагаючись собі представництва в Центральній раді, ці люди заводили безконечні суперечки, гальмували роботу і так знеохотили та рознервували хворого Є. Чикаленка, що він перестав ходити на засідання Центральної ради. Саме тоді приїхав з Москви М. Грушевський і перебрав керівництво у Центральній Раді. Виникло питання про відновлення газети «Рада». Симиренко помер в 1915 році, залишивши 300000 карбованців Товариству для підмоги українській літературі, науці і штуці. Тоді Є. Чикаленко подав думку, щоб видання газети перебрало на себе це товариство. Рада товариства, до якої, крім Є. Чикаленка, належали: В. Леонтович, Ф. Матушевський, С. Єфремов, І. Шраг і П. Стебницький, купила власну друкарню, і колишній редактор А. Ніковський взявся організувати наново редагувати газету, якій дали назву «Нова Рада». Це, як каже Є. Чикаленко в своїх «Спогадах», зняло з нього тягар з душі, бо маєтки, зруйновані війною й революцією, давали дуже мало прибутку. Він виїхав у Перешори, де й пробув аж до самої осені. Перед від’їздом він побував на губернаторському з’їзді кооператорів Київщини, де був свідком надзвичайного піднесення національного духу й ентузіазму, який обхопив величезне зібрання, що складалося переважно з селян, і коли вся зала заспівала «Ще не вмерла Україна», і всі зі зворушення і радощів цілувалися й плакали, Є. Чикаленко також не зміг здержати голосного ридання. Це ж був і його тріумф, і його свято! Він благословляв долю, що дала йому дожити до такого щасливого дня, радів, що «з молодих своїх років узяв правильний напрямок і йшов, чи добре, чи погано, а правильною дорогою». Тепер він бачив, що немарно працював ціле життя і що нарешті прийшло національне відродження, яке обхоплює широкі маси народні. 
Але побут на селі в перший рік революції був невеселий. Війна здеморалізувала українське село. «Старіші чесніші селяне притихли перед молодшими, що поверталися з фронту і принесли новий дух, нові етичні поняття... За кілька років війни вони відвикли від мирної праці, розпаскудились, озвіріли, убиваючи людей і грабуючи з дозволу начальства у завойованім краю, тому то вони й вибирали на своїх провідників людей, що вміли добре шахраяти здавна і мали на це досвід». «Совісним людям, – як казали селяни, – стало тяжко жити на селі». На перші місця повибивались різні пройдисвіти і шахраї та керували цілою громадою, тероризуючи більш порядних людей. Життя стало неспокійне, напружене. Ті гасла, що йшли з центру, з Києва, і проповідувались в газетах та заїжджими агітаторами про соціалізацію землі, про відбирання землі у панів, ще більше розпалювали пристрасті. Подекуди виникали самовільні захвати землі і майна, грабунки і насильства. Солдати масово тікали з фронту і, розагітовані вже в полках, підбурювали своїх односельчан на всякі ексцеси і ґвалти. Самі селяни почали остерігати Є. Чикаленка, що хвиля погромів, які почала розбещена солдатчина в прифронтовій смузі, скоро докотиться й до Перешорів і буде загрожувати всім заможнішим людям. 
Є. Чикаленко постановив зліквідувати своє господарство. Продав за дешеву ціну хліб, коней, худобу – своєму ж перешорському кредитовому товариству і з великими труднощами вибрався в половині жовтня до Києва. 
Тут він застав дуже складну політичну ситуацію. Влада перейшла формально в українські руки. Центральна рада, керована вправною рукою М. Грушевського, зручно використала національне піднесення, що було обхопило свідоміші кола населення, і слабкість петербурзького Тимчасового уряду і добилася визнання автономії України. У Києві була вже своя українська влада – Генеральний Секретаріат, на чолі якого стояв Є. Чикаленка приятель В. Винниченко. Старший син Є. Чикаленка Лев був членом Центральної ради й Київської міської думи, другий, Петро, – секретарем Голови Генерального Секретаріату В. Винниченка. Родина Є. Чикаленка була налаштована бадьоро. Коли до нього зайшов М. Грушевський і Є. Чикаленко висловив йому свої побоювання, як би анархія, що пішла скрізь, не довела до реакції й до реставрації всеросійської монархії, хоч і в іншій формі, при якій, дай Боже, щоб вдержалась хоч українська школа, то М. Грушевський весело розсміявся, «як сміється старий, досвідчений чоловік з наївного хлопчика». 
А між тим побоювання Є. Чикаленка мали під собою певні підстави. У той час, як у Києві йшла боротьба за владу, і перемогли українці, в провінції справді ширилася й росла анархія, опанувати яку в українського уряду не було сил. Більшовицька агітація, яка ширилася з фронту з деморалізованих і розбещених солдатських мас, знаходила для себе добрий ґрунт в селянських масах на селі, серед яких, як це бачив Є. Чикаленко у себе в Перешорах, вибились на гору і захопили провід найгірші. Чим більше обіцяли масам українські соціалістичні партії, тим більше з свого боку обіцяли більшовицькі агітатори, пускаючи такі гасла, як «грабуй награбоване», і закликаючи до негайного захоплення землі, фабрик і капіталів. Українізовані військові частини теж піддалися загальному розкладові, і за український уряд дійсно стояли й готові були боротись лише дуже нечисленні свідомі групи й одиниці з-посеред мільйонної маси війська, яке стало під національний прапор. Все це робило становище молодого українського уряду й Центральної ради дуже непевним. На довершення лиха, в самих керуючих українських колах, де провід захопили виключно соціалісти, згруповані в партії соціалістів-революціонерів і соціал-демократів, не було згоди. В. Винниченко скаржився Є. Чикаленкові, що соціалісти-революціонери, до яких приєднався і М. Грушевський, «демаґоґічними способами приваблюють до себе селян, а тому й мають за собою більшість у Центральній раді, але влади в свої руки не беруть, а тільки заважають соціял-демократам у роботі над орґанізацією своєї держави». Справді, уряд – Генеральний Секретаріат – тобто влада виконавча, складалося з соціал-демократів та соціалістів-федералістів (колишніх радикал-демократів – «тупівців»), а більшість членів Центральної ради, законодавчої влади, складалася з соціалістів-революціонерів, здебільшого молодих, недосвідчених ще людей. Між Генеральним Секретаріатом і Центральною радою раз у раз виникали тертя. 
За кілька днів по приїзді Є. Чикаленка до Києва стався переворот у Петербурзі, де більшовики захопили владу й встановили уряд Ради народних комісарів. Відразу ж почалася боротьба за владу і в Києві, де стояли одне проти одного три сили: прихильники російського Тимчасового уряду, Центральна рада і більшовики. Зручною політикою Центральна рада досягла того, що, вигнавши спочатку, за допомогою більшовиків, прихильників Тимчасового уряду, а потім приборкавши й самих більшовиків після роззброєння їхніх військових частин, залишилася паном ситуації в Києві. 
Але це було останнім успіхом Центральної ради. Уже під час боїв за Київ виявилося, що фактично за українську владу стоїть всього кілька тисяч війська, і це число тануло з кожним днем, бо більшовицька агітація робила свою справу і роз’єднувала українське військо. Ціла Україна була охоплена аграрним рухом, а по містах робітники горнулися до більшовиків і зв’язували руки українському урядові. Є. Чикаленко радив В. Винниченкові організувати армію з синів заможніших селян, які б стояли проти більшовиків, обороняючи свою власність, але В. Винниченко й слухати не хотів про це, покладаючи надію на свої військові частини та на Вільне козацтво, що набиралося з свідомих міських робітників. 
Почалася війна з більшовиками, і стало ясно, що проти більшовицького наступу, піддержуваного скрізь робітниками на залізницях і по містах, нема чим оборонятись. На зустрічі Нового року (1918) в київському Українському клубі самі члени українського уряду мусили зізнатись, що становище безнадійне. Вістка про це, рознесена по Києву, викликала в українських колах паніку. Українська влада старалася організувати військо з бажаючих, але до цього війська приєднувалась лише недосвідчена у військовій справі студентська молодь, інтелігенти й робітники, в яких національне почуття було сильніше за спокуси більшовицької агітації. В. Винниченко, бачачи, що наближається катастрофа, покинув свій уряд і втік. Центральна рада проголосила самостійність Української Народної Республіки, але у відповідь на це місцеві київські більшовики, яким співчувало все єврейське й російське населення Києва, розпочали повстання проти української влади. Невеличке українське військо енергійно боролося з повстанням, але, коли на допомогу місцевим більшовикам прийшла з півночі більшовицька армія Муравйова і розпочала з двох боків бомбардувати Київ, то українське військо після кількаденної лицарської оборони, щоб не наражати місто на дальшу руїну, залишило Київ і відступило до Житомира. Разом з ним виїхав уряд і впливовіші члени Центральної ради з М. Грушевським на чолі. 
Київ опинився в руках більшовиків, і вони справляли у ньому свої криваві дії. Є. Чикаленко лежав хворий у себе в хаті. Його не займали, бо скромний будинок в глибині саду не дуже впадав в око більшовицьким грабіжникам, але коли перед наближенням українців і німців більшовики почали готуватися тікати й збиралися вивозити заручників, то в списку намічених жертв стояло й ім’я Є. Чикаленка. Його про це повідомили свої люди, і він останні три дні перед приходом війська Петлюри переховувався у знайомих. 
Тепер події почали розвиватись дуже швидко. За українським військом, яке з ентузіазмом вітало українське населення Києва, прийшли німці. Повернувся український уряд і члени Центральної ради з М. Грушевським. Як пише Є. Чикаленко в своїх «Спогадах», звістка, що український уряд запросив на допомогу німців, неприємно вразила його: він був тої думки, що «не годиться закликати чужинців проти свого народу, бо як не як, а народ наш в більшості був за большевиків». Є. Чикаленко боявся, що несвідомий народ буде настроєний проти свого уряду і проти української держави. Він хотів, щоб Україну визволяли й боронили свої ж війська з полонених, що були організовані в дивізії, т. зв. синьожупанників і сірожупанників заходом «Союза визволення України», одним з головних керманичів якого був О. Скоропис, колишній український соціал-демократ, людина близька до родини Чикаленків. Але німці не пустили зразу цих дивізій, а вислали своє військо, щоб скоріше вигнати більшовиків і здобути умовлену за Берестейським договором кількість хліба і всяких інших продуктів. Український уряд, що ним фактично керував М. Грушевський, був впевнений, що за допомогою німецького війська можна буде закріпити суверенність України, а соціалізацією землі прив’язати до неї і селянські маси. 
Та не так сталося, як сподівався М. Грушевський. У народних масах, особливо на Полтавщині, серед більш заможного населення, спочатку стероризованого більшовицьким рухом, наростала вже реакція. Боячися втратити свою земельну власність через соціалізацію землі, яку збиралась перевести Центральна рада, воно почало засилати делегації спочатку до Центральної ради, а тоді й до німців з проханням до тієї соціалізації не допустити. У Центральній раді про це й чути не хотіли, а німці прислухалися до цих просьб уважно. Український уряд не зумів створити добрих відносин з німцями, а сам не мав сил організувати країну й завести порядок. Бачачи його безсилля, німці стали самі порядкувати й втручатись у внутрішні українські справи під претекстом забезпечення свого війська і виконання Берестейського договору. Тим часом землевласники, поміщики і заможніші селяни, почали організовуватися під гаслом боротьби за збереження приватної власності на землю. Ще будучи в Перешорах, Є. Чикаленко помітив, влітку 1917 року, що деякі поміщики стоять за відділення України від збільшовиченої Москви, щоб тим способом зберегти свою власність. Так само і в Києві зустрів він українського поміщика, який хотів, щоб Україна прилучилась на федеративних основах до Австрії, ніж залишатись у спілці з більшовицькою Росією. Коли ж з’явились на Україні німці, то течія проти Центральної ради ще збільшилась. Справа скінчилась тим, що 29 квітня 1918 року уряд Української Народної Республіки перестав існувати і натомість повстав уряд Української Держави на чолі з гетьманом Павлом Скоропадським. Одним з перших розпорядків нового уряду було відновлення права власності на землю. 
Соціалістичні українські партії були усунулися зовсім від політичного життя, але й більш помірковані національні групи не схотіли взяти участі у владі гетьмана. Влада була зложена з діячів, які хоч і були українцями з роду й стояли тепер на ґрунті самостійності України, але, не бравши попереду, принаймні в своїй більшості, участі в українському національному русі, вони були мало відомі українським національним колам, не мали їхнього довір’я і здавались їм чужими. Українська інтелігенція, яка тільки що пережила небувале досі національне піднесення, яка вся була під враженням боротьби за національну самостійність, не могла примиритися з тим, що на чолі українського уряду стояли люди, які не розділяли з нею напруження й пафосу цієї боротьби, які здебільшого й не вміли говорити по-українськи і відомі були досі, як члени кадетської та інших російських партій. Курс політики, взятий урядом на зміцнення значення поміщицьких і взагалі власницьких осіб, здавався українській інтелігенції, вихованій в радикальних поняттях, за чорну реакцію. Ніякі заходи нового уряду для розвитку української школи і, взагалі, національної культури не могли примирити українську інтелігенцію з гетьманським урядом. Але й гетьманський уряд не поспішав з реформами, які могли б скоріше впорядкувати земельні відносини й заспокоїти принаймні більш важливих жителів села; не міг він стримати й різких проявів соціальної реакції, яка дуже часто спліталася з виступами проти української державності, особливо проти її національної форми. Все це накопичувало взаємне недовір’я між українськими національними колами і гетьманським урядом, який, шукаючи опори, мусило спиратися на зросійщені елементи суспільства на Україні, що ще більше дратувало українські національні кола. 
Уже літом 1918 року українські національні партії й організації об’єдналися в один Національний союз, який зайняв різко опозиційне становище проти гетьманського уряду. Коли в кінці літа гетьман вирішив порозумітися з Національним союзом і розпочав переговори про вступ кандидатів союзу до уряду, Союз визначив своїх кандидатів (О. Лотоцького, П. Стебницького, М. Славінського, В. Леонтовича й А. В’язлова), але в той же час його керівники, В. Винниченко і М. Шаповал, вже вели потаємні переговори з більшовиками про спільний виступ проти гетьмана. 
Є. Чикаленко перебував увесь цей час у Києві й уважно стежив за подіями. Його турбувало недооцінювання гетьманом національного моменту в будові української держави, але він стояв за порозуміння між українськими національними колами і гетьманом. Він боявся всяких потрясінь для молодої української держави і вірив, що всі тертя й непорозуміння згодом вирівняються. Ознайомлений з такими його поглядами, гетьман хотів бачити його на посту міністра земельних справ. Уповноважений гетьманом для переговорів в цій справі, давній знайомий Є. Чикаленка і колишній його співробітник по «Раді» Д. Дорошенко, що був в гетьманському уряді міністром закордонних справ, звертався двічі до Є. Чикаленка, вмовляючи його взяти на себе міністерський уряд: присутність в гетьманськім уряді такого заслуженого й авторитетного українського діяча, як Є. Чикаленко, безумовно, зміцнила б довіру до гетьманського уряду в національних українських колах і допомогла б взаємному порозумінню. Але стан здоров’я Є. Чикаленка не дозволяв йому взяти на себе такий відповідальний пост: він почував себе зовсім змученим і хворим. З великим жалем відмовив він і Д. Дорошенкові, і голові уряду Ф. Лизогубові, який теж з ним вів переговори у цій справі, і доводив їм обом зі слізьми на очах, що вже не має здоров’я й сил, щоб послужити рідному краєві як міністр земельних справ. 
Але коли міністром земельних справ став його давній знайомий В. Леонтович, то Є. Чикаленко згодився бути членом комісії для вироблення земельного закону, який і був складений на основі примусового викупу великої земельної власності й поділу її між селянами за допомогою банку. Та цьому закону, хоч він і був відразу ж підписаний гетьманом, не судилося бути здійсненим. Гетьманська українська держава вже наближалася до занепаду, підкопувана зсередини і ззовні. 14 листопада гетьман проголосив федерацію з Росією, і в той же день вибухнуло проти нього повстання. Після місячної боротьби гетьманський уряд було повалено, і знову була проголошена Українська Народна Республіка, на чолі якої стала Директорія з В. Винниченком на чолі. Але більшовики, на допомогу яких в боротьбі з гетьманом покладався В. Винниченко, використали успіх повстання у своїх власних інтересах: їхнє військо вирушило на завоювання України, а більшовицькі й збільшовичені особи українського населення допомагали йому в цьому. Не пройшло й двох місяців від урочистого в’їзду членів директорії до Києва, а вже їм довелося звідти тікати. В. Винниченко знову, як і торік, покинув свій уряд і виїхав за кордон. Увесь тягар боротьби з більшовиками впав на плечі другого члена Директорії й Головного Отамана військ Української Народної Республіки – Симона Петлюру. 
Є. Чикаленкові не довелося бути безпосереднім свідком розвитку цих трагічних подій: в кінці січня 1919 року він виїхав до Галичини. 
VI. 
Є. Чикаленко на еміграції. – Побут в Галичині. – Західна Українська Народна Республіка. – Інтернування в Мостиськах і в Перемишлі. – Виїзд до Австрії. – Еміграційне бідування. – Переїзд до Чехословаччини. – Життя в Подєбрадах. – Є. Чикаленко як людина і громадянин. 
З виїздом з Києва 26 січня 1919 року розпочався для Є. Чикаленка останній і найтяжчий період його життя, період еміграції з її моральними й матеріальними злиднями, період великого смутку і глибоких розчарувань, знесилюючих хвороб і постійної непевності у завтрашньому дні. Але якраз у цю тяжку добу бідування на чужині, коли стільки людей під вагою свого особистого лиха зломилось духовно, зневірилося і стало байдужими до громадської справи, а то й ще гірше – скапітулювало перед ворогом, у Є. Чикаленка в повнім блиску виявилась здавна властива йому сила духа й залізна воля та непохитна віра в майбутнє рідного краю. Пригнічений хворобами і бідою, він, забуваючи про власну недолю, жив і вмер з думкою про рідний край та про його майбутню долю, являючи собою високий зразок людини й громадянина, вірного своєму обов’язку від початку до кінця. 
Коли вже з перших днів січня 1919 року стало ясно, що український уряд не зможе вдержати Київ в своїх руках, і що незабаром прийдуть більшовики, Є. Чикаленко вирішив виїхати з Києва: залишатися йому, хворому, наражаючи себе кожної хвилини на те, що якась банда прийде в хату і замордує, не було ніякої рації. Разом із персоналом українського посольства в Туреччині, де служив його син Петро, виїхав Є. Чикаленко за кордон через Галичину. Однак, прибувши 30 січня до Станіслава, де тоді перебував уряд Західної Української Народної Республіки, Є. Чикаленко вирішив залишитись у Галичині і пересидіти тут, поки виясниться справа з Києвом, бо саме тоді була розійшлась чутка, ніби українське військо відігнало більшовиків за Чернігів і за Полтаву. 
Перебуваючи у Станіславі, ходив Є. Чикаленко на засідання Національної ради (це був ніби сойм Західної Української Народної Республіки) і з великою приємністю прислухався до того, що всі посли одноголосно й рішуче висловлювались за індивідуальну власність і гостро осуджували принцип соціалізації. Всі посли стояли за викуп землі від землевласників, вважаючи, що дешевше буде для держави заплатити за землю грішми, аніж платити за неї кров’ю свого народу, та ще й з ризиком втратити саму державу. Бо коли земля конфіскується дурно від власників, то всі вони стають ворогами держави і вживають усіх заходів, щоб її розвалити, аби вдержати в своїх руках землю. Особливо зацікавило Є. Чикаленка те, що на засіданнях Національної ради селяни-посли найбільше напосідались на тому, щоб за землю було заплачено колишнім власникам і передано її селянам теж за гроші, бо тоді ніхто б тої землі у них не квапився відібрати. Таких самих думок, зауважує Є. Чикаленко в своєму «Щоденнику», трималися й заможніші селяни на Наддніпрянській Україні, але Центральна рада їх голосу не послухала, думаючи привабити до себе голоту незаможних селян обіцянкою землі задурно. 
Пробувши кілька тижнів у Станіславі, Є. Чикаленко виїхав, за порадою своїх галицьких приятелів у Карпати, до с. Славська Скільського повіту, де найняв у місцевого священика о. К. кімнату з утриманням. Село знаходилося недалеко від станції залізниці, яка вела до Угорщини і якою саме тоді частенько переїздили за кордон різні українські місії й урядовці. Від них довідувався Є. Чикаленко про те, що діється вдома на Україні. Але звістки ці були неточні й іноді зовсім неправдиві. Наслухавшись оповідань про нове нібито бомбардування Києва (в дійсності Київ був зданий більшовикам без усякого бою), Є. Чикаленко так розхвилювався, що заслаб і десять днів пролежав, споживаючи саме лиш молоко. Живучи в Славську, Є. Чикаленко почав, як колись, писати щоденник, куди заносив усе, що чув, що бачив і що передумував, турбуючись душею за Україну. 
Не витерпів довго сидіти в глушині і в половині березня навідався до Станіслава, де зустрів багато земляків, що понаїздили з Києва. Це все були втікачі. Вже більша частина України була захоплена більшовиками. Галицькі земляки, починаючи з самого голови уряду д-ра Євгена Петрушевича, ставилися до Є. Чикаленка з великим співчуттям, старалися, чим могли, допомогти йому і полегшити його становище. Є. Петрушевич запевняв його, що галицький уряд, зважаючи на його великі заслуги перед Україною, охоче прийде йому на допомогу, якщо буде треба. Але Є. Чикаленкові, як записує він у своєму «Щоденнику», дуже не хотілося просити допомоги: «…в стократ легше, – пише він, – давати гроші, ніж брати їх від когось!» Пропонував йому грошей його син Петро, але йому тяжко було їх брати і в рідного сина, і він узяв у нього всього дві тисячі карбованців, які той був батькові винен. Та це були на той час зовсім малі гроші, і незабаром Є. Чикаленкові стало дуже скрутно. Але він на те не зважав. Йому здавалося, що більшовицькому пануванню на Україні скоро прийде кінець, що невдовзі можна буде повернутись додому. Тому він дивився на своє перебування в Галичині як на тимчасове і старався використати нагоду, щоб ближче познайомитись із цим закутком рідної землі. 
Познайомившись у Станіславі з членом Національної ради, молодим інтелігентним гуцулом Петром Шекериком, він скористався його запрошенням і в половині березня виїхав з ним на Гуцульщину до села Жаб’є Косівського повіту. Голова галицького Державного Секретаріату д-р С. Голубович видав йому на дорогу документ, в якому було сказано, що він є видатний український діяч і меценат, і що всі власті Західної Української Народної Республіки мають всіляко йому допомагати. Є. Чикаленко оселився у місцевого панотця і прожив тут до самої осені. До нього зрідка доходили звістки з Великої України, але ці звістки, як і перед тим, були неточні і непевні, вони тільки засмучували його і доводили часто до хвороби. Тим часом поляки зайняли більшу частину Галичини, а румуни в кінці травня 1919 р. зайняли Коломийщину й Косівщину, і Жаб’є опинилося під румунською окупацією. Тепер Є. Чикаленко був відрізаний не тільки від своїх, але й взагалі від цілого світу. Гіркі думки напосіли на нього. Тепер він остаточно прийшов до переконання, що «українську державність згубила соціялістична реформа»; «якби не той земельний закон, яким так хваляться наші соціялісти, – пише він у своєму «Щоденнику», – то Україна й тепер могла би стати суверенною державою: цей закон зробив ворогом української державності кожного, хто мав хоч невеликий клаптик землі, бо кому охота була обороняти ту державу, яка забрала дурно в нього його власність!»
У великій непевності, в постійній журбі за долею рідного краю, пробув Є. Чикаленко в Жаб’єму до кінця серпня 1919 року, коли Гуцульщину зайняли польські легіонери. 27 серпня Чикаленка, разом із чотирма місцевими українськими інтелігентами, було вивезено під військовою вартою до Коломиї, звідки, передержавши пару днів в тюрмі, відвезено до містечка Мостиська, де він був інтернований, живучи в родині місцевого українського священика. По дорозі польська варта поводилася з в’язнями чемно, але серед вартових знайшовся один, зовсім змосковщений поляк із Москви, що навіть і говорити по-польськи не вмів. Вік служив у більшовицькій Червоній гвардії, а потім утік до польської армії. Цей більшовик, пам’ятаючи московські порядки, став грубо поводитись із в’язнями і вкрав у них чоботи, які зрештою під натиском інших вартових мусив повернути. Є. Чикаленко мав нагоду на живому прикладі показати своїм товаришам по недолі різницю між поляками й росіянами і трохи зменшити ідеалізацію Московщини, що була помітна у декого з них. 
У Мостиськах оселився Є. Чикаленко в родині греко-католицького священика о. Куціля, де відчував себе добре й спокійно. Його хвилювали тільки звістки з України, де українському військові доводилося битись на два фронти: і проти більшовиків, і проти війська російського генерала Денікіна, запеклого ворога українців. Страшенно схвилювала його звістка про те, що ніби більшовики розстріляли С. О. Єфремова та П. Я. Стебницького: «Цю втрату, – записує він у «Щоденнику», – я не можу висловити словами, ані вилляти сльозами». Кілька днів не міг він прийти до пам’яті через цю звістку, яка потім виявилася неправдивою. У своїх записках величає Є. Чикаленко силу духа С. Єфремова, його «янгольську доброту і героїчну велич духа, простоту, шляхетність, талановитість і надзвичайну працьовитість». Він навмисне морив себе щодня фізичною працею, щоб тільки не думати про розстріл С. Єфремова та других близьких йому людей. Втомлений, засипав він звечора, але вночі прокидався, і перед ним ставали страшні картини розстрілу... 
Страшенного жалю завдала йому звістка, що Київ захопили денікінці, витіснили звідти українське військо і почали люто переслідувати все українське: закрили українські книгарні, нищили українські книжки, заборонили вживати в урядах українську мову, знімали навіть вивіски українські, почали арештовувати українських діячів. Українська інтелігенція мусила масово покидати Київ і тікати, хто куди міг. 
Є. Чикаленко клопотався, щоб йому дозволено було переїхати до Перемишля, як до більшого міста, де б він міг знайти кращу лікарську допомогу у своїй хворобі, що раз у раз загострювалась і завдавала йому великої муки. У кінці жовтня після довгих прохань було одержано дозвіл, і Є. Чикаленко переїхав до Перемишля, де оселився у директора Українського дівочого інституту Д. Греголинського, щирого українського патріота. Тут же зустрівся він із своїм знайомим д-ром М. Косом, товариство якого дуже було йому миле. Скоро після переїзду до Перемишля Є. Чикаленкові вдалося побачитись на вокзалі з д-м С. Федаком, що їхав через Перемишль до Кракова і передав йому гроші від сина Петра і листи від рідні і знайомих, що перебували за кордоном. Місцеві земляки часто збиралися навколо Є. Чикаленка, просили, щоб він поділився з ними думками своїми про сучасний стан української справи або розповів щось із своїх спогадів про минуле. Два місяці, які прожив він у Перемишлі, почував себе добре і спокійно, і хвороба його не мучила. 
Невдовзі, як прибув до Перемишля, одержав Є. Чикаленко листа від львівського адвоката д-ра Льва Ганкевича, українського соціал-демократа, в якому той повідомляв, що від В. Винниченка прийшов лист, де він просить львівських соціал-демократів «виповнити всі Чикаленкові бажання і вистаратися о все, чого він потребує». На цей лист відповів Є. Чикаленко, що він дуже дякує за турбування, але, він писав, «ні Ви, ні Винниченко не в силі виповнити єдиного мого бажання – вернути українську державність, яку Винниченко, сподіваючись всесвітньої революції, розвалив, організувавши повстання потай від Національного союза». Тому він нічого, ніякої допомоги від В. Винниченка прийняти не захотів. 
На початку 1920 року вдалося Є. Чикаленкові виїхати до Варшави, де він зустрівся з С. Петлюрою, і той допоміг йому переїхати за кордон, спочатку до Чехословаччини, а звідти до Австрії, де він був оселився у Бадені під Віднем. 
Тепер уже почалося для нього справжнє емігрантське життя на чужині, з його вічними турботами про завтрашній день, які ставали усе дошкульнішими через постійні напади хвороби. Перебув Є. Чикаленко в Австрії до початку 1925 року, проживаючи здебільшого в селі Рабенштайні у Долішній Австрії, а під кінець у самому Відні. Тут в 1922 році він переніс дві важкі операції, які трохи зупинили розвиток хвороби, але не вилікували її зовсім. Під час операції він дивував усіх лікарів надзвичайним спокоєм і присутністю духу, жартуючи з ними так, наче й не його мали оперувати. Перебуваючи у Відні, відвідував Чикаленко найчастіше родину радника Карановича, де він особливо добре себе почував. 
З матеріального погляду жилося йому все тяжче й тяжче. Українські державні засоби, з яких йому було зроблено допомогу при його виїзді за кордон і перший час його там перебування, скоро закінчилися. Українські еміграційні організації прийшли на поміч із невеликою допомогою, але, даючи цю поміч йому, що найбільше, може, з усіх українців заслужив на вдячність своїх земляків, керівники цих організацій не вміли робити цього у необхідній делікатній формі, не вміли виявити потрібної при цьому уваги, і брати від них допомогу старому, заслуженому діячеві було справді важко. Та він не нарікав і не скаржився. Більше, ніж власний клопіт, мучило його те, що робилося на нещасній Україні, що стогнала під більшовицьким обухом, підпливала кров’ю в беззупинних селянських повстаннях, нищилася голодом і епідемічними хворобами. Шукаючи виходу з цього страшного становища, думав він, що врятувати Україну, знищити в ній анархію й завести добрий лад зможе тільки чужа допомога, якби на чолі української держави став якийсь чужоземний принц, немов давній варяг, що спирався б з самого початку на збройну підтримку якоїсь чужої держави. У те, що Україну може врятувати хтось із своїх діячів, Є. Чикаленко вже мало вірив, бачачи, як усі діячі, що їх висунула історія на чоло української державності, взаємно між собою ворогували, заздрили один одному, борючись за владу. Ці свої думки виложив Є. Чикаленко в статті «Де вихід?», надрукованій в 1921 році в тижневику «Воля», що виходив тоді у Відні. Та ця стаття не зустріла прихильності серед більшої частини української еміграції, яка ще держалася своїх старих партійних поглядів і до кожної нової думки ставилася з упередженням та недовір’ям. Є. Чикаленкові відповів з одного боку В. Липинський в статті «Покликання варягів чи орґанізація хліборобів?» (друкованій у збірнику «Хліборобська Україна» 1922-23 р.), в якій доводив, що варяг, тобто чужий якийсь королевич, не може завести ладу на Україні, що лад і державна організація можуть повстати на Україні лише її власними силами через організацію найчисленнішої й найважливішої на Україні хліборобської верстви. З другого боку накинувся на Є. Чикаленка з дуже грубою й вульгарною лайкою провідник українських есерів на еміграції Микита Шаповал (у своєму місячнику «Нова Україна», що виходив у Празі), не розуміючи того, що можна згоджуватись чи не згоджуватись з думкою заслуженого українського діяча, але не можна збивати її непристойною лайкою лише тому, що той має свій власний погляд на перспективи української справи, погляд, навіяний глибокою любов’ю до рідного народу й тяжким жалем над його долею. 
Під кінець 1925 року допомога, яку діставав Є. Чикаленко один час від Українського громадського комітету в Празі, припинилась, і він мусив переїхати до Чехословаччини, де йому знайдено скромну посаду голови Термінологічної Комісії при Українській господарській академії в Подєбрадах. Великий знавець української мови, що завжди пильно дбав за її чистоту, він знайшов собі заняття, яке було йому до душі.*
Подєбради за тих часів, коли там оселився Є. Чикаленко, були одним з найживіших українських осередків на чужині. Навколо Української господарської академії гуртувалося, окрім професорів з їх родинами, близько 500 студентів з усіх частин української землі. Хата Є. Чикаленка скоро зробилася осередком, до якого горнулися земляки, особливо молодь, яка оточувала його великою повагою й любов’ю. Як згадує один з вихованців подєбрадської академії, Є. Чикаленко «своєю лагідною, милою вдачею притягав до себе людей, вмів гуртувати їх біля себе... У свої 66 років умів він не бути зайвим серед ідейної запальної молоді, вмів цікавитися усім тим, що гріло, світило у життю ліпшим представникам нашої молоді, і своїм досвідом старого національного діяча й своєю лагідною вдачею змирнював крайності, стабілював хвилевість. Він був цементом, що єднав до громади українців різних політичних напрямів. Ім’я Євгена Чикаленка з однаковою пошаною вимовляли всі українці, чи то прихильники УНР, чи то гетьманці-монархісти й блукаючі анархічні есери, чи українці-комуністи. Він був живим носієм ідеї соборности, його знали й шанували придніпрянці й галичани, кубанці й українці з Зеленого Клину, з Далекого Сходу, з Сибіру».* 
З тихих Подєбрадів пильно стежив Є. Чикаленко за тим, що діялось на українських землях і на еміграції, тішився з найменших успіхів чи то на полі громадського, чи то культурного життя, вболівав над усім, що гальмувало розвиток української справи або їй шкодило. Доводилося більше сумувати, ніж радіти! Він здійснював жваве листування зі своїми приятелями і знайомими, розкиданими на еміграції. Великим ударом була для нього звістка про смерть в більшовицькій тюрмі його сина Петра, по дорозі на заслання на Соловки, та про заслання наймолодшого сина Івана. Літом 1928 року стався перший напад хвороби, яка звела його в могилу. Довелося лягти в шпиталь в Празі, де йому зроблено операцію. Довший час тоді довелося вилежати йому в шпиталі, серед дуже тяжкої й сумної обстановки. Празькі знайомі відвідували його й розважали, як могли. Особливо доглядали його, щодня приносячи йому обід з тих страв, які йому можна було їсти, і які йому більше смакували, його земляк з Херсонщини і давній знайомий проф. В. О. Біднов та проф. О. А. Бочковський, а в Подєбрадах доглядали його приятелі з-поміж молоді, особливо студент В. Шевченко. 
Змучений лихоліттями й хворобами організм 68-літньої людини вже був не в стані боротися з тяжкими умовами еміграційних злиднів. Обстановка життя в Подєбрадах ставала все важчою, і нарешті дочці його Ганні, що перебувала тоді в Женеві, удалося умовити його переїхати до неї. Вже було одержано візу, замовлено навіть квиток на залізниці, але доля не дала йому скористати з них: весною 1929 року він знов заслаб, і знов одвезено його до Праги. Тут він, в Празькій загальній лікарні (Vseobecna nemocniсе) і спочив навіки 20 червня 1929 року. Аж до останніх днів проявляв він надзвичайний спокій духу, який не могла закаламутити ні хвороба, ні те море сліз і горя людського, яке бачив навколо себе, лежачи в загальній палаті хірургічного відділу, де мучились люди після тяжких операцій, і де щодня хтось поруч помирав. Знайомих, які його відвідували, запитував перш за все, які вістки з України, що чути в громадському українському житті. Про себе і про своє становище не хотів говорити. До смерті ставився байдуже і чекав її зі спокоєм античного філософа, бо знав, що виконав свій обов’язок перед рідним краєм, на службу якому віддав усе своє життя. 
25 червня 1929 року тіло Є. Чикаленка було спалено в крематорії Ольшанського цвинтаря в Празі в присутності сина Льва та двох зятів, що прибули з-за кордону, і гуртка приятелів та знайомих. Урну з попелом перевезено до Подєбрад і поставлено в спільному колумбарії, де стоять урни з попелом інших українських діячів, що померли на еміграції в Подєбрадах. 
* * *
Тим, хто знав Є. Чикаленка зблизька і довший час, впадала в око одна особлива його риса. Цю рису влучно спостерігла Чикаленкова дочка – Ганна Євгенівна, пишучи, що її батько «належав до людей of one purpose – одної мети, як кажуть англійці, людей, якими керує одна-однісенька ідея, опановує їх, скупчує всю їхню увагу, всі сили, підпорядковуючи собі всі інші бажання, думки й наміри, не зоставляючи їм майже місця поруч себе». І вона ж пояснює, що «українське національне відродження було тою ідеєю, яка панувала над цілим його життям, так, що на все він дивився під кутом: яке це може мати відношення до української національної справи і яка їй з того буде користь?»*
В історії українського національного відродження, яка дає нам немало зразків глибокої відданості й посвяти ідеї, небагато можна знайти людей, які, ставши на шлях служіння українській ідеї, так глибоко перейнялися нею, що все своє життя, всі інтереси, всі помисли присвячували виключно їй, цій ідеї, і це не була та любов, що знаходить задоволення в собі самій, любов пасивна: це було непереможне стремління робити, діяти, нести свої сили і свої засоби скрізь, де того вимагав інтерес української справи. Можна без усякого перебільшення сказати, що поза українською справою, без зв’язку з нею, ніщо Є. Чикаленка не тішило і не засмучувало. Він успадкував прекрасне господарство, з любов’ю упорядковане його дідом, батьком і дядьком. Він сам вложив у нього десять років праці і довів до зразкового стану. Але й на своє господарство, одну з тих ділянок людської праці, що найбільш прив’язують до себе людину, він став дивитись тільки як на джерело прибутку, який він повертав на піддержку українського руху. Ніколи в своєму житті не служивши, він не мав найменших амбіцій до кар’єри, до почестей, які так сильно захоплюють інших людей. Стоячи довший час не тільки в центрі організованого українського життя, але, властиво, керуючи ним, він ніколи ані в думці не мав грати першу роль, виявляти себе провідником, наказувати й керувати: він вважав себе лише за першого слугу української справи, а почесті і признання охоче віддавав тому, хто, заслуговуючи на них своєю працею, цінував їх. Ніщо не було так чуже й далеке його вдачі, як шукання вдячності і похвали. У нього була навіть якась хвороблива відраза до людей, які говорили йому в вічі про його заслуги. Звичайно, стриманий і спокійний, він в таких випадках зривався з місця, говорив різкі слова тим, хто його хвалив, виходив з хати, де велася розмова. І дуже рідко, та й то вже під кінець життя, коли людська невдячність або глупота занадто різко виявляли себе, давав він зрозуміти, що має заслуги перед рідним краєм, які дають йому право на інше відношення до себе.* 
Коли вважати за ознаку української вдачі стриманість в поводженні з людьми, певну зосередженість в собі й ніби замкненість, упертість в своїх поглядах, симпатіях і антипатіях, глибоку прив’язаність до рідного краю та його природи, вроджену музикальність і любов до пісні, дотепність і гумор у розмові, – то з Є. Чикаленка був типовий українець, починаючи із самого зовнішнього вигляду: це був справжній кремезний козак-степовик з карими орлиними очима і буйним замолоду чубом, з опущеними додолу вусами. Його очі світились розумом, а його мова була гостра й дотепна.** Та посідав він у своїй вдачі рису, яка, випливаючи із згаданої вище безмежної відданості українській ідеї, відрізняла його від більшості земляків, – це була якась стихійна енергія, якась непохитна і безмежна витривалість, з якою він провадив свою працю на українському полі, не зраджуючись ніякими неуспіхами й перешкодами. Це було тим дивніше, що він був уособлення скептичного і скоріше песимістичного, ніж оптимістичного, принаймні так здавалося стороннім людям, бо він із своїми сумнівами не крився. Але цей скептицизм ані трішечки не відбивався на його енергії в праці і не зменшував його впливу на людей, яких він заохочував до діяльності на українському громадському або культурному полі. Як дуже влучно каже його дочка, Є. Чикаленко «був у великій мірі з тих людей яскравої індивідуальності, що інтенсивністю свого власного захоплення й переконання не можуть не впливати на своє оточення, захоплюють його і поривають за собою... У нього була якась інтуїтивна сила переконання, якась концентрація духу, що давали йому віру й витривалість, з якими він боровся з перешкодами і провадив своє: «А ти, Марку, грай!» У тій твердості волі й ясності, з якою він бачив перед собою своє завдання, і, хоч зневірюючись в людях, але ніколи не зневірюючись у справі, ішов до своєї мети, він був, справді, якоюсь «суцільною людиною, монолітом», – сказати б».* 
У своїх вимогах до людей, які брали на себе обов’язки громадської праці, Є. Чикаленко був строгий, але був строгий і до себе самого, і тому його дуже дратувало, коли хтось, вважаючи себе за свідомого українця, залишався байдужим до якоїсь пильної громадської потреби і, маючи до того можливість, не допомагав. На адресу таких людей у Є. Чикаленка й зривалось нераз докірливе слово. 
Люблячи свій народ і віддаючи йому на службу всі свої сили, Є. Чикаленко був далекий від ідеалізації того народу: він ясно бачив його хиби і в розмовах з близькими людьми або на сторінках «Щоденника» іноді давав волю своїм гірким почуттям. Під враженням розрухи і руїни революційного часу, коли без глузду і мети руйновано культурні господарства і нищено майно, надбане працею цілих поколінь, він писав у своєму «Щоденнику», що український народ дуже здеморалізований московським пануванням і потребує якоїсь переробки, якоїсь доброї «школи» під проводом німецьких або англійських «вчителів», бо сам він, або за допомогою «вчителів» московських чи польських, надовго зостанеться темним та деморалізованим, яким він є тепер. 
Але як гострий суд над негативними рисами українського народу не зменшував його глибокої до того народу любові, так і осуд української лівої інтелігенції не заважав йому лояльно ставитись до визнаних загалом української еміграції національних провідників і, по можливості своїх сил, співпрацювати з ними на користь української справи. Партійна виключність і нетерпимість була йому завжди чужою, і він завжди був готовий поступитись і поступався на ділі формальною стороною справи, коли йшло про загальний український інтерес. Чуже було Є. Чикаленкові і виключне прив’язання до якоїсь однієї частини української землі, якийсь окремий локальний патріотизм. Зв’язаний з Херсонщиною і з Полтавщиною, він скрізь, по всіх кутках України, відчував себе на рідній землі, і для нього однаково були близькі й рідні слобожанин, лубенський козак, херсонський степовик і гуцул. Тому-то він мав таке розуміння потреб українського національного життя в Галичині й підтримував його. Люблячи свій народ, його звичаї, його культуру, над усе ставлячи інтереси української літератури, не мав Є. Чикаленко якогось шовіністичного почуття до інших народів, які були сусідами українського або жили з ним змішано: поляків, євреїв, румунів. Він не любив тільки росіян чи краще сказати, їх риси як пануючого народу-завойовника, ненавидів російську державність з її системою обрусіння, яка тримала український народ в умисній темноті й національній неволі, й яка, властиво, була винна в трагічних для українського народу наслідках революції. Ще за молодих літ, як уже згадано, побувавши вперше в Москві, він дуже її не вподобав, а самі росіяни здалися йому грубими, некультурними й нахабними. Та й пізніше, буваючи на Московщині й рівняючи життя московське до українського, він прийшов до висновку, що український народ далеко культурніший за московський, хоча українська культура під владою московською не тільки перестала розвиватися, а ще й понижчала. Він раз у раз висловлювався, що перебування чехів і поляків під німецькою владою, навіть естонців та латишів під німецьким впливом, було для цих народів корисне, бо вони під німецьким впливом самі зробилися культурними, економічно розвиненими й національно свідомими. Так само, каже він, було і з фінами під шведським пануванням. Натомість фіни під Москвою: мордва, череміси, зиряне та інші – залишилися дикунами. Про російську культуру був він тієї думки, що то виплід німецько-петербурзької бюрократії, що не має коріння в російському народі. Російську літературу не вважав Є. Чикаленко за нормальне і здорове явище і казав, що українцям далеко корисніше читати твори західно-європейської літератури, ніж російської. Майже увесь час громадської праці Є. Чикаленка припав на добу, коли українська справа розвивалася дуже повільно, з перервами й «перебоями», маючи перед собою раз у раз такі перешкоди, що подолати їх, надолужити втрачений час і вийти на широкий шлях національного відродження – здавалося нераз завданням понад людські сили. Здавалося, що всі тяжкі зусилля, всі жертви, вся ота дрібна праця цілого життя, якій присвячували себе покоління за поколінням українських діячів, ідуть марно. І це, може, у Є. Чикаленка, який був свідком розвитку українського руху від половини 70-х років XIX століття, було джерелом невеселих настроїв, що декому здавалися песимізмом. Але він був однією з тих натур, у яких важкі перешкоди викликають тільки подвоєну енергію для поборення тих перешкод. І доля судила йому щастя бачити, що всі його зусилля й праця не пішли марно. Він сам це визнав, прирівнявши до тієї праці, в передмові до видання свого «Щоденника», прегарну легенду про Печерську дзвіницю: «Ота дрібна праця для відродження української нації, – оповідає він, – нагадує леґенду про будування Києво-Печерської дзвіниці: що збудують майстри за день, те вночі впірне в землю; і так осідало їхнє мурування кілька років. Аж коли скінчили будувати дзвіницю по плану і поставили хреста, то за одну ніч уся вона раптом вийшла з землі. Отак було і з українським національним рухом: і діди наші, і батьки, і ми працювали по мірі наших сил, але наслідків тої праці не видно було, вона пірнала в глибину народних мас. Аж за революції 1917 року ота праця кількох поколінь раптом виявилася на світ, як Києво-Печерська дзвіниця з надр землі.»
Є. Чикаленко був одним з тих майстрів, з тих будівничих, що будували зачаровану дзвіницю – відродження української нації. І коли те відродження могутньою хвилею покотилося по всій українській землі, коли воно зворушило широкі народні маси й поставило на порядок денний відбудову української державності, в ім’я якої вже тисячі й десятки тисяч найкращих синів українського народу поклали свої голови, коли, не вважаючи на нове сучасне лихоліття, можна з певністю сказати, що українська нація вже не вмре і не загине, – то це є заслугою таких наших діячів, яким був Євген Чикаленко. 
