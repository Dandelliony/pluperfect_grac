Сталінові радники юстиції

Ті, що й досі вважали Сталіна за хижого вовка, цими днями переконалися в цілком протилежному: Сталін завів чини радників юстиції, дійсних державних радників, а до того ще й уніформи. І це робилося не з тим підозрілим посміхом, як, наприклад, скликання найсвятішого синоду та призначення Сергія «патріярхом всього СССР». Ні, на цей раз видно, як там довго й пильно працювали над цими новими заходами, як у тісному колі вивчали старий реєстр чинів батюшки царя й старі уніформи, та як згодом спокійно, працюючи, ухвалили таку постанову:
Від тепер існують дійсні державні радники, три класи державних радників юстиції, надрадники юстиції, підрадники та три категорії юристів. Ці радники залежно від рангу та титулу мають погони від 14 до 16 сантиметрів завдовжки та від 4 до 41/2 сантиметрів завширшки, золоті гудзики та залежно від рангу срібні або золоті шнурки на погонах. Крім того, щоб щастя було цілком повне, мають ще різну кількість (1—3) та різні (завбільшки від 16 до 18 міліметрів) п'ятикутні зірки.
Треба визнати, що цим совєтський режим зробив новий вирішальний крок до усунення своєї дотеперішньої хиби. Держава, в якій існують дійсні радники юстиції державні радники й така скаля погонів, золотих гуд-зиків та зірок, не може бути такою злою, як це доводять ті, хто хоче бачити тільки зле. З першого погляду видно, що це держава ладу та добрих звичаїв.
Шкода тільки, що це подиву гідне розпорядження, видано дуже пізно.  Жертви катинські, вінницькі й інші жертви злочинної совєтської юстиції та мільйони засланих з усіх частин СССР безперечно спокійніше й легше примирилися б із своєю долею, коли б їх судили дійсні державні радники, радники юстиції та підрадники під блиском золотих погонів, гудзиків та зірок. Хто міг би говорити про мордування і заслання тоді, коли б його судив, як «ворога народу», додержуючись найкращих правничих традицій і підписався на присуді з викрутасами дійсний державний радник?
Після заведення в армії орденів Кутузова і Суворова, царських погонів, після скликання святого червоного синоду не може бути жодного сумніву, що Сталін «садонізує» свою державу. Можна отже чекати, що незабаром НКВД перехрестять в «охранку» й дадуть їй різні завбільшки золоті кулі, якими кати виконуватимуть присуди дійсних державних радників юстиції.
