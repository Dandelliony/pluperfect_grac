
Жива активність бритійського уряду.
ЛЬОНДОН, ПАТ. Вирішні чинники бритійського уряду були в середу винятково активні. Вранці премієр Чемберлєн відбув нараду з мін. Галіфаксом, опісля з міністрами: внутрішніх справ Гором, летунства Вудом та війни Гором Белішею.
В год. 11, 30 зібрався уряд на недовге засідання, щоб розглянути письмо Гітлєра та зредаґувати відповідь на нього. Перед першою годиною міністри розійшлися.
Пополудні премієр з мін. Галіфаксом, ссером Кадоґеном та віцемін. Батлєром опрацював бритійську відповідь, яку ще в середу переслано до Берліна.
Пополудні король приняв Чемберлєна, який поінформував його про положення, опісля приняв американського амбасадора та двох провідників опозиції.
Положення не змінилося.
ЛЬОНДОН, ПАТ. У Льондоні передбачували в середу рано, що на пятницю скличуть парлямент. Ці здогади не справдилися, шефи опозиції не виступили з ніякою пропозицією в тій справі.
Загально можна мати вражіння, що положення не змінилося.
Франція поінформована про все.
ЛЬОНДОН, АВАС. В середу вранці французький амбасадор провів 40 мінут в міністерстві закордонних справ, де його поінформували про зміст останньої доповіді Гітлєра на бритійську ноту.
Крім того у міністерстві були два амбасадори: Бразилії та Румунії.
Гітлєр вишле нову заяву до Льондону.
ЛЬОНДОН, ПАТ. „Пресс Асосієйшен” твердить на основі опінії поінформованих кол, що Гітлєр мабуть зложить нову заяву після найновішої брит. відповіди.
Гендерсон доручив відповідь Рібентропові.
ЛЬОНДОН, ПАТ. По півночі амб. Гендерсон доручив мін. Рібентропові бритійську відповідь на заяву Гітлєра; розмова тривала 40 мін. 20 мін. перед першою год. Рібентроп поїхав з брит. відповіддю до Гітлєра.
Бритійський уряд не змінює свого становища до німецьких територіяльних домагань супроти Польщі.
ЛЬОНДОН, ПАТ. Бритійський уряд дальше рішений відкинути всякі німецькі претенсії супроти Польщі; це без сумніву висловлять у відповіді Гітлєрові.
У бритійських міродатних колах не помітно оптимізму, який проявляється в Берліні. Бритійські кола вважають, що ситуація дуже поважна.
Анґлія пошанує невтральність Данії, якщо пошанує її Німеччина.
ЛЬОНДОН, ПАТ. Офіційно оголошено, що бритійський посол у Копенгазі повідомив данський уряд, що як довго Німеччина шануватиме невтральність Данії, Анґлія шануватиме її також. Брит. урядові зовсім не залежить на тому, щоби втягнути Данію до війни.
Тайна радіовисильня
ҐРУДЗЬОНДЗ, ПАТ. В середу рано найшла поліція в мешканні німця Ваннова у Ясєві, пов. Ґрудзьондз тайну радіовисильню. Перед трьома тижнями Ваннов виїхав до Німеччини. 
