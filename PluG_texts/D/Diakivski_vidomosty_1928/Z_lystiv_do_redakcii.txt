З листів до редакції.
Високоповажаний Пане Редактор! Спішу до Вас, щоби поділитись сумною вісткою. Сказав мені мій отець парох, котрий мені дуже щирий, що вже вийшло з Консисторій 
розпорядження виконання арт. XXIV. конкордату. Та на превеликий жаль нема там ані словечка згадки за дяків. Я подумав собі, що то щось неясне. Бо сумніваюся
щоби Ексцелєнція Митрополит забули за дяків. Тому прошу Вас дуже, щобисьте мене чим потішили. Ви там блище нашого Виділу, то зразумійте їх, нехай вже 
скликають ті Надзвичайні Збори, котрі ухвалили. Бо здається збори скличуть, як вже поле розпарцелюють. Та най що роблять. Бо тепер треба нам всім піти до 
Ексцел. Митрополита, та просити, щоби зглянулися на нас. А то разом з нашим Виділом сплять дяки! Подайте цей мій лист до відома всім дякам та нашому 
Виділови, та скажіть чи перейти нам всім на православіє, бо там дають бодай по 20 зол. місячно, чи скакати нам усім у воду. Прийміть від мене Вп. п. 
редакторе слова великої пошани до Вас Н. Н...вич дяк в П. в.