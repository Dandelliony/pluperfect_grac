За правильний шлях.
Перше число нашого часопису зустрілося з великою прихильністю побратимів-дяків. Десятки листів, що заохочують нас до дальшої праці та передають 
привіти для „Дяківських Відомостей" дають нам найкращий доказ, що ми на добрій дорозі. Складаючи перше число „Дяківських Відомостей", мали ми на 
меті зробити його виразником всього того, що нуртує в серцях соток наших побратимів; віддати його сторінки під всі наші успіхи, болі й домагання; 
поставити його на сторожі наших прав та зробити з нього посередника між нами й нашою духовною владою. Ця мета присвічує нам і далі і маючи її на 
увазі, складаємо й оце, друге з черги в цьому році, число. Наскільки вдалося нам це — не нам судити. Запевнюємо всіх наших побратимів, що відчуваємо 
повнотою усю ту вагу, яка лежить на нас, як на органі дяківського стану. Що буде в силі Гол. Виділу та Редакції це буде безумовно зроблене і від 
праці для всіх нас, обєднаних у велику організацію, ні Гол. Виділ, ні Редакція на крок не відступить. Впарі з тим запевненням Вас, Шановні Побратими 
Дяки, про нашу працю для Вас, хочемо й від Вас просити дечого, що цю працю нам облекшилоб і підсилило водночас. Чого ж хочемо від Вас просити? Перш 
за все найтіснішого контакту з Вами. Цих сто кількадесять листів, що приходять на місяць до Гол. Виділу й Редакції, абсолютно замало, щоби 
зорієнтуватись в загальному положенні дяків і виробити собі правильний погляд на нього. Замало їх абсолютно, коли зважити, що дяків є кілька тисяч, 
а питань і справ, які відносяться до нас всіх і кожного зокрема є безліч. Раз на місяць написати, чи то про себе чи завваги про цілий дяківський 
стан це можна навіть під сучасну крізу. Друге, чого хочемо просити від Вас це пропаганди нашого часопису та нашої, отже й Вашої, організації. Якщо 
Ви зустрете свого сусіда-дяка, спитайте його, чи є він в лавах нашої організації і чи мають його „Дяківські Відомости" у списі своїх передплатників. 
Якщо ні, повчіть його, що таке організація і які користи з неї. Покажіть теж йому наш часопис і настоюйте на тому, щоб він вислав свою передплату 
за нього. Якби Ви, Побратими Дяки, всі робили так, напевно виглядалаб інакше наша організація і наш орган. Бо якщо дяки не належатимуть до Т-ва 
Взаїмної Помочі Дяків і не передплачуватимуть „Дяківських Відомостей" то хтож тоді належатиме й передплачуватиме? Третя наша просьба до Вас, 
Побратими Дяки, така: Підтримайте нас матеріяльно! Колиб кожний з Вас був вислав, одержавши 1. число, передплату за 2 місяці, одного золотого ми не 
апелювалиб сьогодні до Вас і оце друге число булиб Ви дістали краще та більше, як попереднє. Нажаль на перше число „Д. В.“ відгукнулися передплатою 
всього кількадесять карних товаришів, решта остала глухою і байдужою до нашого поклику, хоча 1 золотий навіть у час сьогоднішньої служби квота, яку 
можна при добрій волі роздобути. Мусите зрозуміти, Побратими Дяки, що сьогодні без грошей не дасть ніхто нічого і що грошей вимагає теж кожна акція. 
Для часопису, що завжди стане на Вашу оборону й поміч — не жалійте раз на два місяці дрібної лепти! Нарешті підтримайте „Дяківські Відомости", 
створюючи для цього Вашого і тільки Вашого часопису, міцний пресовий фонд. Якби серед Вас, трьох тисячів дяків, розкинених по Галицькій Волости, 
найшлося тільки 500 таких, що розуміють й доцінюють вагу свого органу і раз на квартал прислало 1 зол. на його пресовий фонд, — то з того фонду ми 
моглиб тільки розбудувати наш часопис на ілюстрований, популярно-інформаційний але при цьому й дяківський тижневик, моглиб до нього додавати образові 
та книжкові премії словом, ми поставилиб його на таку висоту, на якій він і повиненби стояти, як орган кілька тисячного дяківського стану. Для цього 
всього треба і з нашого і з Вашого боку готовости та трохи праці. Ця готовість і ця праця з нашого боку є. І вона дожидає на такуж готовість і працю 
від Вас. Правильний шлях розбудови і нашої організації і нашого часопису, а в парі з тим правильний хід крок за кроком до щораз кращих життєвих 
умовин та пошанівку для великого й заслуженого нашого стану лежить тільки й тільки в нашій співпраці, далекі і близькі Побратими, з Вами. Дайтеж 
доказ, що й Ви є за той правильний шлях! Відкликайтесь!