Дяк Петро. (Оповідання)
Знаєте говорив др. Зубрицький у товаристві, що сиділо у нього в вітальні це дивно, але мене навчив патріотизму не хто інший, а дяк. Старий дяк 
Петро, хай з Богом спочиває...
Мій батько був священик. Священики в ті часи не цікавилися народньою роботою, були добрими австрійськими патріотами, дбали за господарку, 
передплачували якусь німецьку газету і воювали з кожною проявою свідомости в селі. Отакий був і мій батько, зрештою дуже добрий батько, дуже 
добрий душпастир для своїх парохіян і сусід для інших священиків. Я був уже учнем 4-ої народньої школи, а ні поняття не мав, що я, що таке газета, 
що таке нарід. В село нас не пускали, забавок було доволі і батько думав, що цього нам досить... Я був мрійник. Думав про щось велике не знаю 
сьогодні про що. Душила мене ця атмосфера добробуту, ситости і хотілося мені пориву, ризика, гінкости. Я викра дав батькові старі книжки й газети 
з бібліотеки, тікав де небудь у город і читав. І очевидно, не розумів нічого. Отак попав я в хату до дяка Петра. Це був сивий, старий, а проте 
стрункий чоловяга, беззубий уже, а проте з міцним голосом. Жив побіч приходства, у ліпленій дяківці з жінкою і дочкою. Як я з ним запізнався? 
Приходив до нас часто в хату, потім я батькові служив до Служби Божої, потім співав з ним у крилосі. Як нині бачу ті дні, коли я тоненьким хлопячим 
голосом напереміну з його басом відчитував Утреню і Вечірню. Як вчився 8 гласів, болгарські напіви і всякі ікоси й тропарі. Й отак попав я до 
нього в хату. Здається, мати післала мене за чимсь до Петрихи. Яле от як сьогодні пригадую: Я увійшов в цю хату і це був інший світ. Уявіть собі: 
Портрет Маркіяна Шашкевича, портрет Шевченка, вишивані скатерті, голуби з крашанок під стелею, мальована взірчасто піч, а на столі на столі 
стоїть хліб і календар „Просвіти"... Я здається, кинувся до цього календаря. Я почав його переглядати. Дяк Петро всміхнувся: Ви, паничу, такого 
мабуть ще не бачили?.. Я почервонів і мусів визнати, що ні. А потім я показав пальцем на портрет Шашкевича і спитав: Чи це, пане реєнтий, той 
ксьондз, що був тут перед батьком?.. І мусів почервоніти, коли дяк Петро розсміявся...
І так ми стали приятелями. Я виходив бавитися в сад, (а сад був великий), перелазив через паркан і кукурудзою на городі дячихи біг до дяка Петра. 
Старий не мав внуків, а кажуть, що старість і діти себе притягають. Дяк Петро брав окуляри, витягав будьяку книжечку „Просвіти" (а цього було в 
нього доволі) і ми йшли у „ванькир". Сідали на ліжко і балакали. Я стільки не знав, а дяк Петро вмів так чудово оповідати! Потім я читав, про 
козаків, про князів, а він щораз мене стримував: А чи розумієте ви, паничу, те? І ми знову застрягали в довгі балачки. Це був світ, за яким я 
тужив. Через тиждень я хотів уже бути козаком, я мріяв бити Турків і втаємничив брата у свої мрії. Ми стали оба забігати до дяка Петра... Батько? 
Батько ані не догадувався, як дяк Петро „бунтує" йому синів і ми ходили до нього, коли хотіли. А потім дяк Петро навчив мене пісню: Де є руська 
вітчина, Там пшениці, ячмена... а ця пісня зробила на мене таке вражіння, що я прийшов до хати і сам почав писати щось. Написав і поніс дякові 
Петрові. Він прочитав, хмарився і всміхався і врешті положив мені руку на голову: Це, паничу, пісні. Такі, як Шашкевича... І почав мугикати якусь 
мельодію до них. Я став невідклично Українцем. Три роки пізніше сварився з батьком. Мусів виписати для мене цілу бібліотеку книжок. „Дзвіночок". 
Мати почала читати... Знаєте кінчив др. Зубрицький своє оповідання дяк Петро вже давно у землі. А проте скільки разів мені вдасться щось зробити 
для свого народу, написати статтю до часопису, чи бути з відчитом у читальні, я все його згадую й думкою лечу в ті дні, коли ось мов бачу: Дяк 
Петро вчить мене патріотизму... Андрій Сталевий.