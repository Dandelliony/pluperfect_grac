Ти мене, сину, покинув
Ти мене, сину, покинув... Покинув самітну, як суху билинку.
Мене сушило горе, мене сушив біль, а тепер туга за тобою.
Я буду, як той торішний лист скручений, що під весну теліпається на гильці, прив’язаний до неї павутинням.
Буду як той лист, бо моє страждання велике.
Травневого вечора, як усе пишалося красою, ти сумний пішов правцями поміж зеленим збіжжям.
Я бачила твою схилену голову і кінець твого кріса.
Вони довго чорніли на тлі синяви...
Куди йдеш, — ти не знав.
І я не знаю, куди ти пішов.
Треба йти, — це знав і ти і я...
Тому ти пішов.
А там десь далеко греміли гармати. Десь далеко пожежа розстелювала пурпуру на вечірньому небі.
Страшний ляк давив усіх, як буйний вітер
хвилюючий лан. Пани йдуть...
Несуть ярмо...
Як вони прийшли, — я не знаю. Дрижачими руками затулила і очі й вуха.
Тяжко зазнавати сорому, а ще тяжче двигати ярмо...
Часом у мене на серці буває ніби втіха. Якийсь ясний вогник пробивається гострим язичком на хвилину.
Каже тоді мені моя думка:
 — А він ярма не бачить, а він ярма не носить.
Тому часом вогник блимає в серці. Але він такий слабенький, що такої билини, такої сухої як я, нагріти не може, не то що запалити.
Ні... я вже не згорю... Струпішію та й впаду ..
А ти не будеш ні бачити, ні чути.
*
* *
Я що дня посилаю свої думки за тобою. Вони біжать від нашого витоптаного порога, через садок, а потім дальше тими межами й стежками, що ти йшов, як твоя схилена голова і кінець кріса чорніли довго на безмежній синяві.
Від старого дуба вони біжуть що сили битою дорогою.
А там дальше зриваються, як гончі собаки і женуть скажені далеко, далеко.
Вітрять, шукають за тобою...
Пізно вночі втомлені, з мутним оком повертають і скулені лягають біля моїх ніг і скимлять болюче.
Вернули без нічого.
Тебе не знайшли.
Чи випускаєш ти свої думки до мене? Вони знають дорогу. Хай забіжуть, хоч на дрібну хвилину. Хай забренять біля мого вуха, як дрібна мушка.
Вечір снує сутінки по кутах, і підіймає щораз вище чорні крила. Ходжу від кута до кута, від стола до порога.
Всюди тихо.
Дивлюся на дрібні заплакані вікна, на сумні стіни.
Все мовчить...
Шукаю, може де твоє слово, це колишнє, веселе, дитяче, може де заховалося ще в кутку.
Чекаю, може воно випурхне, може злопоче крильцями і забренить у повітрі срібним дзвіночком, яким колись дзвонило.
Немає...
Тихо, тихо... Мовчанка.
Здається мені, не моя хата.
Якась велика, велика пустка.
А я заблукана пилинка.
Блукаю безмежним пустарем, і нема де притулитися.
У пустарі, у цій порожнечі часом пролетить блискавкою думка.
А як він поверне?
Як стане з червоним прапором, з палким обличчям, з вогнистим оком?
Як стане біля воріт і крикне' „Гуррра!“.
А як йому відізвуться сотні закурені дорогою та дубом замаєні?
Тоді біжу на перелаз.
Старі ноги путаються, але біжуть.
Ні... Тебе не видно...
Твойого голосу не чути.
*
Гей, сину!..
Відізвись таким дужим голосом, щоб аж тут почула.
Крикни велике, вільне: „Гуррра!“.
Тоді я впаду без жалю.
І буде в нашій малій хатині порожньо й тихо.
Опісля зійде сонце...
А я вже його не побачу...
