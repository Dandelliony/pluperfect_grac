У містечко
Мати з донькою стояла біля порога.
У доньки в одній руці вузлик з платтям, а в другій старі вимазані чоботи.
Червона хустка зсунулась на шию, а волосся, вимащене маслом, блищало мов мідна бляха. Лице в старої пооране, мов кора на дубі. Йди та не бануй. Голякові треба хліба, тому не має вдаватися в туск. Не наймив пан, не наймив ґадза, то йди до жида в містечко... Котра віра дає хліба, тій маєш коритися.
 — 	А ви, мамо, пилнуйте моїх двох курок. Продавайте яйця та й складайте мої гроші
окремо. А кожуха я не беру, бо не тримається руб руба.
А ти, дівко, не будь гонорною та не роби-сь панею, що йдеш у місто. Хоч подертий, а як похолодніє, передам.
Крізь одчинене вікно питала сусідка:
 — 	Такой виправляєте Марту?..
 — 	Не я, а нужда. Досидиться у мене жебрацької торби. Може між людьми яку дранку заробить, який ґрейцар.
Має сивіти дівкою, хай іде на своє щастя...
Сусідка потупотіла попід вікна.
А Марта підіймала ногу, хотіла переступити через поріг. Але нога була важка, мов оливо, та опускалася вниз.
А на ярмарку прийдете?
Прийду, або ні. З пустими руками нема чого йти.
Вони говорили різко, немов сердиті.
А обличчя були без руху, кам’яні.
Тільки глибоко в грудях щось палило, мов грань, але це там глибоко, а назверх ніхто не бачив.
Донька насилу переступила поріг.
Прикусила долішню губу і пішла хутко.
„Будьте здорові“ — не сказала. Боялася, щоб не втопила цих слів у сльозах.
А мати не вийшла, бо коліна вгиналися. Підступила до вікна та й дивилася у слід.
Але як Марта замикала вже похилені ворота і півобличчям обернулася до хати, та як мати глянула на дівоцьке рожеве обличчя та й на
дівоцьку косу, то щось рвануло її за серце.
Вона прожогом кинулася на двір до воріт.
Біжить, а в голові ридає думка:
 — Чи побачу ще таке рожеве обличчя та й цю дівоцьку косу?..
І гнала що сили до воріт, щоб ще раз побачити.
Марта йшла вздовж плота з клунком, в одній руці та з чобітьми у другій, а вимазане маслом волосся блищало до сонця як жовта бляха.
Вона не оглядалася і швидко перебирала ногами.
Потім мати доплелася до призьби й сіла, бо ноги вгиналися. Зловила обома руками голову, що її журба униз нагнула.
А думки поплили, мов бурхлива річка весною, і гнали слідом за донькою. Вступали у кожний слід її, ловили за рясну, синю спідницю й тягнули назад, не пускали. Але руки були в них старечі, трухлі й нічого не вдіяли.
А Марта йшла таким кроком, немов би її хто підганяв.
Біля коршми перерстіла її подруга Анна.
 — 	Ти вже йдеш?
Говорила немов з ревнощів.
 — 	Йду. .
 — 	На рік?..
 — 	Не знаю...
 — 	Підшукай мені місце. Будемо разом, не буде тобі банно...
 — 	Як буде — перекажу.
Анна побігла мерщій. Несла батькові горілку та й накрила пляшку запаскою.
Марта минала вже останні хати в селі. Намагалася йти прудко, щоби вже вирватись.
Але якесь павутиння обмотувало ноги, ловило за шию, за руки...
Тому всією силою нагиналася вперед, немов боролася з буйним вітром, що дме в самі груди.
Як вийшла за село, на містку, що під ним пливе крута річка, мусіла присісти.
Хотіла набрати цього всього, що тут є, хоч би за пазуху, хотіла понести з собою, щоб на серці було тепліше.
Перед нею шматок ще зеленої толоки. Біле павутиння, мов привид, пливе тихо в осінньому повітрі. Волочить довгі хвости по золотих стернях та зеленій толоці.
Тут вона перебула майже половину свойого молодого життя. Згадувала, як перший раз вигнала сюди корову.
Від хлопців утікала. Боялася, щоб не били. Але як Качурів хлопець дігнав її та й сягав руками, куди не слід, ударила його кулаком, аж кров з носа потекла.
Після цього хлопці її не займали.
А як корова мала білу теличку, мати сказала, що це їй на віно.
Вона обіймала теличку мов рідну сестру.
Як почала пастися, носила їй найкращу траву, таку запашну, що всі корови збігалися.
А вона відганяла їх батогом.
А ввечорі теличка йшла додому така бу-хата, гей би її хто випхав.
А через рік прийшли з громади й продали теличку за податки.
Опісля пани взяли батька до креминалу. Там він помер. З того часу все пішло на пропаще.
їй тепер шіснацятий рік, вона йде у містечко за пістунку.
Десь із далека долетіло протяжне: „М-у-у-у!..“ Марта зірвалася. Причувся їй голос старої сивулі, що її ще торік продали сусідові.
Оглянулася навколо, але сивулі не було.
З села надходив якийсь чоловік.
Не хотіла з ніким здибатися і побігла далі.
Йшла стежкою краєм поля понад окопом.
За нею похилялося сухе бадилля, що росло при дорозі. Воно шелестливими головками махало їй на прощання.
Марта йшла прудко, а долішній край спідниці підскакував у такт її ходи...
 
...Тепер Марта вже мамкою.
Сидить у містечку на вигоні під облупленим деревом разом з Анною і годує своїми грудьми чужу дитину.
Обідрана, брудна.
Очі побігли шляхом, що лізе на горб І тягнеться до її села. До дому не ходить. На шляху між нею та селом упала її відрізана дівоцька коса і Марта не може її переступити.
