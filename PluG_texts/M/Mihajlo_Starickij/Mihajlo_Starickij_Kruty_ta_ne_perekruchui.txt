КРУТИ, ТА НЕ ПЕРЕКРУЧУЙ
Комедія у 5 діях
Із „Перемудрив" Мирного
ДІЙОВІ ЛЮДЕ:
Хропко Василь Трохимович — підстаркуватий чоловік, аблакат.
Дуня — його дочка, 18 літ.
Сашко — син його, студент 23 літ.
Варка — баба підсліпувата у Хропка.
Дід — пасішник у Хропка.
Тхориха — удова, молода ще.
Нехтедя — селянин	і
Передерій — міщанин	І проситель
Шапувалиха — жінка	І
Дівчинка — дочка її, літ 10 
Пріська — дівчина, 17 літ, приймачка; за наймичку у Хропка.
Печариця — бувший писар, тепер учитель.
Вовк - багатий чоловік - Вовчиха — його жінка - люде літні.
Грицько — син їх, парубок.
Десяцькі, урядник, соцькі і люде.
Діється в містечку, на лівім березі Дніпра.
ДІЯ ПЕРША
Робоча кімната полупанка. Двері просто і в бокові покої. Шафи з законами. Стіл писарський; креселко, на другій стороні кілько стульців.
ВИХІД І
Хропко сам.
Хропко (сидить у халаті, палить люльку в довгім чобуці і щось пише; нарешті знетерпливів). Ет, чорзна-що; не туди і повів! Чи сліпі очі стали, чи рука не слуха? Аж отерпла! (Кинув перо і зняв окуляри). Гей, Дуню! Чаю! (Щось усміхається і, потерши руки, знов гука). Тільки не присилай Варкою, бо і стакана розіб’є. Чуєш?
Голос Дуні. Чую.
ВИХІД II
Хропко і Пріся.
Пріся (ставить чай). Чаю звольте.
Хропко. А! Давай! А просителів нема? Ніхто ще не приходив?
Пріся. Ще нікого не видко.
Хропко. Гм!!А вже пізно. Де ти все літаєш, що тебе і не видно?
Пріся. У кухні пораюсь.
Хропко. Хіба там і без тебе нема кому?
Пріся. Помагаю. (Пішла).
Хропко. Куди біжиш? Тривай!
Пріся (вертаючись). Чого зволите?
Хропко. Сідай отут.
Пріся. Я і постою.
Хропко. Дурна ти: за цілий день не настоялась? Усе на ногах: ти ж молоденька, так і ніженьки надірвеш.
Пріся. Ото, пане, що вигадали?
Хропко. А то хіба ні? Ти вже занадто упадлива, крутишся цілий день коло тієї роботи... Тобі, як по правді, то і наймичкою не пристало бути... отакі рученята зовсім не до того.
Пріся. Чим же мені бути?
Хропко. Гм! Не наймичкою... а панянкою; тоді б на розкошах такі б у тебе викохались і рученятка, і ніженятка.
Пріся. Ви, пане, смієтесь з мене. (Повернулась іти).
Хропко. Та стій-бо! От, єй-богу, слова не дасть сказати: чи ти боїшся мене, чи що! Хіба я вовк?
Пріся. Крий боже!
Хропко. Звісно, як була дитиною, то без страху не можна було, а тепер ти вже дівчина і гарнесенька нівроку... я тебе сиротою прийняв і як дитину вигодував, що он то якою стала!
Пріся (цілує руку). Спасибі вам, пане; бог вам оддячить за вашу добрість!..
Хропко. Та і ти сама можеш оддячити... прихильністю, слухняністю...
Пріся. Хіба я не дякую вам, пане? Або в чім не слухаюсь?
Хропко. Ото і добре, так і слід. (Гладить по голові). Коли нам хто доброго вчинив, то ми повинні вдесятеро віддати; от бачиш: я тебе, як рідну... то і ти на мене спідлоба не дивися! (Обніма за стан). Як будеш слухняною та покірною, то... може, і щастя доскочиш: покірне телятко дві матки ссе...
Голос Дуні. Прісю! Іди мерщій сюди, золійники  свої одсунь!
Пріся. Зараз!
Хропко (ущипнув за щічку). Ух! Моя дурашечко!!
ВИХІД III
Хропко сам, а далі Дуня.
Хропко. Ух! Дівчинка! Хе-хе-хе-хе!! Аж у жар вкида... та так і кортить з нею бавитись, і в очах тільки мель, мель!! (Щось жартливо мигиче і ніби пританцьовує, потираючи руки). 
Дуня (входить хутко). Що вам, тату?
Хропко (зразу насупився). Га! Це ти? Як що?
Дуня. Ви якось рипіли?
Хропко. Рипіли! Дурна! То я одкашлювався... А що, просителів нема? Ніхто ще не приходив?
Дуня. Ще нікого не видко! (Сміється).
Хропко. Чого ж зуби скалиш? Рада, що за тими іродами, новими аблакатами, батьку роботи нема?
Дуня. Ні... то я так!
Хропко. Так! Тут би пожаліти, що батькові урвалась нитка при оцих нових порядках, гласних судах... ідо тепер брехунці гору беруть, а вона регоче!.. Ти мені скажи, на якого дідька я тебе грамоті вчив?
Дуня. Щоб уміла читати...
Хропко. А писати, то вже ні?
Дуня. І писати, звичайно.
Хропко. А ти вмієш?
Дуня. Авжеж!
Хропко. Ну, ходи сюди, побачимо! (Бере якусь бумагу і показує). От бачиш — жалоба; треба б чисто її переписати, а мені вже зась!
Дуня (дивиться). Ой, ой! Стрічки на всі боки погнулися, мов лоза на тину...
Хропко. То-то ж бо і є! Ось: «В Мировий з’їзд... козака Крутопупенка» і славно написано, а от «жалоба апеляціонна», то вже якось...
Дуня. Розтопірчилась! (Сміється).
Хропко. Тю! їй діло, а вона реги! Ти умієш по граматиці писати?
Дуня. Тобто по лінійках?
Хропко. На свого батька! По граматиці, тобто по науці; от, наприклад, як слово «апеляціонная» писати? Чи два покоя, чи два люди, чи два наш, чи всього по двоє?
Дуня. Ой, ой, ой! Це щось страшне, я і не чула!
Хропко. То-то! Ну, а хоч рівно та гарно писати умієш?
Дуня. Як карандашем напишете, то я по карандашу можу добре...
Хропко. Так такий з тебе писака!
Дуня. Як на льоду собака... ха-ха-ха!
Хропко. Цить мені!.. Чого ж ти зуби скалиш? От і видко, що тільки по кухнях сидиш, так тебе до простої компанії і тягне, от через те у тебе і благородних манір нема!
Дуня. Та що мені з тих благородних манір — губернаторшею не буду!
Хропко. Губернаторшею! Теж ляпнула! Не губернаторшею, а от — за урядника, чи письмоводителя, чи поповича... чи і станового...
Дуня. Цур їм!
Хропко. Так? Тобі краще з дідом, з Варкою бути, чим з благородною компанією?
Дуня. Та, єй-богу, з Варкою і Пріською веселіще: і робити учусь, і читаю що, то вони такі раді... у простих людей і серце щиріше, і брехні нема...
Хропко. Дурна! Невіть-що базіка! А я цілий вік трудився для чого? Із писарів уїзного суда пішов та й пішов, - всі митарії проізойшов, до станового аж влучив і аблакатом потім став на всю округу, поки оці нові язиколяпи не розплодилися... і грошей от збив, і чина аж губерського секретаря доскочив... а то все для чого?
Дуня. Для того... щоб саДідом купити...
Хропко. Ет! От уже товар, так товар! Чим швидче з воза, тим краще, щоб не залежався... Та оте ж все добро я придбав для того, щоб вас вивести в люди, благородними зробити. Для того-то я і брата твого Сашка по ніверситетах виводжую, щоб він мене й мій рід возвеличив, щоб заступив моє місце, став мені у помочі, та не таким облакатом, як-от наші жидки, а таким, що, ой, ой, ой! От він би мені отого Когана доканав! А то поїда мене!
Дуня. О, Сашко такий розумний, такий славний, добрий, що я і не знаю!
Хропко. А все ж дурний ще: я його на юридицію пхаю, а він на учителя чи на прохвесора моститься, — чорти батька зна що! Ось і у нас один тут прохвесор по містечку тиняється...
Дуня. Печариця? Ну й і прохвесор... тьпфу!!
Хропко. А ти не плюй мені! І щоб я тебе з мужвою більше не бачив! Чуєш?
Дуня (крізь сльози). Так з ким же мені бути?
Хропко. З благородними... хоч трохи наберешся благородства.
Дуня. Коли те благородство противне... та п’яне.
Хропко. Дуню! Ти мене не дратуй! Коли я цілий вік всякими способами: і незаконними, і грішними, і нечистими — благородства добивався, то і вас в його устромлю.
Дуня. Таточко! Неблагородними краще бути... веселіше...
Хропко. А то ще якої?
ВИХІД IV
Ті ж і Пріся.
Пріся (з-за дверей). Дуню! Ось вийдіть!
Дуня (вибіга). Зараз.
Хропко (вслід). Ні, треба і тебе в шори взяти. (Коли ввійшла). А що там?
Дуня. Та то люде прийшли. Чи пускати їх?
Хропко. Які люде?
Дуня. А хто їх зна.
Хропко. Чому ж не розпитали: просителі, чи що?
Дуня. Може, і просителі, щось на те...
Хропко. А багато їх?
Дуня. Два чоловіка та жінка з дитиною.
Хропко. О?! Це щось за знак... а може, дарові ходять; там жидки їх протурили, то вони і лізуть до старого пожданиками годувати та спасибиками розплачуватись! Не запримітила, чи з грошима вони прийшли, чи без грошей?
Дуня. А господь їх зна, хіба вони гроші в зубах держать, чи що?
Хропко. В зубах!? Дурепа яка! Скажи їм: хто з грошима — хай іде, а хто без грошей — в потилицю! Чого ж стоїш? Ти йому толком кажи, а воно тобі витрішки продає!
Дуня (виходячи в двері). Хто з грошима, то йдіть, а хто без грошей, — ждіть!
Голос. Ви спершу нас пустіть, бо ми хоч і без грошей, а наше діло — чисті гроші.
ВИХІД V
Хропко, Передерій і Нехтедя.
Передерій. Василю Трохимовичу! Наше вам од самого неба та аж до землі!
Хропко. А, Іван Петрович! Слихом слихати, в вічі видати! Скільки літ, скільки зим! (Подає руку). Що скажете доброго та хорошого?
Нехтедя (кланяться). Здрастуйте вам!
Передерій. Що ж доброго? За радою до вас!
Хропко. За якою? Прошу сідати!
Передерій сіда, чоловік стоїть.
Передерій. Та вже ж за якою? Оцей чолов’яга дільце має.
Хропко. Чого ж до нових не удається?
Нехтедя (маха рукою). Ет!
Передерій. Та чуєте ж, ото клопочеться все, де б того аблаката взяти? Чого ти, кажу, клопочешся, коли у нас один аблакат на всю округу — Василь Трохимович: він у тих законах, як миша у крупі, — на законах спить, законами укривається, законами і дише! Самий настоящий законник!
X роп ко. Спасибі вам, тільки куди нам до нових!
Передерій. До нових? Та і чудні ви, Василь Трохимовичу! Хіба вас можна рівняти до якого-небудь Рачка або до Крутивертня?
X роп ко (сміється). Крутивертня? Якого Крутивертня? Я щось такого і не чув!
Передерій. Як не чули? Когана хіба не знаєте. Ого ж і єсть настоящий Крутивертень!
Хропко. A-а! Чого ж він Крутивертень? (Сміється). Нехтедя. Всі люде його так прозвали. (Кланяється). Передерій. До його тільки ускоч, дак тобі і криве діло виправить, але і з правого скрутить та зверне таке, що тільки потилицю почухаєш, істинно говорю.
Хропко (сміється). А мені з ним ніколи супротивником не доводилось бути, а хотілось би помірятись.
Передерій. Е, він проти вас не піде! Куди йому? Боїться! Зна, що як припрете його з одного боку статтею, з другого — другою, а третьою прямо в зуби: понюхай, мов, чим вона пахне? Розжуй, яка вона на смак? То як не крути, як не верти, а хвіст підгорне під себе і з’їсть мовчки!
Хропко (регоче). А, бодай вас! І де ви тих слів берете, таких гнучких та закрутистих! Вам би самим піти на аблаката!
Передерій. Пішла б душа в рай...
Нехтедя. Та, поздоров боже Івана Петровича, вони тими словами і мертвого розворушать!
Хропко. Талан, чоловіче, талан! Що кому богом дадено: одному красно говорити, а другому діло робити.
Нехтедя. Звісно, все од бога.
Хропко. Так, так, яке ж у вас діло?
Нехтедя. Та хай вони розкажуть; я так не зумію, як вони.
Передерій. Діло? Саме посліднєє діло! Знаючому чоловікові — плюнути на його, та й годі! Ну, а звісно йому, темному, то клопоту та думок чимало: один каже те, другий — друге, а третій — трете, той на строк верне, а той на окружний справля, кат їх розбере!.. А діло саме послід-нее: у його, значить, лучка є, — там тії і лучки — кіт наплакав, а все ж воно у господарстві придоба — чи лози врубати, чи корівку на молоко пустити, чи в оранку і волів попасти, та і сінця є...
Нехтедя. Та ви, добродію, певно, і знаєте ту лучку, край Свинячого озера, коло попової?
Хропко. Ну?
Передерій. Володіє він нею уже третє літо і траву косе, і очерет... там, бачите, трохи водиці єсть, то і очерет росте... от він і очерет косе... Володіє, та й усе.
Хропко. Та воно, значитця, не його?
Нехтедя. Та воно, бачите, все одно що і моя: вона заставлена мені, покійний Тхір позичав був у мене тисячу карбованців і заставив оту лучку на десять літ, тоб за процента; а гроші, стовп значить, каже, буду тобі оддавати по сто карбованців у рік.
Хропко. Тисячу карбованців! Ого, сума! Ну, ну... та чого ви стоїте, сідайте!
Нехтедя. Та ми і постоїмо... То ото, бачите, вдова Тхориха, жінка покійного Трохима, спромоглась якось та й віддала гроші: Трохим ще віддав двісті, а вона вже решту вісімсот карбованців.
Передерій (тихо Нехтеді). Цить про це!
Хропко. Ну, так що ж? І добре!
Передерій. Як добре? Отут-то саме погане: відбирає від його лучку.
Нехтедя. Каже: гроші оддала, то лучка тепер моя. Я не даю, так вона пішла до того Крутивертня...
Хропко. До Когана?
Нехтедя. До його ж; так він каже ніби, бери в мою голову... От, я сіно викосив, а вона не попуска мені брати.
Передерій. Кажи краще, що твоє сіно собі забрала. Нехтедя. Та так воно, так.
Хропко. А гроші всі віддала?
Нехтедя. Та всі ж.
Передерій сіпа за рукав.
Передерій (Нехтеді). От язик!! (Вголос). Та тут, бачите, не в грошах сила; а в тім, що владав чоловік, а тепер йому не дають владати.
Хропко. Постойте, Іване Петровичу! (До Нехтеді). Та чого ж тобі треба?
Нехтедя. Лучку одібрати назад, бо дуже корисна: там і сінце, і огород, і лоза.
Передерій (сіпа його). Та не в тім річ... а тільки лучка та дадена йому на десять літ, а її на третій рік од-бирають. Яке ж це право? Адже через те чоловіку збитки. Чи так я кажу?
Нехтедя. Авжеж, розор!
Передерій. Що гроші? Яке мені діло, що ти раніш мені їх віддала, — то моє щастя; а лучки не смій брати, бо вона моя, на десять літ моя!
Хропко. Гм! Так он яке діло? І гроші, значить, щоб у кишені, і щоб лучкою володіти?
Нехтедя. Еге ж, добродію.
Передерій. Невже ви проти того Когана не посунете?
Хропко. Та... можна, можна... тільки трудна справа... ну, а скільки та лучка доходу давала?
Нехтедя. Та аж нічого доходу: стіжка два сіна, та очерету возів з п’ятнадцять, то огородника там, паша, та лоза... ото ж і весь дохід.
Хропко. А як перевести оце все на гроші, то скільки воно буде?
Нехтедя. Та бог його зна: воно якого літа і яка ціна...
Передерій. Та який там дохід? Як полічити косаря, та гребця, та робітника, то рублів з двадцять, може, і зостанеться.
Нехтедя. Та, може, рублів і на п’ятдесят збереться.
Хропко. А як по-божому?
Нехтедя (чухається). Як по-божому, то і більш буде.
Передерій. Та що ти?!
Хропко. Значить, за сім годків збереться сот шість? Нехтедя. Та господь його зна! А обидно...
Хропко. Ну, добре, чоловіче; хоча і трудне твоє діло, а оборудуемо; тільки я візьмусь з половини.
Нехтедя. Як з половини?
Хропко. Значить, з шести сотень мені половину, себто триста карбованців!
Нехтедя. О, о! (Чухається). Такого багато!
Хропко. Багато, кажеш? Так найди собі дешевшого, хоч і Вертикрута!
Нехтедя. Триста карбованців! Ех-хе! Де ж таку суму і узяти?!
Хропко. Де хоч; а ти думав дарма добути?
Передерій. Василь Трохимович! Куме! Уваж; легче візьми, не на всю руку, це чоловік знакомий! Гарний чоловік!
Хропко. Не просіть, Іван Петрович, не можна, куме! Клопоту багато.
Передерій. Та- де вам клопіт? То нетямущому то клопіт, а вам... та ви тільки глянули: «Господа. Мирові судді! Така та така стаття, третє, десяте, рціть-пишіть рішенець...» От і все!	х
Хропко. Так то здається — рціть! А поламай голову по тих уставах та підшукай сенатські; а там з адвокатами язиком побелькочи, то після висолопиш його, як хорт.
Передерій. Що вам ті аблакати? Він вам слово, а ви його статтею.
Хропко (сміється). Ні, ні! Менче не можна. Треба ще кілька прошеній написати; та ще апеляціонну... та все начисто перемахати...
Передерій. Чи чуєте? Аби тут було (показує на лоб), а перемаха і другий хто.
Хропко. Значить, наймати треба?
Передерій. Нащо наймати? Хіба у вас дітей нема? Ось незабаром син приїде...
Хропко. 1-і, вже, на дітей надійся!..
Передерій. Василь Трохимович, не гнівіть бога, — у вас не діти? Та таких других і по світу не зиськати...
Хропко. Та я не жалуюсь...
Передерій. І од бога гріх буде: сказано, якого батька — такі і діти! Велемудрового заводу!
Хропко. Знаєте, куме, що я вам скажу по правді? Передерій. Ану-ну, послухаємо.
Хропко. Зубів не заговорюйте: менче трьох радужних не візьму.
Передерій (набік). У, стара лисиця, хитра!
Хропко. Я ще мало і сказав триста: я ту лучку знаю; вона на рік доходу дасть триста карбованців. А то ще
візьміть, скільки гріха прийдеться взяти на душу! Удовицю обіходити, сиріт обирати... воно ж нас за це там не подякують!
Нехтедя. Либонь, що ні.
Передерій (штовха його ліктем). Та то пусте; уладнувати можна: на часточку там, чи що...
Хропко. Говоріть! Дуже вже ви дешеві...
Нехтедя. Х-хе! Так не можна, кажете?
Хропко. Не можна.
Передерій. Та бога бійтеся, куме!
Нехтедя (до Передерія). Ну, що його?
Передерій (тихо). Бий тебе сила божа! Казав — мовчи! (Вголос). Твоє діло — не моє!
Нехтедя (чухаючись). То я, може, ще з жінкою пораджусь...
Хропко (сплюнувши). Як хоч, тільки тоді вже тобі стоятиме не триста, а чотириста карбованців.
Нехтедя. Як? Тобто за те, що пораджуся з жінкою, то ще сотня наскочить?
Хропко. За те! (Смокче трубку). Знаєш, я чоловік прямий...
Передерій (набік). Тим-то тебе так і скондзюбило!
Хропко. Правду люблю; по правді і роблю. Ти он кажеш: піду до жінки, пораджусь! Хіба я не знаю, до якої ти жінки підеш? Оцей, мовляв, аблакат триста загнув, а піду лишень я до другого, чи не менче візьме? Да так і ходитимеш, чужі пороги оббиватимеш. Воно ж тобі нічого, тільки чоботи топчеш, а другим час гаїш, а той час, може, більше сотні варт. То от же і знай: з хати вийдеш і вернешся — докладай сотню. Куй залізо, поки гаряче.
Передерій. Ох, куме, куме! Не думав я, що ви такі!
Хропко (передразнюючи). Ох, куме, куме! Не думав я, що і ви такий.
Передерій. Я думав, що ви на кума вважите.
Хропко. Ія думав, що ви на кума вважите, не станете часу гаяти ради чужого чоловіка.
Нехтедя. Та годі вже вам, Іван Петровичу! Бачите, — не вгризеш! Чи кінчати діло?
Хропко. Як знаєш — не силую.
Нехтедя (глянувши на Передерія). Та чи кінчать, то і кінчать!
Хропко. Отак і краще. Дай мені завдатку зараз п’ятдесят карбованців, а ввечері зайдеш условіє написати.
Нехтедя вийма, чухаючись, гроші.
Хропко. А кум чого так зажурився? Передерій. Того, що кум не вважив.
Хропко. А кумові що?
Передерій. Не скажу, — не вважив мені, і я не скажу!
Хропко. Цікава річ.
Нехтедя. Зводьтесь гроші.
Хропко. Так не скажете, куме? (Лічить гроші). Передерій. Не скажу! Прощайте!!! (Подає руку).
Ходім уже!
Нехтедя. Бувайте здорові. (Кланяється).
Хропко. Щасливо!
Виходять Передерій і Нехтедя.
Оце діло, так так! Ждав, ждав, та і клюнуло! Може б, собі і лучку вимудрувати. У, славна лучка! Поміркувати: чи не побалакати ще з Тхорихою, пронюхати? Дуню! Прісько! Гей! Хто там?! Поглохли всі!
ВИХІД VI
Хропко і Варка.
Варка. Чого, пане? Я біжу... та трохи голови не розбила.
Хропко. Де Пріська?
Варка. Та там же, у кухні.
Хропко. Поклич зараз.
Варка. Та вона там порається... Може, я зроблю? Хропко. Гукни мені діда з пасіки.
Варка. Зараз.
Хропко. Тривай, візьми оцей стакан з чаєм: прохолов... Куди ж ти пішла? Сліпа! Ось де!
Варка. Та я удень ще бачу... добре бачу... тільки от шити трудно; нитки не вселю, а то — бачу... уночі, то вже погано... а вдень — бачу...
Хропко. Та куди ти? Чорнильницю перевернеш... геть! Трохи апеляціонна не пропала... На, ось стакан... неси!
Варка. Та не бійтесь — я бачу; ще б стакана не бачила, — я й муху бачу. (Повертається за стаканом і прямо ним у писок Хропку, стакан вивернувся).
Хропко. Ах, ти анахтемська! (Схоплюється). Бачиш? Бачиш? Чисто халат облила... От і держи оцю сліпу старчиху — тільки збитки одні!
Варка. Скажіть на милость, і перекинулось?..
Хропко. Геть мені звідціль, відьмо! І не приходь: на стобіса мені твоя послуга! Щоб Пріська приходила!
Варка. Та, звісно, Пріська краще...
Хропко. Ще і говорить! Вон!!
Варка (помац іде і натикається на Печарицю). Тю! Хто це?!
Печариця (в дверях). Ой!! Ви так спрожогу на людей і лізете; как же можна? От, столкновеніє неприятное!
Варка. Тьпфу!! (Пішла).
ВИХІД VII
Хропко і Печариця.
Печариця (низько кланяється, набік головою, усміхається улесливо. Убір з претензією; голова оливою намащена, ніс трохи підбілений). Свідєтельствую глубочайшее почтеніє.
Хропко (подає руку). Здрастуйте! Що то? Ви з Варкою так стукнулись, що аж гуля на лобі?
Печариця (тре лоб). Скажіть, пожалуйста; я і не замітив сіх позорних послєдствій...
Хропко. Ви ножа приложіть до лоба.
Печариця. Да, нужно метала для устраненія сього знака препинанія... а то перед баришнею неловко.
Хропко. Байдуже. Присохне.
Печариця. Может, не впору?
Хропко. Нічого, нічого... сідайте!
Печариця (після паузи). Я едва окончіл з юнцами і поспішав сюди, — не требується лі на що моей писательськой работи?
Хропко. Якраз до речі... тільки вже мені і совісно, що все переписуєте мені... та й даром.
Печариця. Какіє глупості! Та мені за счастье хоч чим-небудь полезним бить вам, достоуважаємий Василь Трохимович; к тому же, і читать ваші глубокомисленниє бумаги чрезвичайноє наслажденіє: і для серця, і для ума пища!
Хропко. Спасибі за добре слово; але тепер більш яйця курей учать.
Печариця. Свободомисліє непотребное.
Хропко. Оце то правда: нові порядки пішли, і завелось оте слодобо... свободомисліє, розв'язали язика, і розплодилось брехунців довгоязиких, як жаб після дощу...
Печариця. Неосновательний народ!
Хропко. Шелихвости!
Печариця. Піна одна.
Хропко. Хе-хе-хе-хе! Іменно піна! Зіб'є її язиком: ляп, ляп, ляп, ляп!., а діла чортма! От було перше, як устругнеш по титулі: «А в чім моє прошеніє, тому слідують пункти», та як начнеш було низати їх, як бублики на мотузку — і первий, і другий, і третій, і десятий, — аж виприщить, та як загнеш: «А посему всеподданнійше прошу, даби повелено було», — так аж у носі закрутить! А тепер і розігнатись нікуди!
Печариця. Да, да! Святая істина! У ваших бумагах тілько і усматрюється величіє.
Хропко. Ет, тепер абито: більше язиком доляпуй; от того який-небудь Коган і перебреше: я йому слово, а він уже десять... Тим мене бумагою перепиши, статтями перекриши, пунктами перекрути...
Печариця. Куди їм проти мудрості, украшеной опитом!
Хропко. А послухали б, що вони на нас, старих, гавкають!
Печариця. Скудоуміє і зависть.
Хропко. От жаль, що вони не довчились: з вас би вийшов адвокат статечний.
Печариця. Ох, ох! Ето моє самое болезненное місто: судьба і напасть!
Хропко. Чого ж то?
Печариця. Вигнали.
Хропко. Із семінарії?
Печариця. Да, да!
Хропко. За віщо?
Печариця. Любострастно: по великовозрастію і будто би по нестарательності...
Хропко. Так ви в писарі?
Печариця. Да, родителі не поощрили... і я, питаній ради, должен бил принять низькую, по моєму званію, должность.
Хропко. Та і кинули зараз?
Печариця. О п’ять судьба і напасть: возникло не-доразуменіє... о любостяжаніях... Ну я, благоразумія ради, і удалился.
Хропко. До нас учителем?
Печариця. Да, да.
Хропко. Як же вам?
Печариця. Ох, ох, ох! Только у вас, достойніший Василь Трохимович, і нахожу успокоєніє для душі і серця, а занятіє з мужиченятами весьма скучное і подлое.
Хропко. Так! так! Тільки, значить, лінійкою орудуй! Печариця. Чаще чуботрепанієм і щелчками в возлобіє... мозоля даже вот нажил чрез этот усиленний труд...
Хропко. Значить, і ваша робота тяжка... а ви б ударились до юридиції, єй-богу; у вас і мова закрутиста...
Печариця. По мірі сил і возможности ізощряюсь на ваших мудрих бумагах... у меня до этих аблакатських ділов даже пристрастіє.
Хропко. I чудесно. От, перепишіть мені оцю апеляційну... а то в мене слова не стоять тобі рівно, та й годі, — мов п'яні.
Печариця. З величайшою приятностю.
Хропко. Ось незабаром і новий помішник приїде, син мій.
Печариця. Весьма наслишан: лестно будеть зблизитись. А как драгоцінноє здоров’є глубокоуважаемой і прекраснійшей Євдокії Васильовни?
Хропко. Здорова. Що їй? Порається там...
Печариця. Не оскудевает в трудах, как пчела.
Хропко. А що ж? Нехай трудиться: хазяйкою буде. Печариця. Отмінная дівиця.
Хропко. Добра і слухняна дитина.
Печариця. Составить благополучіє...
Хропко. Коли трапиться добрий чоловік.
Печариця. Ох, ох, ох!.. Так де ж ета бумага?5
Хропко. Ось! (Дає). Та ходім перше по чарці. Печариця. Подобаєть.
Хропко (ідучи). Зверніть, будь ласка, увагу на слова оті нові перереписті: як їх писати по граматиці, от хоч «апеляційная»? Чи два покая, чи два наш, чи всього по двоє?
Печариця (довго стоїть, міркуючи, а далі розвів руками). Непостижимо!
ВИХІД VIII
Дуня, а потім Пріся.
Дуня. Тату! Там молодиця ще дожидається... Де ж це вони? Здається, не виходили?
Пріська (виходить з бокових дверей). Та он де вони з Печарицею.
Дуня. Уже притьопався? Що то я його ненавиджу! Лазить, підлизується до батька, набріхує.
Пріська. Атож! Через кого пан посварились і з Вовками, як не через його?
Дуня. Каторжний! Так ми з ними жили, як риба з водою: які чудесні люде, як тіточка мене любили, як мати рідна.
Пріська. А Гриць який славний, тихий та люб’язний... і йому не вільно тепер приходити.
Дуня. Так тільки коли-не-коли бачимось у садку... або на вулиці... і все через того виродка... Я їх, усіх Вовків, так люблю!..
Пріська. А Гриць вас як — господи!
Дуня. З чого ти взяла?
Пріська. Помічаю я...
Дуня. Господи! Коли б уже швидче Сашко приїхав, може, він хоч помирить, уладна...
Пріська. Хіба вони будуть?!
Дуня. Чого ж це так спалахнула?
Пріська. Я... так собі... зразу сказали...
Дуня. Ти за другими помічаєш, а за собою?
Пріська. Що ви? Що ви, Дуню? Щоб я насмілилась... Вкупі росли, бавились... Тепер, певно, і не пізнають мене.
Дуня. Хіба Сашко такий? Ай-ай!!
Пріська. Борони боже!.. Олександер Васильович... такі добрі... розказували, читали... а як начнуть говорити... нема на світі! А як заспівають...
Дуня. Так ти не рада?
Пріська. Як не рада?.. Господи! (Одвертається).
Дуня. Чого ж у тебе в очах сльоза?
Пріська. Та що ви, Дуню? (Хова вид).
Дуня. Ха-ха-ха-ха! Піймала! Піймала!
Пріська. Бог зпа що... єй-богу! Уже і... почали!
Дуня. Ну, ну, постій! А ти от перенеси нашу постіль до комори; ми там будемо спати, а Сашко в світлиці: він незабаром буде. (В двері). Підождіть трохи, молодице: батько зараз вийдуть. (Виходячи). Так не забудь же — до комори! (Пішла).
ВИХІД IX
Пріся і Хропко.
Пріся (згорнувши руки). Господи! Я не знаю, об чім і просити тебе, а тільки серце у мене мало не вискочить, — так тріпонеться. (Забачивши Хропка, кинулась).
Хропко. Куди ти?
Пріся. Та по діда ж.
Хропко. Стій-бо, стривай! А то, як кізочка — стриб, стриб! Он і сорочечка прорвана. (Показує).
Пріся. Пане! (Соромиться).
Хропко. І на шийці плямочка...
Пріся (засоромившись). Пустіть-бо! Мені ніколи! (Вибіга).
ВИХІД X
Хропко і Шапувалиха з дівчинкою.
Шапувалиха (тихо ввійшла ще раніш; штовха часами дівчинку, і та просить). Паночку, лебедику! І помилуйте, і пожалуйте!
Дівчинка. Пано-очку!!
Хропко. Тьпху!! Дивись!! Якого ви чорта? Аж злякали.
Дівчинка (навколішках). Паночку! Голубчику!! Шапувалиха. Ох, лишенько наше, горенько тяжке! Помилуйте!
Хропко (стоїть довго, дивиться). Ну же! Ну, що ж далі буде? Ну! Ну!
Шапувалиха. До вашої милості, добродію! Пожалуйте! Діточки малі, їсти нічого... А він сякий-такий... Закрився очима і плечима...
Дівчинка. Паночку, помилуйте!
Хропко. Тю на вас! Якого чорта до мене ви лізете?! А гроші єсть?
Шапувалиха. Де там гроші! Хату цінують; власне добро одбирають.
Дівчинка. Паночку! Голубчику!
Печариця. Удівляюсь долготерпенію вашему! Слідо-вало в загривок — даже без предисловія.
Хропко. Так і слід! (Вигонить їх і сам виходить).
ВИХІД XI
Печариця, Дуня потім дід.
Дуня (вбіга). А ви гаразд робите, що нацьковуєте ще батька? Мцло тих сліз ще? Не знаю, куди б од таких ділов утекла1
Печариця. Да, да, ви сердобольніі; но свинячі поступки должпи же імєть возмездіє.
Дуня. Та вони ж без хати з голоду попухнуть!
Печариця. Глупості! Чистиє пустяки! Вони до сих обстоятельств привичні.
Дуня. Вас би привчити.
Печариця. Довольно жестоко: я защищаю благопріобретенноє вашего папіньки, а ви... Ох, ох, ох! У вас постоянно ко мні недоброжелательство...
Дуня. Бо стоїте!
Печариця. Ех, прекраснійшая Євдокія Васильовна! Я до вас со всім стремленієм, а ви...
Дід входить.
Дуня. Ет!
Дід. Чого кликали?
Дуня. А! То батько. Я зараз покличу. (В двері). Тату! Тату! Дід-пасішник тут дожидається (Пішла).
ВИХІД XII
Дід, Печариця і Хропко.
Хропко. Ага!
Дід. Кликали мене, чи що?
Хропко. Кликав.
Дід (недочуває). Пріська репетує на ввесь садок: «Діду! діду!» Думає — я не чую. А тут саме рій вийшов... «Рій, — кажу, — либонь, нужніше; роя зберу та тоді і прийду». А це впорався та й прийшов.
Хропко. Так ти роя, діду, піймав?
Дід. Та піймав же.
Хропко. Ну, гаразд, діду! А от що ти мені скажи: знаєш Тхора?
Дід (недочуває). Рій повинен буть добрий.
Хропко (дужче). Та я не про те: Тхора, питаю, чи знаєш?
Дід. Тхора?! А що ж там тхір?
Хропко. Тьпху! От з глухим розмовлять... Тхора знаєш?
Дід. Чи тхора, питаєте, знаю?
Хропко. Еге ж!
Дід. Ще б не знати: торік вилив одного, а тепер у пасіці нема.
Хропко. Тю! Хіба я про того!
Дід. А про якого ж?
Хропко (кричить). Про якого? Про чоловіка Тхора!
Дід. А, он що! Та він же, либонь, умер?
Хропко. Умер же. Так зостались же після його удова і діти?
Дід. Та дітки невеличкі... а стара його ще нічого собі: Явдоха? Еге ж, Явдоха!
Хропко. Ну і гаразд. Мені її треба бачити.
Дід. Либонь, жива? Жива-таки, жива...
Хропко. Так от мені її ї треба.
Дід. Еге ж її хата за Дмитренковою.
Хропко. Поклич же мені її. (Утира піт). От наказаніє?
Дід. Як?
Хропко. Поклич її, чув?
Дід. Та чую, чую... кого ж вам?
Хропко. Удова хай прийде.
Дід. Як? Зараз?
Хропко. Ні, не зараз; а там завтра чи позавтрьому, як стемніє, щоб ніхто не бачив.
Дід. Щоб кого не бачив?
Хропко. Щоб... ніхто... тебе!! (Набік). От, глуха собака!
Дід. Мене? Чого ж то?
Хропко. Так треба, щоб нишком покликав!
Дід. До кого ж?
Хропко (кричить на ухо). До ме-не... (Набік). Ху ти, господи! Аж у третій піт ударило!
Дід. А! До вас? А чого ж то?
Хропко. Діло єсть. Скажи, що жалітиме, як не прийде.
Дід. По ділові, значить?
Хропко. Еге ж:
Дід. Знаю, знаю. Скажу, скажу!
Хропко. Та тільки нікому не хвались!
Дід. От ще кажіть! Дід похвалиться?.. Як же! Якраз що похвалиться! Хіба не зна дід, що то скритне діло?
Хропко. Та так, так, діду! Іди ж собі та зайдеш до баришні, щоб дала тобі чарку за роя, чув?
Дід. Чув; спасибі вам. (Виходячи). Як же! Од діда дізнаєшся? Од діда вирвеш? Такий і дід!
ВИХІД XIII
Хропко і Печати ця.
Хропко. От, бісів дід! Аж порох з його сиплеться, а ще ногами плута; уже на тім світі давно на його пайок іде, а він собі усе скрипить... тільки хліб переводить. (Побачивши Печарицю). А, а! І ви тут?
Печариця. Да... погрузился так... в удівітельную сію бумагу... што не приметил даже проісходившого вокруг... істинно, доложу вам, восхищенія достойно!
Хропко. Гм!! Що ж, переписуєте?
Печариця. Н-да! Начинаю... начинаю... апеляціон-ная... просто непостижимо!
ВИХІД XIV
Ті ж і Дуня, Сашко, Пріся, дід і Варка.
Дуня (вбіга). Тату! Тату! Брат Сашко приїхав!
Хропко. О! чого ж ти казишся?
Дуня. Рада! рада! Сашко, сюди!
Сашко (в українській одежі). Здрастуйте, батьку! (Цілує руку).
За Сашком входять Варка, держачись за Пріську, і дід.
Дуня. Братику! Голубчику!
Обнімаються.
Сашко. Здорова, моя зірочко! Виросла як!! Випрасувалась!!
Варка. Де ж він? Де ж мій сокіл ясний?
Пріся підводить.
Сашко. Бабусенько моя! Ще живенькі, здоровенькі? (Обніма). І не постаріли — такі самі! А очі ваші як?
Варка. Очі — нічого! Я вдень добре бачу... тільки вночі... та нитки не вселю... а то нічого!
Сашко (до Прісі). Прісю! Здрастуй, моя ягідко!
Пріся (зчервоніла). Здрастуйте!
Сашко (цілує). Бач яка, і не пізнав би!
Хропко. Годі уже дурощів!!
Сашко. Я так за ними скучив! Такий радий! Дідусю, і ви тут! Здрастуйте, здрастуйте!! Хі! Ще посинішали!
Д ід. Здрастуйте! Як то ви, лебедику?
Сашко. Нічого! А ви, кажу, посивіли!
Дід. Посивів, кажете, га? Пожовк, а не посивів!
Сашко. А будемо роїв убирати? Або перепелів вабити?
Дід. Я так скучив за вами!
Хропко. Що це за комедія?
Печариця. Трогательная!
Сашко (повернувшись). А Прісі, єй-богу б, і не пізнав! Така гарна стала!
Пріся (червоніє). Де я? То ви он...
Хропко. Годі, кажу! Чого найшли сюди? Ідіть собі зараз!
Дуня. Нехай вони, тату, постоять! Брата давно не бачили.
Хропко. Потурай! Геть з хати! (До Варки). Куди ідеш? Виведи її в двері! І діда... і діда!!
Варвара, дід і Пріся виходять. Пріся тільки через який час показується в дверях і дивиться.
ВИХІД XV
Хропко, Сашко, Дуня і Печариця.
Сашко. Для чого ви їх прогнали, зобидили? Вони такі щирі люди, так зраділи мені!
Хропко. Для того, щоб на сина придивитись: не пізнаю щось... ану, повернись, повернись! Що це на тобі за убори?
Сашко. А що вам чудно, батьку? Хіба ви не бачили такого? Це ж наша рідна одежа, яку кожен чоловік на селі носе.
Дуня. І гарно ж як тобі!
Хропко. Гарно? Ач, який мальований та цяцькований, як та синиця! Це так по-вченому?
Сашко. Се, батьку, кому як подобається...
Хропко. Батьку... хе-хе!!
Дуня. А вишито як славно: хто це тобі? (Роздивляється).
Сашко. Та ну! От справді, мов на чудо дивляться.
Хропко. Хе-хе-хе!! На чудо? Чудо-юдо! От тобі і здивував! Це по-вченому так, га! Батьку!.. По-вченому?
Сашко. Дивно мені...
Хропко. Самому дивно? Хе!! І це ви на батькові гроші, на його трудову копійку? Як та синиця!., синиця... мальована птиця! Бачили так?
Печариця. У нас в семінарії тоже були мужицькі моди... но благоразумниє признали їх неблагопристойними.
Сашко. Це ще яка неблагопристойність обізвалась? Печариця. Просвітитель здєшній. (Кланяється). Хропко. Га? Ще з вибриком! Синиця — синиця!
Сашко. Вас непутить одежа моя! Та це ж послідня річ: не вона чоловіка красить! Інший і у свитці — чоловік з душею, а інший у сертуці так чоловіком страшно назвати...
Хропко. Значить, мужик у свитці тільки й чоловік?
Сашко. Не всякий, але...
Хропко. А в сертуках би — то хто уже, по-твоєму?
Сашко. Всяко буває...
Хропко. Так ось же як! Щоб я і не бачив тебе більше у цій одежі, щоб її і духу не було!
Сашко. Я вже не малий, тату...
Хропко. Га? Що? Хто в моїй хаті мене не слухає? Щоб і на обід не смів мені мужвою прийти!
Сашко. Та я і на обід не прийду!
Дуня (ридає). Таточку! Голубчику! Не сердітеся на Сашка! Простіть!
Пріся у дверей замітно ридає.
Хропко (одганяючи). Вон! Цілуйся з ним!! І не приходь, і не приходь, йолопе! Зробився шмаровозом — на кухні з наймитами і тріскай.
Сашко (взявши за руку Дуню). Ходім, сестро, і до шмаровозів! Бач, як привітав батько сина, два роки не бачивши.
Виходять.
Хропко. От, діждав утіхи!
Печариця. Вольнодумство і непоштительство!
ДІЯ ДРУГА
Садок, глухе місце. Вздовж кону іде тин, направо — курінь, за ним пасіка. Перед куренем ослончик.
ВИХІД І
Дід сам.
Дід(довба корпака). Ну, та й пече! (Утира піт). Аж під облива. Оце вже літо настало, справжнє літо... пересунутись у холодок, абощо... (Пересовується). А ти, Прісю, не плач: ще наплачешся. Ганяють ото все, чи чого? Ох, ох, ох! Жироїди! Скажеш, що, мов, дід двічі ходив, та не заставив Тхорихи... то оце ще піде... Не бере долото — треба насталити. Та чого йому, скажи, так пильно припало Тхорихи? Діла то все! Виходить, одкопав... такий неодкопа? Ого! Одкопа, з-під землі видере! Аблакат! Піди ти з ним — і сорочки збудешся. Вірно! От скільки живу, не чув перш про аблакатів, а тепер їх розплодилось, — що плюнь тільки, то і в аблаката попадеш; з них уся і біда пішла: перше усяк боявся тих ділов як вогню, а тепер тільки і чуєш, що до мирового та до мирового! Ото кляті оті аблакати усе трогають та нацьковують: глянеш, у людей худоба шкереберть пішла, а в аблаката пузо одпас-лось...
ВИХІД II
Дід і Сашко.
Сашко. Здорові, діду! Що це ви буркочете?
Дід. А?! Це ви, паничу. Здрастуйте, здрастуйте! А я думав, що Пріська... аж її і нема.
Сашко. Хіба Пріська у вас була?
Дід. Як кажете?
Сашко. Пріська, кажу, приходила?
Дід. Та приходила ж, так; отож я і питаю, чого панича не видко, де він? Дак вона щось почала гомоніть, та не розібрав... Питаю її, а вона як заплаче... Чого се ти... Думаю собі, що за оказія!! Та й гомоню ото.
Сашко. Золоте серце у тії Прісі.
Дід. Що в стрісі? Та то мої струменти... От часом довбаю собі що-небудь сліпуючи. Да сідайте, чого ви стоїте?
Сідайте, та побалакаємо. Позаторік як бачив вас, то й досі, аж скучив. Далебі, скучив!
Сашко (сіда). Спасибі вам, діду.
Дід (придивляється). Нуте, я на вас хоч подивлюся. Батечку мій! а убор який! Лицар, як є лицар! Давній лицар! Тепер таких і немає, а я ще зазнав. Тільки чого ви в такім уборі та смутні? Та якби я такий козак, то піді мною земля гори; а дівчат тих одним поглядом десятками бив би! Е, ви діда не знаєте — вогонь був! То тепер от на чорти батька зна що перевівся, а перше було — ого! Не попадайся дідові! (Нюхає). Єй-богу, правда!
Сашко. От вам, діду, подобається ця одежа, а батько через неї цурається сина.
Дід. Чіпляється за тина?
Сашко. Ні, батько сердиться, що мужичий убір надів.
Дід. Он що. Значить: не до смаку! О, пан такий, не люблять! Куди йому при сумі. Якраз на таких і напали!
Сашко. Отож і накинувся на мене.
Дід. Накинувся, кажете? Ще б не накинувся!
Сашко. Чого ж він боїться?
Дід. Щоб сина за мужика не взяли. Як же йому не боятись. Батько ж ваш, вибачайте, не справжній пан. Він же спочатку писарчуком був у Харка, а далі до станового влучив, а після уже, як прогнали, на аблаката пішов і запанів, як би справжній! Справжній не боятиметься, справжньому що? Його всякий за пана призна, що б він не одяг... а наш брат боїться!
Сашко. Тільки що у тім панстві, діду?
Дід. Що в п'янстві, кажете?
Сашко. Що в панстві.
Дід. Ого, почот, сила. От я вам скажу, що настоящий пан не такий і прикрий... чи то, що він вчений на те, чи що? (Нюхає). Певно, учать, муштрують. От і собаку до полювання теж муштрують.
Сашко. Не всяку і собаку вимуштрують!
Дід. Не всяку, кажете? Так, так! Ото вимуштруйте? Ого-го! Не такий він, ні!
Сашко. Та що воно [той Печариця] за птах?
Дід. Еге ж, реп’ях, учепився до старого. Такий та не вчепиться? Ого!!
Сашко. Через його, чув, посварився батько й з Вовками.
Дід. Либонь, підцькує, чому не підцькує?
Сашко. А Грицька не бачили? Перекажіть, що я скучив за ним.
Дід. Та скучив же, скучив! Далебі, такий радий, що бачу вас... (Обернувшись). О-о! Дивіться — роя біг дає; треба вулики приготувати і кропильце... Ось поможіть мені! Я зараз, зараз, бачите, як виграє? Утекти думаєш? Якраз, од діда утечеш! Такий то дід, що втечеш! Ого! (Іде в пасіку з Сашком).
ВИХІД III
Сашко сам.
Сашко. Як погано на серці! Третій день як в сім’ї, а і не пізнаю її: усе придавлене ходить, понуривши очі, слова не сміє писнути, тільки нишком сльози втира, і то через батька! Два роки його страшно змінили... чи то, може, мої очі прояснилися? Так ні-таки; при покійній мамі і тато добріщий був. Через одежу не хоче зі мною бачитись. Бог з ним! Я і його грошей не візьму: краще на трудову копійку перебиватись як-небудь та знати, що чесно живеш, та і дорікання од його не почуєш! Нема чого і тут сидіти. От Дуні і Прісі шкода: так за мною побиваються, так бояться, щоб я не кинув їх. (Замислюється). А яка гарнесенька Пріся зробилася і талановита яка! З сестрою читати вивчилась і до книжок аж горить... жаль буде, йк така перлина на смітнику тут заваляється! Усе плаче, що батько на мене сердиться... шкода б то мене так, чи що? (Замислившись, співа спочатку тихо, а далі дужче яку-небудь сумну).
Коли Сашко не співа, то Дуня і Пріся можуть вийти з дуетом; тілько в такім разі Сашко виходить до діда і по кіпці дуета ввіходить.
ВИХІД IV
Сашко, Дуня і Пріся.
Дуня. Сашко, голубчику, не журись, ми ось тобі полудник принесли: поїж, поки не прохолов... а то ти не обідав...
Пріся. Ми по пісні і знайшли вас... така сумна.
Сашко. Та для чого ви турбувалися, хіба я не пішов би і до кухні...
Пріся. Що ви, Олександер Васильович, з челяддю?!
Сашко. А чого ж це мені з челяддю соромно?
Дуня. Бо всі знають, Сашко, що син до батька приїхав; а коли не з ним обіда, значить, не допускають...
Сашко. Так і то: не мені сором, а батькові.
Пріся. Які вони недобрі, господи!
Дуня. Ти б, братику, може б, послухався тата? Хоч і жалко ції одежі.
Сашко. Не в одежі річ, а в тім, що він надо мною, дорослим уже чоловіком, хоче своє свавольство показувати... та ще так грубо!
Дуня. То правда.
Сашко. Якби це була просто стареча примха, якби і виказано було мені просьбою, а не грозьбою, то я б сповнив її; але тут діло в цілім настрої думок: батькові хочеться пошити мене у перевертня панича, а мені хочеться зостатись простою та чесною людиною, щоб і по одежі усяк постеріг, хто я, — розумієш?
Дуня. Розумію, мій голубе! Я тебе так люблю!! (Об-німа).
Сашко. Поступись одним, — прийшлось би поступитись і другим, а душі своєї я не продам ні за які ласки, ні за які розкоші!
Пріся. Перекусіть-бо чим... а то все прохолоне чисто...
Сашко. Та мені і їсти не хочеться.
Пріся. І як-таки? Випрацьовались, здорожились — та і не їсти... Чи слабі ви, крий боже, Олександре Васильовичу?
Сашко. Ні! Тільки чого ти мене, Прісю, величаєш Васильовичем? Чому не поводишся як перше, не звеш Сашком?
Пріся. Як можна! То колись було... а тепер...
Сашко. А тепер що ж? У великі пани пошився?
Пріся. Ні, не те... То ми як діти укупі росли, укупі і гралися... а тепер... я не насмілюсь...
Сашко. Ти мене образиш, Прісю! Я такий, як і був, шкури перемінять не вмію. Я до вас не змінився душею, то і ви не міняйтесь до мене!
Дуня. Ми тебе ще більше любимо!
Пріся. Господи! Я б радніша — та що пан скажуть!
Дуня. Так ти при татові і величай уже Сашка Васильовичем, а без його поводься як з братом.
Сашко. Хоч так уже!
Дуня. Адже справді ми і зросли, як рідні, як рівні; рівно і лиха приймали...
Пріся. Ще якого лиха!
Сашко. Ну так, значить, нам рівними і бути.
Пріся. Так перекусіть же, Сашуню, бо все аж задубло.
Сашко. Ну, проти Сашко одмовлятися годі; тілько не перекусіть, а перекуси!
Пріся (засоромившись). Ні, ні!.. Так і язик не повернеться!
Дуня. А ти попробуй... Цитьте! Хтось іде сюди?
Сашко. Може, батько?
Дуня. Ні, чи не той п'яниця? Занеси краще обід братові у курінь.
Сашко. Справді! (Іде за Прісею).
ВИХІД V
Дуня, Печариця, а далі Грицько.
Печариця. А де ваш братець, Євдокія Васильовна? Дуня. А вам нащо?
Печариця. Хотілось би зблизиться і згладить неприятное обо мне мнєніє, возникшее через мое возраженіє.
Дуня. Ви таке завжди городите, що вас і второпать не можна.
Печариця (усміхаючись). Да, да, действительно, может, немножко і глубокомисленно... но не можу ж я, дражайшая Євдокія Васильовна, оставить образованнии разговор небрежно і снизойти до мужичого?
Дуня. Мужичого? Подумаєш! Ви хоч би по-людськи уміли говорити, а то по чорзна-якому; та ще й хизується, а чаркою мужичою не гидує.
Печариця. Клевета клевет і всяческая клевета. Дуня. Хіба не чути?
Печариця. Судьба і напасть. Ви, єслі насчот запаха водочного, то ето од болізненних припадков; моя маменька перепужались на Іордані, когда стреляли.
Дуня. Розкажіть! А на тім тижні у шинку не допились до бійки?
Печариця. Боже сохрани! Сохрани боже! Хто вам, Євдокіє Васильовно, такий доклад зділав? Напрасно, напрасно! Нічого подобного, рішительно нічого подобного! Во-первих, я і в шинок ускочив вслідствіє бушевавших стихій, во-вторих, єслі со сторони невежественних хамов
і возникло неприятное для меня столкновеніе, то опять-таки потому, что вони хами!
Дуня. Скажіть на милость! Хами? А ви то вже які, благородні?
Печариця. Не подобает вам, Євдокіє Васильовно, усугублять моїх печалей; я к вам со всею душею і помишленіями, а ви... Неужелі, прекраснійшая Євдокіє Васильовно, я пікогда, до послідніх дней живота мого, не сокрушу уміленними восторгами вашого взора і не возбужу соответственних моей страсті желаній?
Дуня. Не псуйте про це і мови...
Печариця. Досадно і возмутительно. Вам, может бить, смущають мої красноватиє глаза; но ето тоже припадочно... при хорошей пищі пройдеть... при том можно носить темноцвітние очки. При очках физигномія моя виіграеть, божусь!
Дуня. Байдуже мені. Ви б уже постарались зробити футляр і на ніс, бо як жар пала!
Печариця. Ніс? Ето сущіе пустяки; блейвасом закрасим, аглицької солі — і он зділається палевим.
Дуня. Краще сабур кінський пийте, прищі зашмаруйте.
Печариця. Да, да. Значить, нікаким старапієм не могу устранить препон до симпатії?
Дуня. І не трудіться.
Печариця. Слідовательно, вроді политичного отказа? Да, да, огорчительно, положительно огорчительно; отак, как видите, преслідує судьба!
Голос Грицька. Авдотье Васильовно? Чи можна? Печариця. Ето до вас, кажеться, із-за забору хто-то? Дуня. А?! Це... може.,. Грицько?
Печариця. Грицько? І ви позволяете сьому хамовому отродію розговорювать?
Дуня. Я вас раз просила не лаятись. Вовки були нашими приятелями... та він... певно, і не до мене, певно, до брата... вони товариші... ще здавна разом у школі були...
Печариця. А!! Довольно странно.
Дуня. Ет! (До Грицька). Перескакуйте через тин: брат
Голос Грицька. А батька нема?
Дуня. Ні!
Голос Грицька. Так я зараз!
Печариця. Ізумительно!!
ВИХІД VI
Ті ж і Грицько, а далі Сашко та Пріся.
Грицько. Здрастуйте вам! (Подає руку). І вам!! (Печариця згорда кива).
Дуня. Сашко, Сашко! Грицько до тебе прийшов!
Голос Сашка. О? Я зараз. (Виходить, за ним Пріся з посудою).
Печариця. А ваш братець в курені бил совмісно з Прісей?
Дуня. Уже шипите! Вона полудновать йому приносила...
Печариця. Любопитно.
Сашко (обніма Грицька). А! Скільки літ, скільки зим! Здрастуй.
Грицько. Здрастуйте, Сашко! Так скучив!
Сашко (обніма). Рідний, голубчику! Ану, дай глянути! (Обніма ще). Молодець, Грицю; от козак, так козак! Правда, Дуню?
Дуня (засоромившись). Правда.
Печариця. Умилительная сцена...
Сашко. Вас дивує наша приязнь?
Печариця. Да, да, довольно трогательно: такое снисхожденіє до представителя третього сословія; достойніший екземплярчик!
Сашко. Достойніший!
Дуня. Ще б хто і сміявся!
Грицько. Нехай бавляться!
Печариця. Бач, за тебе ж заступаються! Так хоч-кланяйся нижче, невежественний йолопе, представитель мужичого коліна.
Грицько. Та от ви й не мужичого, а поводитесь гірше за мужика!
Дуня (сміється). Представитель...
Сашко. А ви, справді, представитель чого?
Печариця. Просвіщенія ослопакосной дурості сих менших братій.
Грицько. Шинкової мудрації...
Дуня фирка.
Печариця. Не весьма остроумно і даже нодло.
Сашко. Ха-ха-ха! Це, значить, нова аудиторія?
Печариця. В разсужденів їхнього невежества старая і единственная... да їм другої і не нужно, потому просвіщеніє сих братій — только собі подрив.
Сашко. Дивуюсь, що просветітель такі речі провадить... вам би слід було усіма силами стоять за освіту, а ви проти неї йдете!!
Грицько (до Дуні тихо). Нічого не казали ще братові?
Дуня. Ні, коли б оцього здихатись!
Іноді шепочуться.
Печариця. Яка плата — така і трата!
Грицько. Звичайно, як чарками побираєтесь.
Печариця. Грубо весьма, і только! Вот, стоїть їх обучать, чтоби у тебя твой хлеб отбивали: покуда он безграмотний, то он в тобі нуждається: — прошеніє, бумага, письмо і прочее, а виучиться — то й плюне на тебе.
Дуня. Який ви грубий інтересант!
Сашко. Щоб не сказать більше...
Печариця. Євдокія Васильовна завсегда нападають... но не можу ж я упускать із вніманія дійствительності: у вас в університеті смотрять на сіє сословіє ідеально, а по-моему, так оно тільки до чорної роботи і пригоже, а грамота йому — як корові сідло!
Сашко. Оце та щира до брата любов?
Печариця. Братолюбія од Христа не видно.
Сашко (відійшов і до Грицька). Ну, що ж, Грицю, як ся маєш, як поживаєш?
Грицько. А нічого собі: при батькові состою, помагаю йому і в хазяйстві, і в торзі. Хотів було далі учитись, та як закрутивсь у роботі, то і часу не стало, а далі подумав, — з мене буде і того.
Сашко. Що ж, у хазяйстві фортунить?
Грицько. Спасибі богові.
Печариця. Деруть гроші.
Грицько. Ми не дарма, а заробляємо; то вже ваш брат!
Печариця. Моє почтеніє!
Дуня (до Сашка). Як мені остогид оцей Печариця. (Вголос). Давайте хоч заспіваємо краще, а ти, Грицю, послухаєш, який гарний голос у Сашка.
Сашко. Давай, давай!
Дуня. Давай заспіваєм «Скажи мені правду».
Сашко. Добре.
Дует
Скажи мені правду,
Мій добрий козаче,
Що діяти серцю,
Як серце болить?
Як серце застогне і гірко заплаче, Як тяжко без щастя воно защемить?
Як горе, мов терен, всю душу поколе, Коли одцуралось тебе вже усе;
І ти, як сухеє перекотиполе, Не знаєш, куди тебе вітер несе?
Е, ні, скажеш мовчки: скосивши билину, Хоч рано і вечір водою полий, Не зазеленіє; кохай сиротину, А матері й батька не бачити їй!
Грицько. Чудесно у вас оця пісня виходить, слухав би не наслухався... та й голос же у вас, Васильовно, а-ах!!
Печариця. Скажіть на милость! Комплимента пуща! Да, да, голос дійслительно... только довольно скучная пісня, єсть далеко позабористіє.
Дуня. Ануте. Печариця. Да хоч, напримір, сія.
Соло
Под вечер осенью ненастной В пустинних діва шла містах I тайний плод любві нещастной Держала в трепетних руках.
Ревела буря і стогнала, По мокрой діва шла траві, I с угрызеньем споминала О первих пламенях любві.
Порвались всі одежи скромни Об колкий терен і об глод — І з кручі у свірепи волни Вона бултихнула свой плод.
Дуня. Уже завели чорти батька зна якої! (До Сашка). Убери його, бо не одчепишся, як од реп'яха.
Сашко (тихо). Обрид тобі?
Дуня. Не дай господи! Сашко. Та він і мені зразу противний.
Грицько. А коли б ви знали ще, на язик який клятий: набрехав щось на батька — і посварив з вашим татом.
Дуня. Я через те його ще більш ненавиджу.
Сашко. Так він он яка птиця!
Печариця. Гм! Гм! О чем ето, баришня, шепочетесь? Ужасно любопитно.
Дуня. Не питайте краще. (До Сашка). Протури його!
Сашко. А ходімте прогуляємось; та мені з вами де об чім побалакати треба. (Бере під руку).
Печариця. С чрезвичайною приятностью. А ви ж, Євдокіє Васильовно?
Дуня. Я зараз, тільки збігаю до горниць. (Удає, ніби йде, і вертається мерщі).
ВИХІД VII
Грицько і Дуня.
Грицько. А я вже злякався був: думав, що не вернетесь.
Дуня. Отак дури!
Грицько. Так, то нічого ще... А що за добряча душа у вашого брата! Як змалку, так і тепер! Я було боявся і під-ступитись, — подумають, мовляв, що мужик лізе...
Дуня. Та і несміливий який ти, Грицю! Я ж тобі давно казала, що Сашко не гордує ніколи.
Грицько. Та бог його святий знає: скільки літ не бачились... нарізно жили. От Лука Семенович — дак ні приступу}
Дуня. Прирівняв свиню до коня! Отой ірод до мене моститься, закида...
Грицько. Невже тварюка сміє і заміри мати?
Дуня. Атож: він підлизується до батька, наклепи чинить та сварить вас...
Грицько. Що ж ви?
Дуня. Та що ж: його по писку, а він з другого боку!
Грицько. Йому ще мати заплювала очі, щоб стиду не мав.
Дуня. То правда, що поганому виду нема стиду.
Грицько. Ну, а як же, Дуню Васильовно, буде про наше діло?
Дуня (усміхаючись). Про яке діло, та ще про наше? Грицько. Як яке? Хіба не знаєте?
Дуня. Щось чи не забула...	.
Грицько. Що ви, Дуню Васильовно! Господь з вами!
Дуня. Та зі мною ж.
Грицько. Ви шуткуєте?
Дуня. Либонь, ні.
Грицько. Бога ради... що ж це? У мене тільки і думок, що про вас: ждеш тії хвилини, як світу вночі.
Дуня. Ну, годі: то я пожартувала.
Грицько. Пожартували, а в мене аж серце окипіло!
Дуня. Ну, годі ж; на зате руку.
Грицько (бере і цілує). Рученька моя дорога та пре-к рас па! Господи, як я вас, Дуню Васильовно, люблю, що й не знаю, і сказати не вмію. От загадайте мені, щоб я отут повісився, то і не задумаюсь...
Дуня. Хіба я дурна, щоб таке просити.
Грицько. Та то я к приміру.
Дуня. Ти б повісився, а де б я взяла собі другого Гриця?
Грицько. Хіба б вам жалко було мене?
Дуня. А як думаєш?
Грицько. Може б... не знаю...
Дуня (обняла). От тобі за це!
Грицько. Зірочко моя! Квіточко рожевая!
Дуня. Далі одсунься; хтось іде, здається.
Грицько. Ні, нікого не видко. Ви б сказали братові, що я вас кохаю.
Дуня. Мені і пристало за другого говорити: отаке вигадай!
Грицько. Та мені якось страшно.
Дуня. А мені ніяково...
Грицько. Та ви ж сестра.
Дуня. То що? Хіба так, що, мов, я постерігаю, що Грицько мене любить, та боїться про це й слова сказати!
Грицько. Не мучте мене!
Дуня. А то ні хіба?
Грицько. Так що ж мені в світі робити?
Дуня. Треба порадитись з братом... поговорити!
Грицько. Та поговорить поговорю... аби не згнівити! Тільки і ви...
Дуня. Та він же мене спита, то тоді я все по щирості.
Печариця крадеться і ховається за вулій.
Грицько. Рибонько! Горличко моя! (Цілує руку). Щастя моє, раю мій!
Дуня. Серденько моє! Прощай же та пам’ятай.
Грицько. Прощай, Дуню! (Цілує руку). Рученько моя дорога! За неї і на каторгу радий! (Виходить через тин, а Дуня в другий бік).
ВИХІД VIII
Печариця сам.
Печариця (вилазить з-за куреня і озирається). Бач, для чого мене виряджали, — щоб здихатись! Довольно хитроумно і подловато! Оцей братик! У-у! Не ндравиться він мені... рішительно не ндравиться: хванаберистий куди, а не основательний, — основательности нікоторой, так только язиком хворсить! Ну, на язик і ми з тобою подиспутуємо! А сестриця його, Дунюшка, прекрасна? Га! Мужва руки їй лиже, а вона собі розтопірчила їх і по морді не ляпне! Так і видно, що і сама мужичка! А той на словах, як на органах. Тьпху! Посрамленіє! Даже тошнить... Я от сколько не упадаю, дак только кирпу гне: физигономія не по вкусу пришлась моя, што лі? Досадно: дівчонка собі нічого і гроші... а тут приходиться в ретираду і через якого-небудь халуя!! Так ні ж! Глупості! Єще возмемся за родителя. Однако хто-то приближається с сладкогласним пєнієм. Укроемся на наблюдательний пост. (Ляга за камінь).
ВИХІД IX
Пріся сама, а далі Сашко.
Пріся (співа яку-небудь без оркестра). Дуню, Дуню! Де ви? Ідіть, пан кличуть! Чи то всі вже пішли і Сашка нема? Господи! Який він хороший та ласкавий, так душа до його і лине: і змалку він був дорогим мені, більше за рідного брата любила, а тепер нема вже чого і казати! Сашко мій, серденько, коли б ти знав! Тільки що я? Оці й думки треба викинути з голови.
Сашко. Це ти, Прісю? А я чую, хтось чудову пісню завів, думаю — Дуня, так ні, аж це ти... Ну, та й викохала ж голос! Справді з соловейком поспориш!
Пріся. Ще й сміються!
Сашко. Єй-богу, ні! Такий голос в городі мав би велику вагу, а надто якби його ще вигранити. А ти б захотіла учитись співати?
Пріся. Співати... пащо? Співається тільки на самоті або перед тим, хто любий. От коли б можна було учитись, щоб добре усяких книжок читати і розуміти все, що там написано, — ото так!
Сашко. Дак ти до науки охоча?
Пріся. Кдень би, і ніч би сиділа не вставаючи.
Сашко. Славна ти дівчина! Я б такий радніший оце з Дунею та з тобою повчитись, так мені повернути голоблі треба знов до Одеси.
Пріся. Невже ви нас швидко кинете?
Сашко. Не хотілось би, ой як не хотілося б! Ну, а як невмоготу буде з батьком жити, то прийдеться тікати, свого хліба шукати.
Пріся. Ну, тоді вже і ми пропащі.
Сашко. Чого?
Пріся. Пропащі, пропащі... Не буде у нас заступника... та і нудьга... і пан ще...
Сашко. Хіба батько і з вами такий крутий та недобрий, як і зі мною?
Пріся. Атож: на Дуню насідають, щоб заміж ішла... з Вовками розсварились... до мене лізуть...
Сашко. Ач, старий, старий — та совісті нема! Ти ж не тільки по літах, а і по хресту йому мусиш бути дочкою!
Пріся. Правда, гріха не мають...
Сашко. Чим більше придивляєшся до цього батька, тим гірше стає на душі! Йому б тільки гроші, гроші... та ще он що! Бач, живець є!
Пріся. Втечу од них...
Сашко. Ах, як це все лама мою душу, шарпає серце! Мені б тільки раз ступить без його помочі ногою — тоді зараз вас обох візьму з собою до города, і будемо там укупі учитись!
Пріся. Мати божа!! Пошли таке щастя! Коли б батько на вас пересердились... а то як гримнули тоді, то лучче б мене ударили!
Сашко. А тобі жалко мене?
Пріся. Ще й питаються... А яка сорочка на вас... Певно, якась панна вишивала?
Сашко. Прямісенько купив.
Пріся. Так і повірила!
Сашко. Єй-богу!
Пріся. А славна мережка... тільки якби занизуванням.
Сашко. А що?
Пріся. Краще і міцніше: на обидва боки однаково. Сашко. То ти мені виший занизуванням.
Пріся. А ви думаєте* не пошию? Пошию. Купіть тільки доклад.
Сашко. Куплю. Тільки чого ти мені «ти» не кажеш?
Пріся. Та якось страшно... А пошию, пошию! Це он то сюди, то туди поплутано. Спати не буду, а пошию!!! От, може, і згадаєте, що дурна Пріська...
Сашко. От! Крий боже! Не дурна, а золота. Я хвастатимусь усім, що он то, мов, які у нас дівчатка!
Пріся. Не хвастатимусь, а сміятимусь...
Сашко. Чого?
Пріся. Ох, хіба я не знаю хлопців. Недарма кажуть, що у хлопця ласки, як на тихій воді ряски...
Сашко. Ну, а в тебе?
Пріся. Як до кого? Кого люблю, то і душу віддам, а кого ні, не лізь! (Прислухається). Ох, хтось іде — чи не пан? Тікайте, тікайте!
Сашко швидко виходить.
ВИХІД X
Хропко і Пріся.
Хропко. А куди, куди? Не втечеш! (Ловить).
Пріся. Пустіть, паночку!
Хропко. До кого приходила?
Пріся. Панну ж до вас кликала.
Хропко. Та так довго, що і сам я прийшов. Признавайсь, з ким була?
Пріся. Єй-богу, ні з ким! Пустіть-бої!
Хропко. Признавайся, признавайся, моя куріпочко! Признавайся!! (Обніма і за підборіддя бере).
Пріся. Пане! Що-бо ви?! Пустіть!
Хропко. За те, що не признаєшся, то я тобі джа-джа дам! (Знов обніма).
Пріся (голосно). Пане! Що це ви? Пустіть! Бо на ввесь садок кричатиму! Пустіть, кажу; сорому не маєте! Діду! Діду!
Сашко виходить.
Хропко. Кричи! Дід глухий! Гм! Серденько!! (Пригорта).
Сашко. Що ви, батьку?
Пріся (одпиха і виривається). Гетьте-бо! (Наступа на Печарицю).
ВИХІД XI
Хропко, Пріся, Печаріця, дід та Сашко.
Печариця. Ой, ой, ой! Ногу розтоптала! Ой, пропав, пропав! (Скаче на одній нозі).
Дід. Що там таке! Чи не злодій?!
Сашко. Ні, це розтоптали тільки підслухачеві ногу.
Дід. Яку відлогу?
Хропко (розтеряно). Що? Чого сюди збіглись?!
Дід. Як кажете? Стиглі?..
Хропко. Чого, глухий чорт, пускаєш людей до пасіки? Як смієш?
Дід. А хіба що?
Печариця. Ой нога, нога!!
Сашко. Ви хоч отаких підслухачів не держіть, а то бачите — вам же мішають.
Хропко. Га?! Мовчать!!
Печариця. Я только по трудах отдохнуть хотєл.
Пріся фиркнула.
Хропко. Га? Що? Хто сміється? З мене сміятись? Мовчать! (До діда). Це ти, старий собака, такі безпорядки заводиш? Вон мені всі, щоб і духу вашого не пахло!!
Печариця. Ой нога, нога!
Хропко. Мовчать! Хіба я не хазяїн тут, чи що? Мовчать!
Сашко. Ми ж на гвалт збіглись: Пріся кричала!
Хропко. Мовчать! Хто кричав! Я кричав! Яке тобі діло? Я тут властитель, я, я! Твого і званія не буде! Пріся, Пріся! Дам я вам Прісю... Ач, яке завели! Вавилон, чистий Вавилон!!
Завіса.
ДІЯ ТРЕТЯ
Кабінет Хропка.
ВИХІД І
Хропко і Печариця.
Хропко. Ну що, як нога?
Печариця. Нічого, трохи облегчилась.
Хропко. Ха-ха-ха! Ступила добре.
Печариця. Даже возмутительно: там у одній нозі
три пуда буде — вірно!
Хропко. Уже й три пуда!
Печариця. Єй, єй! А з корпусом і п’ятнадцять пудов набереться...
Хропко. Ну, ну! Брешіть! Вона легесенька.
Печариця. Ох, одведи мати божа удруге і попробувати! Да, да!
Хропко. Та чого вас потаскало лежати там?
Печариця. Любознательності ради.
Хропко. Як?
Печариця. Видите лі: Олександр Васильович завел меня нарочито і бросил, а сам возвратился до компанії.
Хропко. До якої?
Печариця. Даже до неблагопристойной: дід-пасішник, Грицько-мужик...
Хропко. Так і цей сюди приліз? Як же він смів?
Печариця. Поступок і по-моєму дерзостний. Батько його такое роспускал мненіє про вас... а син — через тин! Пойдеть критика по містечку.
Хропко. Хто ж його, анахтему, пуска?
Печариця. Виходить, син ваш при совокупном содей ствії.
Хропко. Ну, я своєму бовдуру прочитаю «Отче наш», а того як попаду...
Печариця. Конечно! І єще, как я запримітив, с Авдотьей Васильовной манірничаєть... ручки ей цілуєть, і то без должного подобострастія, а с самозабвенієм.
Хропко. А, он що! Он куди моститься! Ах ти, хамло дігтярне, рило чортове! І та дурепа попуска отому йолопу, шмаровозу?!
Печариця. Авдотья Васильовна по ангельской простоті предоставляєть йому свої обстоятельства, хотя это мне самому удивительно: розуміється, при їхней красоті да с таким редким родителем, всякому і весьма пристойному було б щастям подержать Авдотью Васильовну за ручку.
Хропко. Ну, я приймусь! Це, певно, братець їй потура?
Печариця. Не подобаеть мне возстановлять родителів на дітей.
Хропко. Говоріть, ви чули?
Печариця кива головою.
Ну?!.
Печариця робить знак рукою, що йому тяжко говорить.
Та не єрепеньтесь, говоріть!..
Печариця. Ox, ox, ox! Весьма тяжело для душі! Да, да! Я вас так люблю, почитаю, смію сказать, как свого родителя... і вдруг! Мепя даже прошибла сльоза... Ні, краще мовчати! Все ж діти!
Хропко. Та які вони діти, коли не слухають, не шанують батька! От ви чужий, а мені ближчий за діти!
Печариця (бистро хвата руку і цілує). Благодарю! До сльоз тронут! Какое щастіє такого родителя іміть, а вони... Олександер Васильович, напримір, научають Авдотью Васильовну, штоб бросили вас і ваше хазяйство да штоб пойшли на учительку!
Хропко. Що? В учительки?
Печариця. Да, да! А братець напутствують їх утекти. Конечно, может, так і подобаєть по-вченому, щоб родителю чернецького хліба...
Хропко. Я от тому ученому дурню нитку уріжу!
Печариця шепче щось на вухо Хропку. Варка проходить через хату і в сінях натикається на діда.
Варка. Ох! Хто це? Злодій!!
Дід. Га!! Отак лусни!
Варка. Дід! Тьпфу! І став на дорозі...
Дід. До пана, по секретному ділу.
Варка. Трохи ноги не зламала...
Дід. Щоб я сказав? Ого?! Дід такий, що й скаже! З діда вицупиш! Якраз!!
Печариця. Я замітив, что он з Прісею любезничаєть... Хропко. Що-о? З Пріською?
Печариця. Уже запримітив случайно лобзанія...
Хропко (схоплюється і Єє кулаком об стіл). А, а! Каторжний! Он що!! Ну, я ж його!! І духу, і пам’яті не буде!!
ВИХІД II
Ті ж і дід.
Дід (виходячи). Привів стару, що казали нишком; так я оце, як смерклось, надибав та суточками...
Хропко. Що ти там плещеш! (Морга).
Дід. Та вона ще не яка стара, баба саме при тілі...
Хропко. Хто, питаю, глухий? (Показує очима на Пе-чарицю).
Дід. Та Тхориха ж!
Хропко. Не кричи! Хіба я глухий?
Печариця. Я удалюсь лучше і пересиджу... гм... гм... в сосідній кімнаті... (Набік). Коли б графинчика обрісти, вийшло б упоїтельно! (Виходить).
Дід. Привів, кажу, стару!
Хропко. Веди сюди та сам іди к бісу!!
Дід. К бісу? А чого я до його піду? Такий і дід, щоб пішов, якраз! Ото якої! (Виходить).
Хропко. Ще й бубонить там, стара собака!
ВИХІД III
Хропко та Тхориха.
Тхориха (кланяється). Добривечір вам!
Хропко. Здорова.
Тхориха. Од вас дід приходили; кажуть, іди та іди мерщі!
Хропко. Кликав, кликав: нужне діло.
Тхориха. Та ще дід чудний, каже — йди, а то жалкуватимеш...
Хропко. Казав, казав.
Тхориха. Та що ж там, паночку?
Хропко. Діло, тітко, діло до вас. Сідайте! Нехтедю знаєте?
Тхориха. Ще б не знати!
Хропко. Він вам позичав гроші?
Тхориха. Не мені, а ще покійному чоловікові: ото, як будували хату, то треба було грошей, так він застановив і лучку... та то не його і гроші.
Хропко. Як? А чиї ж?
Тхориха. Передерієві.
Хропко. Чого ж він чужими руками позича?
Тхориха. Бо вже рішений.
Хропко. Як так рішений?
Тхориха. Бачите, він там улопався, чи що. Гудзів знаєте? От тут за Клищенцями їх хутір недалеко, кабанами торгують... Недавно оце дочку заміж віддали за нашого Мотовиленка. От за цвинтарем їхня хата...
Хропко. Знаю, знаю.
Тхориха. Так ото у них з ним, з Передерієм, була якось комерція; дак він, звиняйте на слові, чи свиней покрав, чи розписку підробив... ну, й судили. Дак слідувало
йому у Сиберію, а він тільки одсидів — звісно, гроші! Ну, а все ж рішений!
Хропко. Не розберу.
Тхориха. Та ми ж люде темні, а вам краще знати. Ну, стало буть, йому не можна ні позичати, ні розписок брати... виходить — рішений.
Хропко. А, второпав: так от які ви, пане! Гаразд! Ну, так, бачите, чи він, чи Нехтедя, а хочуть вас позивати.
Тхориха. Ох, моя матінко! За віщо? Хіба я йому грошей не віддала?
Хропко. Так йому мало того. Він править, що лучку взяв у вас на десять літ, то повинна вона у його на той строк і зоставатись.
Тхориха. Як так? І гроші взяв назад, і лучку держатиме? Хто таке видав, хто чував? Яке таке право: і землю одкупив, і земля не твоя! Нехай він з своїм батьком поцілується!
Хропко. Та так, але всяко бува... А гарна левада?
Тхориха. Та та лучка, паночку, то цілий скарб: сінця одного бува карбованців на триста у рік; та там і конопель, і огородники, і очерету, і лози, і ліску є з добру десятину.
Хропко. Славна лучка. Це там у Вилах?
Тхориха. Еге ж, еге ж! Коло попової зараз: на праву руч пішла Крутопупенкова левада, а наліво — наша.
Хропко. Добра левада — знаю, знаю. То-то ж він справді так і напосів! Я одпрохуюсь, кажу, що рука не здійметься на сиріт... у вас дітки єсть?
Тхориха. Тройко: старший дівчині дев’ятий годок пішов, уже робітниця — там що подай, — чи голкою, чи веретеном, — аж горить; вся в мене пішла. А то ще двоє маненьких...
Хропко. Та ви ще й сами нівроку! Хе-хе-хе! Мовляв, іду собі й підскакую...
Тхориха. Де вже там! Не те в голові!
Хропко. То, може, за клопотами; а клопіт з голови, то друге в голову... Хе-хе-хе! Дак вони ото, ваші вороги, кажуть, що ми й до Когана вдаримось... Ну, я і злякався, бо той жид... звісно — хреста не має...
Тхориха. Хіба, паночку, вони можуть пакість мені зробити? Адже в мене є купча?!
Хропко. Купча, кажеш?
Тхориха. Еге ж, настояща... Так що вони при цій синій бумазі можуть мені зробити? З’їдять дулю з маслом!
Хропко. Дуля то дулею, а і бумага бумагою! Бумазі, як і бабі, — не вір! Подивишся на бумагу з голови, то одно каже, а перевернеш догори ногами, то друге побачиш!
Тхориха. Ох, мені лишечко!
Хропко. Бачите, — він вашою лукою володів, а ви оце одібрали, то він подасть у мировий... а мировому до купчої діла нема: хто володів, тому й оддасть.
Тхориха. Як мировому діла нема до купчої?! Навіщо ж його постановлено? Щоб він харцизяк покривав, чи що? Еге, яке він має право не дивитись, коли в мене синя ба-мага? Хоч повилазять йому, а нехай дивиться! Щоб моя власна земля через його пропала? Я й до царя піду!
Хропко. Та ви не гарячіться: не пропаде, не попустимо! Тільки, коли мировий одсуде, то треба буде подавати в окружний, то той уже знову вам напевно присуде.
Тхориха. Як же це? Одного батька та не однакові діти: один суд одсуде, а другий присуде?
Хропко. Такий, бачите, порядок.
Тхориха. Які ж це порядки? Це здирство одно, а не порядки! Один суд присуде, а другий одсуде... а третій же як? Собі уже візьме, чи що? Не хочу я до ваших судів приставать: я до царя піду!
Хропко. Та і чудні-бо ви, тіточко, — зараз до царя — близький світ!
Тхориха. Так хто ж нас оборонить од мирових — тільки бог та цар!
Хропко. Та що ви на мирових? Хіба мировий винен? Коли йому не дадено права дивитись у синю бумагу, а сині бумаги розбира окружний. От, наприклад, оця хата моя, — все містечко зна...
Тхориха. Та ваша ж, ваша ж; хто її сміє одби-рати!
Хропко. Ну, а якби я виїхав з двору, ну хоч би на рік, а ви б прийшли та й оселились у моїй хаті...
Тхориха. Чого ж би я у чужу хату полізла? Хіба б здуріла?
Хропко. Та то я к приміру. От ви б оселились та й живете. Приїздю я, а чужі у моїй хаті: то, по-вашому б, то зараз за патлі та в потилицю?
Тхориха. Атож: у своїй хаті і кочерги б’ють.
Хропко. От бачите: оце б і був непорядок. Мировий і сидить на те, щоб не допускать до розбою; він спита: «Хто сидів перед цим — чи в хаті, чи на грунті?» — «Тхориха». — «А хто самоуправно ввійшов?» — «Хропко». — 
«Садови знову Тхориху туди, де сиділа, а Хропка у тюрму за розбій».
Тхориха. За свою хату та в тюрму?
Хропко. Не роби гвалту!
Тхориха. Ох, матінко ж моя!
Хропко. От і ваше діло таке: Нехтедя чи Передерій вашою лучкою володів і весною обсівав там, чи що, а ви кошене сіно забрали і матірку * вибрали!
Тхориха. Так я ж йому всі гроші віддала?
Хропко. То ваша добра воля була оддавати гроші до строку, а його добра воля не оддавати до строку левади!
Тхориха. Ох, моє лишечко тяжке! Що ж це таке?! Хропко. Та хоч би вам і слідувало леваду назад вернути, то не мали права самовільно грабувати матірки і сіна! Мировий зараз сіно і матірку одбере, леваду Нехтеді оддасть та і вас не погладить.
Тхориха. Що ж це? За моє жито та мене буде й бито? Хропко (розводячи руками). Такий закон.
Тхориха. Та я дітей на сіні положу, а сама на леваді ляжу, а не попущу свого добра жироїдам.
Хропко. У цім ділі цим, що самі ляжете, не поможете; треба інче думати.
Тхориха (плаче). Ох, порадьте ж мене, мій паночку, і порятуйте! Пожалійте діток-сиріток! (Цілує руку).
Хропко. Не плач, бідна вдово! Та я проти сиріт не піду, нехай мене бог судить.
Тхориха. Спасибі вам, мій паночку, голубчику! Візьміться ж, порятуйте нас, нещасних! Кому ж за нас заступитись?! (Цілує руку).
В дверях показується п’яненький уже Печариця.
Печариця (з-за дверей, набік). І лобзанія, і сльози!.. Що це? Предисловіє чи вже послісловіє?
Хропко. Бачите що: мені самому взятись не можна, а я вам знайду тямущого чоловічка; він тільки буде лічиться за аблаката, а я сам керуватиму справою; тоді вже не то Коган, а нехай ще двох жидків візьмуть на пристяжку, то не повезуть.
Печариця (набік). Да, да, тошно. Куди жидкам?..
Тхориха. Спасибі вам, паночку, нехай вам господь дасть, чого ваша праведна душа забажа, що ви за бідну вдову і за сиріт заступаєтесь.
 Матірна — коноплі, що дають насіння.
Хропко. На бога тільки і надія, для його милосердного і трудимось, а о розход і аблакату заплатить треба буде.
Тхориха. Скільки ж там?
Хропко. Та карбованців двісті.
Печариця (набік). Одобряю.
Тхориха. Матінко ж моя! Така сума! За віщо ж це? Хропко. За труди.
Тхориха. За своє власне добро та вдруге платити?!
Хропко. От бачите, які ви: коли лихо припече, то живими до бога лізете, а як приходиться гроші виймати, то зараз за чорта хапаєтесь. Чому ви не прийшли до мене порадитись, коли позику вертали? Шкода було червоненької бумажки; а як наробили такого, що й голова облізе, поки вирятуєш, то і просите, а грошей все-таки жалієте; так хай і пропада: не моє — ваше.
Печариця. Основательно!
Тхориха. Паночку! Голубчику! Лебедику! (Цілує руку). Збавте!!
Хропко. Ну та й чудні ви, єй-богу! Мене просите! Хіба я беру гроші? Це аблакату треба; менче ні один не візьме... Хіба вам левади не жаль?
Тхориха. Як-то свого тіла та не жаль?
Печариця. Вірно... Тіло вещ нужная.
Хропко. Бачите, а там — і сінце, і конопелька, і картопелька, і лоза, і вода, і лісок... А ви жалієте двісті карбованців! Подумайте, як попотягають вас років зо два та і лісок вирубають, то які будуть збитки?
Тхориха. Ох, і не кажіть: повісилась би!
Печариця. Да, да, но лучше запить... і надолго.
Хропко. Так і не жалійте грошей.
Тхориха. Та де я таких і візьму? Мене, як і всю протрусити, то хіба з сотню тільки і випаде...
Хропко. Так я вам позичу.
Тхориха (зітха). Хіба ваша ласка і милость... (Підходить до ручки).
Печариця. Ех, коли б мені сія Семирамида!..
Хропко. Годі, не цілуй вже руки: мені і то щастя, що бідній людині запомогти чим можу.
Тхориха. Та пошли вам мати божа: ви тільки наші й заступники!
Хропко. Жалко мені вас: через кого і плотитесь, як не через отого Когана!
Тхориха. Ну вже — я не я, а того сухоперого де не попаду, а за свої двісті карбованців оддячу. Аби тільки лучка моя!
Хропко. Та за лучку спіть спокійно. Я вже вам пришу-каю аблаката.
Тхориха. Аби тільки лучка моя, а там хоч і на висидку піду, а свого жидові не подарю: я їх з Передерієм де не піймаю — і очі заплюю, і бороди пообсмикую! Будуть, каторжні здирщики, знать, як удову обдирати! (Виходить).
Хропко (за нею вслід). Хе-хе-хе! Я вас научу, як їм оддячити!
Тхориха (в дверях). Аби тільки лучка моя, а то, як попаду того сухоперого Когана, то з його і пір’я посиплеться; я їм, вражим синам, і горло перекусю, і кров вип’ю, що вони з бідних людей насмоктались! (Виходить).
ВИХІД IV
Печариця і потім Варка.
Печариця (озираючись, крадеться з графинчиком, п'яний). Хто-то приближається... Нужно сокрить сіє утоленіє печалей, а то может вийти непріятное умозаключеніє. Ні, нікого нема. Нужно осторожній повторить. (П'є крадькома). Репетиція ест матер студіорум. А дільце з сієй Семирамидой может вийти упоїтельне. Я вже до старого і підмощуюсь... хвали воздаю... і всяческим язичним інструментом орудую: но все-таки преград всіх не удалил, потому храбрості у мене не обильно — вот только з етого істочника благих набираюсь... да, да! (П'є озираючись). Вот возьмем, напримір, дівицю Євдокію Васильовну — штучка, дійслительно, штучка... по всім статтям — чистоє об’єдьніє... і все сіє виходить только одной скверной хвантазієй... Тепер братець їхній — самий що не на єсть лютіший ворог; то єсть я єго не терплю так, как пустопорожнюю рюмку... (П'є). Положим, што я родителю уже закинув жука, но сього мало: братца всенепремінно нужно здихатись... Да, да, ето вєрно, што нужно... потому для меня одна пакость. Можно будеть і з урядником... гм! гм! матеріалець обищеться... Позволительно в сем случаї і к гиперболі прибігнуть. (П'є).
Знову стук.
Варка (з сусідньої хати голос). Хто це тут порався? І шафа одчинена! Це знов чи не той каторжний? І казала Прісці — замикай!! (Іде й валить стул).
Печариця. О! Сліпа відьма! Нужно по крайній мірі не дать остатков сіх до рук нечестивих.
ВИХІД V
Печариця і Варка.
Варка. Це ви тут?
Печариця (ховаючи назад себе графинчик). Я-с, Варваро Микитовно.
Варка. Чого ж ви тут порядкуєте?
Печариця. Де?
Варка. У тій хаті, коло шафи.
Печариця. Боже меня... сохрани, сохрани боже!
Варка. Як сохрани, коли графинчика нема?
Печариця. Непостижимо.
Варка. А чого ви руки за спиною держите?
Печариця. Так, собственно... для равновєсія...
Варка підходить, Печариця одходить.
Варка. А покажіть руки!
Печариця. Для чого такая любознательность?
Варка. Покажіть, покажіть: ви щось хапонули вже!
Печариця. Лжемудрствованіє! Вот созерцай! (Підносить під самий ніс руку).
Варка. А другу, другу!
Печариця. Ну і другу. (Передає в другу руку пляшку, але чарка впала).
Варка. Бач, що взяв? Чарка розбилась, а графинчик, певно, в руці! Ах ти п’яниця! І як його в хату пускають? Що не наллю графинчика — зараз порожній! Оддай мені його зараз!!
Печариця (удаляючись). Да что это за гоненіє! Я сохрани боже! (Підставив стул).
Варка натикається і пада; Печариця втік за двері. Варка схоплюється і прямо на Хропка.
ВИХІД VI
Ті ж і Хропко.
Варка. Ах ти, п’янйце! А в цій руці що? (Вирива у Хропка чубук: люлька розбилась, упавши).
Хропко. Тю, навіжена! Чи ти не сказилась?.. Мою люльку розбила?!
Варка. Ох, лишенько! Це — пан!
Хропко. Ну, що тобі, каторжній, зробити?
Варка. Каторжній?! Коли пускаєте злодіїв та п'яниць!
Хропко. Ти ще, сліпий чорт, мене вчитимеш! Тільки шкоди та збитки через оцю каліч. (Випхнув за двері; побачивши Сашка). Гей, ти, лобуре!
ВИХІД VII
Хропко і Сашко.
Сашко. Ви мене кликали, тату?
Хропко. Тебе.
Сашко. Чого?
Хропко. Хочу з тобою побалакати раз, та гаразд; тебе б не слід було і в хату пускати, ну та вже...
Сашко. Чим же я вас так прогнівив? Одежою?
Хропко (передразнюючи). Одежою, одежою, блазню! І одежою! Батька вже за нівець вважаєте? Дурний, мовляв, що його слухати?
Сашко. Не розумію, до чого річ? З такої мализни ще неповаження нема; та і знов: можна присилувати кого слухатись, а поважати, коли нема за що, не присилуєш... За які вчинки, то і діти можуть не поважати...
Хропко. Га?! Так діти батьків судить будуть? Яйця курей учити? Не діждете! Перевчились уже на один бік! Годі! Кінець! Більше до ніверситета не пущу!
Сашко. Навіщо ж мене оддавали, коли не хочете, щоб кінчав?
Хропко. Навіщо! Здуру!.. Думав, що доведу, дворянином зроблю... а він он що: у мужву пошився, ні батькового, ні божого слова знати не хоче!
Сашко. Ні, боже слово я знаю.
Хропко. Знаєш? До церкви ходиш? Пости справляєш?
Сашко. Не в тім суть; я дух християнського закону знаю і падаю ниць перед великим і вічним словом Христа: «Возлюби ближнього свого яко сам себе!»
Хропко. Учи, учи батька!
Сашко. Я не вчу, а питаю: за віщо ви не хочете дать мені університети скінчить? Було б змалку мені не показувати світу, то, може б, я і засни дів у темряві; а тепер, покуштовавши правди і науки, трудно назад вернутись.
Хропко. Кому це ти кажеш — батькові чи наймитові? То, значить, моєї волі над дитиною нема? Е, ні! Годі лодарства, годг! К бісу те вчення! Я хочу, щоб ти мене змінив, бо я вже наробився на вас; адвокатом поставлю і женю: така моя воля.
Сашко. Женитись це моє власне діло, а адвокатом я не буду, я їх завжди непавидів: вони тільки нацьковують людей задля здирства.
Хропко. То то б і я здирщик?
Сашко. Мені ваші діла не звісні, тільки я позвів отих не терплю.
Хропко. Цить мені, блазню! Так ти похилитись моїй волі не хочеш?
Сашко. Це було б над моїм розумом і над моєю душею знасилля, а такого над собою гвалту не попущу.
Хропко. Е, так пора з тобою не так! Ні шага більше не дам! Хоч здихай з голоду!!
Сашко. Це ваша воля. Що ж? Буду битись сам, а таки науки не кину.
Хропко. Бийся, бийся, хоч головою об стіну! Та геть мені звідціль! І на очі не попадайся!
Сашко. Спасибі, батьку, за добре слово! Женете сина з очей — бог з вами; колись згадаєте і покличете, та може, пізно буде! (Виходить).
Хропко. Із пам’яті викину!! От і діждався помочі, викохав сина, вивів у люде! Що ж це? Гей, стрепенись, Василь Трохимович! Ще ж твоя власть і сила! Не постарів же ти на ганчірку?
Печариця витикався з-за дверей кілька раз.
ВИХІД VIII
Хропко і Печариця.
Печа риця (перехиля графинчик в рот). Для храбрості, а тепер дерзай! (Виходить п'яненький). Достойній-ший Василій Трохимович!
Хропко. А, ви тут? Чули, який синок? Діждався!!
Печариця. Чув і поражен печалію... Єслі такого родителя... ох, господи... да тогда уже всьому світу розпастись слєдуєть, погрузиться в мрак ничтожества: потому даже серце заніміло, — єслі би у меня такой отець... да я не знаю что... не то к кожному слову приникал би вухом, но к кожному звуку... да ноги цілував би! А тут какоє огорченіє!
Хропко (жме руку). Спасибі, спасибі! От чужий, а і вам жалко мене...
Печариця. Так жалко... так вопієт вся внутренняя моя, що і тіла б урізав, аби стать вам у поміч... істинно!
Хропко. А от син допоміг!
Печариця. Ох, ох! Авесалом! Єслі би я мог...
Хропко. А може, справді ви б до мене у науку поступили — на адвоката, то і поміч буде.
Печариця. Я до адвокатських ділов большое при-страстіє... так как... потому... только неискусен єщо...
Хропко. Не святі горшки ліплять.
Печариця. Оно дійслительно. К тому ж, учительство низкое і малодоходное упражненіє... канітель...
Хропко. Коли так, тО я з вас чоловіка зроблю: ви писать умієте, у розмові закидаєте по-вченому.
Печариця. Да, да, могу: принімая во вниманіє отношеніє законоположеній... апеляціонних к умозаключение... абсолютно... от только у законах... слабое понятіє...
Хропко. То пусте! Законами начинимо вас, як ковбасу салом, аж виприщить; та потрошку — з малого діла до великого.
Печариця. Благодарю, то єсть вот как благодарю!.. Позвольте ручку! По гроб жизні...
Хропко. Радий, радий! Так я вам припоручу оце діло Тхоришине: керувати я буду, а ви тільки пишіть за мене. Замість блазня — ви!
Печариця. Все, все буду ісполнять... по глаголу вашему... Одним словом — по гроб... і шабаш! Потому душа польна... Ох, как польна! Ви призріли мене, раба недостойного — і я чувствую, потому не скотина! Ох, благодітелю мой, довершіть свої неізріченниє милості, еділайте мене до конця щасливим...
Хропко. Що ж там, кажіть!
Печариця. Дерзаю, не видержу... страха ради іудейська... дерзаю просить руки вашей дочері... потому — одна погибель... такое обожаніє, хоч вервіє на шию.
Хропко. Чи й справді! Так ви любите Дуню?
Печариця. До умо... умоп... умопромоченія, даже мішається все в мозку.
Хропко (набік). А що ж? Почтительнейший син буде, і помішник добрий... з попівського званія, пошти дворянин. (До його). Я проти цього нічого...
Печариця (кидається до руки). Ослі плен вашею милостю... то єсть хоч у корінь запрягайте... одне слово, воскрес із мертвих... лікуй і веселися, Сіоне!
Хропко. Ви з радощів аж оп’яніли/
Печариця. Да, да, істинно оп’янів... іменно з радощів. Лікуй і веселися!..
Хропко. Ну, а батько ж як? Благословить?
Печариця. Обома руками... вєрно! Вот тільки я боюсь за Євдокію Васильовну...
Хропко. Ну, це моя власть, моя і сила.
Печариця. Да, да. По заповіді: «Чти отца твоего». Вот только, чтоби наущеніє братця... удалить би спокой-ніє, потому дівчинка... да і вам... вот Пріся...
Хропко. Іди, іди! Спи спокійно! Коли я кажу згода... то це мертве!
Печариця. Позвольте облобизать вас, как собственноручного родителя... потому чувствую... (обніма). Тепера, значить, амінь і шабаш! (Уходить). Лікуй і веселися, Сіоне!
Хропко. Єй-богу, я радий! Треба тільки Дуню швидче нагнути, щоб вибити дур про того Грицька. Гей, Дуню, Дуню!
ВИХІД IX
Хропко і Дуня.
Дуня. Ви мене кликали!
Хропко. Еге ж.
Дуня. Чого?
Хропко. Ось, слухай... а чого ти так розжеврілась? Дуня. Книжку читала, Сашко привіз, — така чудова! Хропко. Годі отих книжок, а надто від йолопа! Які вони тепер! Пора уже за друге думати: он і люде трапляються.
Дуня. Які люде!
Хропко. Пару, значить, господь посила, своє гніздечко матимеш.
Дуня. Яку пару?
Хропко. Учитель наш, прохвесор Печариця, тебе свата, і, по-моєму, він жених добрий, чоловік розумний, смирний, не простого коліна. Або служитиме, і ти благородною будеш, або попадею!
Дуня. Я за його не піду, тату!
Хропко. Як? Що? Не підеш? Та я вже слово дав.
Дуня. Я не люблю його, тату! Він противний п’яниця!
Хропко. Дуню! Ти знаєш мене: коли я кажу гаразд, так гаразд: я слово дав!
Дуня. Таточку, я не піду; не силуйте мене!
Хропко. Га? Що моє вухо чує? Чи не заложило?
Дуня (плаче). Таточку, голубчику! Не губіть мене! Пропаща я з ним навіки! Лучче камінь мені на шию, ніж оддавати за такого осоружного! Я не переможу свого серця... я люблю другого...
Хропко. Кого? Мужву? Га?
Дуня. Тату! Не сердьтесь!
Хропко. Як? Мугиря репаного? Щоб мені таке безчестя!
Дуня (рида). Матінко моя ріднесенька! Глянь на мене хоч ти з високого неба, порятуй свою доню! Сирота я, сирота! Таточку! Змилосердьтесь!
Хропко. Ані писни про це! Я слово дав; за Печарицю підеш!
Дуня (встає). Не піду, хоть що хочте робіть!
Хропко. А це якої? Супроти батька? Це братець вас науча плювати на батька? Так я ж того ланця з дому прогнав, а тебе зв’яжу, а повінчаю.
Дуня (голосно). Не піду я за Печарицю, хоч заріжте!
Хропко. Мовчать, щеня! (Замахується).
Дуня. Ой! Не бийте ж мене!
Сашко (вбіга). Опам’ятайся, батьку!
ВИХІД X
Хропко, Дуия і Сашко.
Хропко. Ти мене смієш учити? Вон!
Сашко. Я з вашої хати піду; але за що ви над сестрою знущаєтесь?
Хропко. Що ж це таке? Я не хазяїн у власній хаті? Я не батько своїй дочці? Вона сміє проти моєї волі?!
Дуня (кидається знову навколішки). Таточку, пожалійте мене! Пожалійте брата!
Хропко. Геть, клята! Щоб я і писку твого не чув: підеш, підеш за Печарицю! (Кулаком об стіл).
Сашко. Батьку! Не губіть сестри, не топіть її молодого віку! Не пхайте її проти волі за цю гадину: вона ж ненавидить його. Ну, не любите мене, женете з хати — ваша воля, а Дуня що ж вам вчинила? За її любов таке катування?
Дуня (ридаючи). Таточку!!
Хропко (встає). Мовчать! (Підніма чубук). Ані писни!
ВИХІД XI
Ті ж і Пріся, потім Варка.
Пріся (кидається в ноги). Паночку! Голубчику! (Ловить руку).
Хропко. Геть!
Сашко. Встань, голубко! Не побивайся! Поки я живий, ніхто над тобою не познущається! І ти, Прісю, не плач, — не вблагаєш!
Варка. Де ж сокіл мій? Вигодувала, випестила!
Хропко. Вон з мойого дому! Вон! (Тупа ногами).^Щоб до смерті і порога не переступав мені! А по смерті і ниткою моєю не поживишся: ти не син мені!
Варка. Господи! Батько сина виганяє!
Дуня І р	Тату! Не проклинайте!
Пріся І газом	Ох, мати божа!
Сашко. Ех, батьку, батьку! За що ти мене проклинаєш? За що ти її, бідну, пакуєш навіки? За те, що од нас тільки щиру шанобу і прихильність маєш? Ви похваляєтесь, що не лишите мені надбаного добра, — не злякаєте тим: мені його не треба, я і своїми руками собі загорюю долю і чисту копійку. Нам батька було треба, а не добра його! Батько клене і жене дітей, а і без них буде тяжко. Все оте ваше надбання не дасть ні щастя, ні супокою вашій душі; щирого слова ви кругом себе не почуєте, а прийде час, і його пожада одинока душа: стануть тоді перед вашою совістю всі неправди — і не буде для вас навіть тієї утіхи, що чинили їх із-за любові до рідних дітей.
Хропко (з піною). Мовчать, собако! Вон!
Пріся. Ой лишечко тяжке! Ой пробі!!
Дуня. Батьку, голубе! Не женіть нас!
Варка. І матір зігнав з світу, і дітей жене! Хропко. Вон! Всі вон, прокляті!
Всі плачуть і обнімають Сашка.
Сашко. Прощайте, дорогі мої! Спасибі вам! Про вас я дбатиму! Жалко вам мене, мої друзі, а мені... і його жалко! Бог з ним! А прийде час — наплачеться він, більше нас наплачеться! (Виходить).
Хропко ніби хоче завернуть сина, а далі маха рукою.
Завіса
ДІЯ ЧЕТВЕРТА
Дворище Вовків. Направо, на другім плані, хороша хата; наліво, на третім, рублена комора; од неї тин з воротами посередині і іде аж поза хату. Посередині стоїть голубник; під хатою висить перепел і скамейка стоїть коло столика.
ВИХІД І
Сашко і Вовк. Сашко сидить коло столика, чита книжку і записує, а старий Вовк годує перепела.
Вовк. Ну, чого ж ти лякаєшся? Ось і водичка, і сім’я.. Та стій же, головку здуру розіб’єш... ну іду, іду! А ти подякуй — «під падьом!» (Повернувся до Сашка). А ви все за книжками, Сашко, і не обридне хіба?
Сашко. Та так, Петро Семеновичу, настоящої роботи нема, то і пережовуєш дещицю.
Вовк. Скучаєте, скучаєте у нас, помічаю. (Сіда). Ви б хоч на полювання пішли, абощо.
Сашко. Та що з того? Ноги поб’єш, а думок з голови не виб’єш.
Вовк. І то правда, та якось воно буде... ви отим думкам волі не давайте!
Сашко. Як-то не давать! От ви — чужі люде, а для мене такі добрі, як найкревніші: все коло мене упадаєте, все пеклуєтесь... уже не знаю, чим я вам оддячу?..
Вовк. Та що ви турбуєтесь? Любимо вас, та й годі. Сашко (жме руку Вовкові). Спасибі! От ви чужі, і любите, і приймаєте, а батько рідний вигнав! Ех, поки він з вами дружив, то і сам людиною був, а як одірвався — то і...
Вовк. То через того Печарицю миршавого...
Сашко. Чув; він же тепер трохи чи не орударем якимсь у батька.
Вовк. Щоб він ще не завів його до якого-небудь паскудства... Оце я був у слідователя — за конокрадів прибіг, — та й стрів отого ідола з урядником; на візку їхали.
Сашко. Попався в чім?
Вовк. Ні, не похоже: урядник з ним ласкаво, а він щось набріхує... тож мене і здивувало...
Голос Вовчихи. Де старий? Тут би сьогодні помочі дати, а він ходить.
Вовк. Старенька гримає... А що це Дуні вашої кілька день не видко?
Сашко. Мене самого тривожить; хоч Пріся і казала, що батько притих...
Вовк (встає). Може, до часу? Вирвати б їх, от що! (Пішов до голубника).
Сашко. Ех, коли б! Та як?! (Замислюється).
Вовк (махаючи хусткою). Гулі! Киш, киш!! Що це? Ані крилечка! Киш, киш!
Голос Вовчихи. Та йди-бо, старий! (На порозі). Чи ба? Маненький! — з голубами бавиться!
Вовк. Пропали, ані пера нема. Чи не внадився кіт?
Вовчиха. Та йди мерщі, — тут діло, а на голубів і на котів час знайдеться...
Вовк (ідучи). Ну, вже як і піймаю я твого каторжного кота! Заходить у хату).
ВИХІД II
Сашко сам.
Сашко. Ох Прісю, Прісю! Треба ж було при такій скруті і серцю дурному озватись? Жити захотілось: якраз упору! А чи любить вона мене? — Любить, любить! Годі! Стріпонись, Сашко! Той не плавець, хто не любить бурі: чим більша хвиля, тим більше завзяття.
ВИХІД III
Грицько, Вовк і Сашко.
Грицько (верхи). Тату! тату! Скажіть матері, що з обжинками йдуть, — я оце обігнав.
Вовк. Дожали хіба? А скільки стало на морзі?
Грицько. На Гнилій по вісім кіп, а на Кривій по дев’ять.
Вовк. Спасибі милосердному богу! Порадую стару. (Пішов у хату).
Грицько (до Вусті). Одведи до стайні коня: та не напувай гарячим. (До Сашка). Здорові!
Сашко. Не здорові, а здоров!
Грицько. Ну, і здоров! Ще помиляюся. (Обніма).
Сашко. Ти б і мені накинув яку роботу.
Грицько. Яку ж би таку! Білої не придумаю.
Сашко. Ет, розгородилися люде і роботою: для одних біла, для других чорна. А мені од цієї білої тільки нудота одна!
Грицько. Хіба думаєш кидать науку?
Сашко. Та думать не думаю, а де я тих достатків візьму, хоч на перші часи?
Грицько. Об цім не клопочись: достатки знайдуться.
Сашко. Де?
Грицько. Та — скільки тобі треба?
Сашко. Не якого й багато, карбованців хоч би з п’ятсот на початок... та де їх узять?
Грицько. Пустяк! Ти одно слово батькові скажи, то й будуть.
Сашко. З якого ж права я братиму їх у вас?
Грицько. А у свого батька брав?
Сашко. Ну, то на те ж батько... повинність така, своя кров, а тут чужий.
Грицько. Гріх тобі, Сашко, себе узивати чужим.
Сашко. Та я бачу, що ви мене любите, хоч і не знаю, чим заслужив; спасибі, але живитись чужим...
Грицько. Чого ж живитись? Скінчиш науку, заробиш — оддаси: просто позика.
Сашко. Грицю, брате мій!! Оживив ти мене своїм щирим словом: така проста і чесна думка не приходила мені в голову.
Грицько. Коли такою мализною можна тебе заспокоїти, то я такий радий (Обніма). Я тебе давно у своїй сім’ї і лічу... Коли признатись... Дуня тобі нічого не казали?
Сашко. Ні! А що?
Грицько. Тільки ти не розсердься, не образься... що ж удієш? Ми... давно вже з ними кохаємось...
Сашко. A-а, он що! Ач, від мене і затаїла! Ну, я за сестру дуже радий.
Грицько (обніма). Голубчику! Друже мій! А я боявся тобі признатись, думав, що погордуєш?
Сашко. Зроду-віку: кращої долі я і не хотів би їй. Ти парубок чесний, хороший, щирої, теплої душі... та, коли любитесь — то якого ж ще щастя? Тільки як сім’я твоя?
Грицько. Про мою і казать нічого, а от твій батько — горе!
Сашко. Аби вона согласна, а коли батько буде ламать нарочито щастя своєї дочки, то... якось уже, а це діло владнаємо.
Грицько (обніма). Господи! Який я буду щасливий! Сашко. І я, бо знаю, що сестрі буде тут рай.
Грицько. Пилинці на їх сісти не дам.
ВИХІД IV
Ті ж і поселяне, хлопці та дівчата.
Хор (почина за воротами. Попереду хлопець і дівчина в вінках із жита і пшениці).
Ой із-за гори та буйний вітер віє,
Ой там удівонька та пшениченьку сіє,
А посіявши, та стала волочити,
А доволочивши, стала бога просити:
Ой уроди боже та пшениченьку яру. На вдовиних діток та на вдовину славу!
Вовк, ВовчихаіВустя виходять а пляшками. Всі їм кланяються. Вовки приймають вінки від першої пари. Впродовж хору частують.
Селяне. Поздоровляєм панів господарів з обжинками! Дай господи і на той рік діждати!
Вовк. Спасибі вам, що допомогли нам пожати.
Дехто. А кому ж і помагать, як не вам.
Другі. Адже ви всім помагаєте.
Вовк. А то як же?
Вовчиха. Скільки спромоги.
Хлопці. Спасибі за чарку.
Дівчата. А що ж тепер? Утнем веселіщої! (Починають під козачок танці).
Гурт (підспівує).
Гриць мене, моя мати,
Гриць мене покохав;
Гриць мені, моя мати, Черевички подрав... Ой гоп, тиньєни! Вари, жінко, лини!
Вовчиха. Спасибі, що повеселили. Ідіть же до господи, перекусіть по трудах.
Вовк. А я за музикою пошлю, то знову буде7ногам праця.
Дівчата. То нам байдуже; а от лодарі!
Хлопці. Побачимо, хто перше одкида? (Заходять у хату з Вовками).
ВИХІД V
Ті ж і Тхориха.
Тхориха. Здрастуйте, добридень вам!
Вовчиха. Чого ви плачете? Яке нещастя?
Тхориха. Ох, таке діло, що пропала я, з малими дітьми пропала! (Плаче). Послідню земельку, лучку батьківську грабують.
Грицько. Яким способом?
Тхориха. Через того каторжного.
Грицько. Та в чім діло було?
Тхориха. Як діло? А ось! Ще покійний мій чоловік, царство йому небесне і вічний покій, щоб над ним, над голубчиком, земля пером була... Так ото ми задумали з ним прикупити огорода і будувати хату. Ну і позичив покійничок тисячу карбованців.
Вовчиха. Тисячу карбованців?
Тхориха. Еге ж, тисячу карбованців. Дав отой суціга гроші на десять год і взяв на десять год у заставу лучку батьківську, ото що за поповою зараз.
Вовчиха. Знаю, знаю, добра лучка.
Тхориха. Господи! Там така добра, що мов серце у мене з грудей вирвали: там і сінце, і огородника, і коноплі, і очерет, і лоза. Побий його лиха та нещаслива година!
Сашко. Та що ж там далі?
Тхориха. Так ото ж, як чоловік мій умер, хай на тім світі царствує, щоб його душеньці — чого тільки забажа, — дак я почала голосить: «Що ж ми, покійничку, без тебе і без лучки будемо робити? Хто нас буде зодягати і годувати?» Та взяла усю худобу і пасіку поспродала та й оддала Передерієві тисячу карбованців.
Вовчиха. Оддала, кажеш?
Тхориха. Еге ж! Оддала, своїми руками оддала, щоб оту лучку одібрати. Що ж би ви думали? Передерій гроші узяти узяв, а лучку не віддає: каже, на десять літ заставлена! — Який такий закон? Гроші віддала — земля, значить, моя! А він косить сіно... Ну, ми забрали те сіно і сидимо собі, нічого! Коли це якось увечері дід-пасішник сусіль до мене у хату: «Ідіть, — каже, — до пана!» — «Чого?» — «Діло є». — «Яке?» — «Там уже скаже». Думаю я, що воно і до чого? Чи йти, чи не йти? І не хотілося ж, мов за полу мене держало, так намігся глухий: «Ідіть та ідіть, бо жалкуватимете...» Ох, жалію вже я тепер, аж давлюсь отим жалем неситим.
Сашко. Нуте! Нуте!
Тхориха. Я ж і прийшла. От пан і кажуть, що так, мов, і так: на тебе позов іде! Приходили мене просити, дак я, кажуть, на таке діло не пішов; та так причи-тують: «Тебе, мовляв, удовиці, мені жалко, за твоїми сирітками серце болить». Щоб воно у тебе боліло і вдень і вночі!
Сашко. Нуте! Нуте! Невже батько?
Тхориха. Кажуть, що тобі треба в окружний подавать, бо в мировім програєш. А я їм: а дулі не з’їдять? У мене купча! Так вони, — що купчу, як догори ногами постав, то погане вийде.
Вовчиха. Погане?
Тхориха. Еге ж, погане! Бамага, кажуть, як баба! Сашко. Боже! На які дуріння пускається батько! Грицько. Ловко підстраща.
Сашко. Що ж далі?
Тхориха. Так як почав, як почав, у мене аж душа похолола, — що, як перевернуть бамагу догори ногами?! Просю я їх: «Поможіть мені!» А вони: «Я сам не можу, а знайду тобі аблаката», та і знайшли ж, бодай його добро так знаходило!
Сашко і Грицько. Кого?
Тхориха. Печарицю.
Сашко. Отого дурноголового?
Вовчиха. П’яницю?
Тхориха. Ох, дурноголовий! Розбійник! Харциз! Щоб йому і на сім, і на тім світі давитись моїм добром і не вдавитись! Я дала йому довіреність: у город їздили; що писали — не знаю. Дала та і сиджу собі, радію; ніхто мені нічого не перепина: картопельку викопала, коноплі
вибрала... а це вчора приходить вихрест Рачко і каже, що купив мою лучку. «Як купив? Я не продавала і ні за які гроші не продам!» — «Все їдно, ваш повірений продав!» Я так і впала на ослін, а діти в плач, у крик...
Сашко. Це мошенство! Це розбій!!
Тхориха. Розбій, голубчики мої, розбій! Порятуйте і порадьте, що мені в світі робити?
Сашко. Це уголовне діло. Зараз же треба зничтожить довіреність, і до слідователя подати бумагу.
Тхориха. Хто ж мені, нещасній, напише?
Сашко. Я напишу, тітко.
Тхориха. На батька б то?
Сашко. У таких лихих справах нема батька... Як вас зовуть і прозивають.
Тхориха. Домаха, вдова Тхорова, тобто Тхориха!
Сашко. Гаразд. Я зараз напишу; тут хапке діло! (Бере папір і пише на столику).
Вовчиха. А я мерщі коня дам вам у город.
Тхориха. Ох! Спасибі ж вам, спасибі!
Грицько. Мамо, їм нічого їхати: слідователь тут.
Вовчиха. Ще й краще.
Сашко. A-а! Опам’ятатись не можу! Сором і тяжка зневага пала на щоках моїх! До чого впав ти, батько? До яких вчинків може довести ота згага до наживи, оті абла-катські крутні? (Пише).
Тхориха. Яка добряча у синка Хропкового душа! Пошли їм мати божа!... А мені пробачте на слові, бо вже так ограбили, так ограбили, що тільки сорочка на мені, та діточок троє голодних: куди я з ними притулюся, під якими тинами звалюся?
Вовчиха. Та не побивайтесь: дасть бог, на добре вийде.
Грицько. Ось же пишуть бумагу.
Тхориха. Та награди вас усіх царице небесна!
Сашко. Ну, ось вам і прошеніє; несіть мерщі до слідователя.
Вовчиха. А я і грошей на всякий случай дам. Піди, Грицю, винеси.
Тхориха. Ох рачителі, благодітелі мої, заступники наші! Цошли вам господи і на сім, і на тім світі чого тільки ваша душенька забажа; щоб і діткам вашим, і внукам вашим, і правнукам! (Виходить слідом за Вовчихою).
А Грицько забіга спочатку у хату, а далі їх догани. 546
Сашко. Батьку, батьку! Одцурався ти од сина, з дому вигнав за те, що не схотів він адвокатом бути, а от тепер я і адвокатом зробився! Але на кого ж тільки написав я першу бумагу, ще й уголовну? На тебе ж! Так — син на батька! Чи не насміялась ти наді мною, доле?!
ВИХІД VI
Сашко і Пріся.
Пріся (вбіга). Паничику, лебедику, сонечко!
Сашко (обніма). Прісю! Зіронько! Як ти вирвалась?
Пріся. Я ще до схід сонця була тут, так Грицько не захотів будить вас. Дуня зі мною прийшли.
Сашко. Де ж вона?
Пріся. Там Грицько з матір’ю перестріли їх, а я до вас...
Сашко. Що ж батько, пустив?
Пріся. Де там!... У нас таке оце вчора коїлось, що не доведи господи!
Сашко. Так і знав, — у мене пречуття було; але що ж?
Пріся. Ото після того, як ви вибрались, то старий пан зовсім були притишились; самі' було ходять смутні та з собою балакають, аж страшно було. Як дали якусь бумагу отому кривоокому, дак той і на очі більш не показувавсь, так що пан було часто бубонять: «Ой чи не на чорта наскочив я?»
Сашко. На чорта, іменно на чорта!
Пріся. Вчора ото прийшов безокий чорт, та п’яний, п’яний, — і прямо так і почав на старого гримати: що, мов, я так і так зроблю, я вас в Сибір підведу, коли не оддасте за мене вашої дочки. Пан аж ошалів, почав змагатись; так пан на його, а він на пана — і перелякав чимсь. Тоді пан покликали Дуню і почали насідати і просьбою, і грозьбою. Панна в сльози та в ноги; так і старий пан як затупотять ногами, аж піна з рота летить! Та і замкнули обох нас в комору.
Сашко. Збожеволів!! Злигався з таким псом, що справді через його може до тюрми вскочити.
Пріся. І до мене все лізуть...
Сашко. Розбещений ласун! Як же ви вибрались?
Пріся. Варка вкрала ключі і нас випустила. Сашко. Вам не можна там зоставатись далі!
Пріся. Та я швидче втоплюся, ніж вернусь... 
Сашко. І не кажи такого, моя горличко: я пристрою тебе.
Пріся. Де?
Сашко. Отут, у Вовків, поки в Одесі справлюсь.
Пріся. Хіба ви знов туди поїдете?
Сашко. І назабаром.
Пріся. Незабаром? Голубчику! Соколе мій! Візьміть і нас з собою: я куховаркою буду, наймичкою, чим хочете, аби при вас...
Сашко. Прісю! Серденько моє! Ти любиш мене?
Пріся. Господи! Ще й питають!
Сашко (обніма). Так любиш? Щастя моє! Несподіваний раю! Ніколи тепер не розлучимось.
Пріся. Як же?
Сашко. А хто ж розлучить? Повінчаємось...
Пріся. Хто? З ким?
Сашко. Я з тобою.
Пріся. Ой! Що ви? Що ви? Чи то ж може бути? Зроду!
Сашко (цілує). Ані писни!
ВИХІД VII
Тіжі Дуня з Грицько м.
Дуня (виходить з Грицьком з воріт, кидається з сльозами на шию братові). Братику, серденько! Оборони мене! Я не піду до тата! Він приневолює мене вийти за Печарицю... а я ненавиджу його... я люблю Гриця!!
Сашко. Заспокойся, заспокойся, моя голубко! Тепер не ті часи... гвалтом і над дітьми не можна знущатись...
Грицько. Я казав тобі... ми любимось з Дунею. Захисти її, поможи нашому щастю!
Сашко. Та що ж, мої друзі? Коли ні просьбами, ні сльозами не можна ублагать батьківського серця, то перевінчайтесь, по-моєму, та й кінець!
Дуня. Як же без батька? Без його согласія?
Пріся. А брат?
Грицько. Дуню! Голубочко! Батько мій і попа, і все уладна! Не сперечайтесь у сім братові!
Дуня. Ох, нема моєї неньки. Вона б заступилась за мене у батька... а то проклянуть!
Сашко. Невже ти боїшся отих прокльонів? Що вони? Стареча лайка, безсила досада! Одумається — потім і простить.
Дуня. А як не простить?
Сашко. Як не простить, то, значить, нема у нього серця!
Дуня. А скільки муки до того приймеш?!
Пріся. 1-і! Для такого щастя я б згодилась піввіку страждати. А то що?
Дуня. Та ти... я знаю...
Грицько (цілує руку у Дуні). Дуню! Згоджуйтесь, як брат каже, а то я мало не два роки жду не діждуся своєї долі.
Сашко. Не бійтесь! Ніхто тепер нашого щастя не злама. Повінчаємось разом: ти з Грицьком, а я з Прісею! (Пригортає).
Дуня. Хіба ти любиш Прісю? Боже, як я за неї рада, бо вона від тебе без пам’яті!
Грицько (обніма). От радість, так радість! А ти і не признавсь мені!
Сашко. Та і ви ж мене таїлися?! А тепер!..
ВИХІД VIII
Ті ж і Вовк з Вовчихою.
Вовк (виходить і до Вовчихи). Іди, стара, почастуй там!
Грицько. Мамо і тату! Я переговорив з Дунею. Благословіть нас!
Вовки (підходять). А що там, діти?
Грицько. Не бійтесь, Дуню; мій батько і моя мати любитимуть вас і жалуватимуть, як рідну дитину.
Вовчиха (обніма). Як рідну, як рідну, голубко моя!
Вовк. А вони согласні?
Дуня (засоромившись). Согласна.
Вовк. Щасливий же ти, синку! Я знаю, що ця дитина — перлина, дорога перлина. Таку жінку мати — більшого щастя не треба. Дайте ж мені пригорнуть вас, як свою найріднішу донечку.
Вовчиха (обніма). Іменно, як дочку рідну!
Вовк. Діти мої, любі мої! Хай вас бог благословить, як ми благословляємо!
Вовчиха. Хай пошде вам щастя і радість довіку! ( Обніма).
Сашко. Дайте ж і мені вас обняти, мої дорогі друзі! (Обніма). Будьте ж і мені батьком та матір’ю, благословіть і мене! (Бере за руку Прісю та принада до його).
Пріся (червоніє). Сашечко! Ви таки...
Вовк і Вовчиха. Он як! Ну та й парочка ж! Благослови ж і щасти вам боже на все добре! (Обнімають).
Дуня і Грицькofoбнімають товаришів). Поздоровляєм, поздоровляєм!
Грицько. Таточку, не гаймо тільки часу, бо як сполошиться їх батько, що втекли вони...
Вовк. А правда, ми на радостях і забули про старого свата. Я піду до Василя сам; я помирюсь з ним, перепрошусь за всі вини, коли я що вчинив, буду благать за щастя наших дітей, а ви поспішайте до церкви.
Вовчиха. Поцілуй же мене, старий! Обнімемось і ми!
Вовк (цілує). А я нап’юсь сьогодні, єй-богу, нап’юсь!
ВИХІД IX
Тіжі урядник з соцькими.
Урядник (раптом і суворо). Скривающіїся тут у Вовка діти господина Хропка, по імені Александер і Євдокія, іміють немедленно; совмісно со мною, явиться в станову квартиру.
Всі шарахнулись, як від грому.
Вовк. Як? Що?
Сашко. З ЯКОЇ причини?	Разом
Вовчиха. Ох, мати божа!	азом
Дуня і Пріся (ламаючи руки). Пропащі ми!
Грицько. Стійте! Я сам зараз піду до станового, розпитаюсь!
Урядник. І вас потребують, но послі, а Александра і Євдокію Хропков прошу слідовать за мною немедленно, без сопротивленій! Соцький, заходи направо!
Сашко. Та по якому ж ділу?
Урядник. По чрезвичайной надобності!!
Всі закам'яніли.
Завіса
ДІЯ П’ЯТА
Декорація 1-ї дії.
ВИХІД І
Хропко сам.
Хропко (ввіходить, засапавшись). Гей, хто там? Подайте мені швидче водки! Ох, ох, постарів уже, зовсім постарів; тільки розсердишся або пройдеш куди, то зараз і засапаєшся, — і в грудях давить, і в клубах болить... а тут бігай, як той чорт! Учора ганяв за тим Печарицею аж у город: п’янствує, певно, десь валяється уже... от наказав господь! І хто б подумав, що я на такого п’яницю наскочу! Перше, було, вип’є чарочку, другу, а тепер, кажуть, лига на всі заставки; з города натаскує до себе всякої наволочі, бенькети заводить: і де ті в його гроші завелись? Одну четвертну йому дав, так на такі гроші не розпережешся!! Ох, непевне щось, непевне! І надало мені з ним злигатись! Показався таким ласкавим та тихим. А я позавчора через його іще збив бучу, на дитину був напосів; тепер жаль, що й зобидив її: виходить, справді волоцюга, п’яниця. І чим він мені пригрожував? Гм!! Залив очі та й ляка! Ох, ох, ох, пропадати приходиться: на чужих не вір, а свої цураються: син, на якого покладав всі надії, — у мого ворога, дочка на замку... Пріся теж: що я їй не обіщав, як не благав — так куди тобі! Старий, значить, то і не писни вже! Прісю, Прісю, — кудись побігла вже! Прісю!! Га? Ані слуху!! Прісю!! Варко!! Чорти!! Біси!!
ВИХІД II
Хропко і Варка.
Варка. Чого кричите? Біжу — трохи не впала... Чого там?
Хропко. Де Пріся?
Варка. Хіба я до неї пришита? Я і зранку її не бачила.
Хропко. Ти і під носом у себе нічого не побачиш! Знайди її зараз!
Варка. Коли я сліпа, то як же її шукатиму?
Хропко. А до хліба і до страви не сліпа? До вуха не понесеш, дармоїдко чортова!
Варка. Гріх вам, пане! Цілий вік робила на вас, дітей виняньчила, а ви старістю дорікаєте!
Хропко. Мовчать мені, відьмо! Добре» виняньчила, що од батька тікають. На ключ та випусти Дуню з комори.
Варка. Лаєтесь, а гріха не маєте знущатись так над своєю дитиною! Та ще через кого? Через того п’яницю! Он люде кажуть, що по його слідователь уже приїхав.
Хропко. Що ти кажеш? Від кого чула?
Варка. Шапувалиха кричала вулицею, що по Тхоришиному ділу слідователь прибіг, то і вона оце до його.
Хропко. По Тхоришиному? От тобі й на! З якої речі? Піди поклич мені зараз сюди Дуню.
Варка. Та Дуні, либонь, уже там нема.
Хропко. Як нема?
Варка. Там нема: дід казав, ніби до Вовків пішла.
Хропко. Що-о?! До Вовків? І дочку б то вороги зманили? О-о! Що ти мелеш, хто б її випустив?
Варка. Не знаю, а дід казав, що бачив...
Хропко. Що ж це? Заговір? Змова? Так ви стережете? Щоб зараз мені тут була, а то я вас з дідом задушу, анахтемських!
Варка. І задушіть, пане, краще буде: а то тільки щодня дорікаєте шматком хліба. Та я швидче на цвинтарі Христа ради прохатиму, ніж зостанусь у вас.
Хропко. Во-он!
Варка виходить і валить столик чайний.
А, каторжна! Щоб зараз була мені! Чуєш?!
вихід III
Хропко сам.
Хропко. От, сліпе та глухе, а візьме й кине: і сидітимеш один в оцих стінах; і не можна отаку навіть старчиху заставить судом, щоб при мені сиділа, не можна: он які часи! Що вона брехала ще про слідователя? Яке діло слідователю до Тхорихи? Гражданське чисто діло. А Дуня де! Невже справді? Варко!! Ні, побіжу сам! Щось таке робиться, що, певно, кінець світові! (Виходить).
ВИХІД IV
Вовк сам.
Вовк (ввіходить у другі двері). Нема нікого ні в дворі, ні в хаті, мов пустка — хоч вибери все! Ху! Спочину та пожду. (Сіда). Але ж прийняв я страху і муки, поки владнав справу; яку напасть звів на Сашка і Дуню отой ірод, п'яниця! Слава богу, що звів хоч на дурницю і визволив! Тепер мої голуб’ята летять на двох тройках у Олешки до церкви, хоч і, мовляв, крадене вийде весілля, але при таких напастях треба було хапатись — хоч дітей заспокоїти... Тепер уже не страшно і старого прохати!! Ось, здається, і він!
ВИХІД V
Вовк і Хропко.
Хропко (збентежений). Нема, справді нема! І замок зламаної Це ж розбій?!
Вовк. Доброго здоров’я, Василю Трохимовичу; чи не виженете з хати?
Хропко (остовпів). Хто це? Мій ворог! Сміятись прийшли над окраденим батьком? Де Дуня?
Вовк. У мене була.
Хропко. А! У вас? Що це ви замки ламаєте і чужих дітей крадете?
Вовк. Ех, брате! Трохимовичу! Не плетіть на мене! Не ламав я ваших замків, дітей до себе не зманював; самі вони прийшли, бо знали, що ми їх любимо і що вам були самими щирими приятелями.
Хропко. Щирі приятелі? А що на мене плели, які пакості робили?
Вовк. Що здержував од здирства, так оце пакість?
Хропко. Здирства... а тепер хіба не пакість, що дітей бунтуєте проти батька?
Вовк. Чим же я бунтую, що прийняв до своєї хати? Що дав притулок вигнаній дитині?
Хропко. Тим, тим! Бо якби той бовдур не мав притулку, то він би батькові покорився, а то як знайшовся заступник, так на стобіса йому батько!
Вовк. Хіба Сашко ваш такий? Золото — не дитина: і розумний, і чесний, і з чудовим серцем.
Хропко. Тим, що не вважа на мою волю! Не слуха мого слова! Має слово повинно бути йому законом, уголовною статтею!
Вовк. Ех-хе-хе! Ви все-таки гнете на давнє? Пройшли ті часи: уже і крепаків давно не стало, а ви у сім’ї крепацтво заводите.
Хропко. Що ви мене вчите? Заступаєтесь за того бовдури, що мужичиться? Батько служив і дбав, може, і гріха на душу не одного взяв, щоб благородним зробитись... а діти знов назад до мужви?!
Вовк. Та господь з вами, Трохимовичу! Що проти вас діти зробили? Чим же тут провинився Сашко? Ну, а Дуня?.. За що знущались?
Хропко. Та яке ви право маєте? Я їм отець, а не ви! Я їй приказував іти заміж, а вона затялась!
Вовк. За кого ж? За Печарицю? За п’яницю, переплута, зуха?
Хропко. Який він переплут?
Вовк. А такий! Обмотав кругом бідну Тхориху! Доброго ви їй аблаката нараїли!
Хропко. Обмотав? Ах він... (Злякався). Тільки хто каже, що я його нараїв? Що ви вірите дурній бабі? Мало що баба не набреше! На бумазі я ні при чому, а язиком що хоч...
Вовк. Часом і язиком можна таке лихо зробити! Боюсь і подумать на батька, а я ледве дітей вирятував... Я он прийшов миритись до тебе, а ти мене ворогом лічиш! Ет, друже Трохимовичу! Повір, що щиріших у тебе людей нема, як твої діти і ми; а оті суціги, з якими ти злигався, утоплять тебе, в ложці води утоплять — побачиш!
Хропко. Хто втопить? Свої діти втоплять через вас, ворогів.
Вовк. Не вороги ми тобі, а рідні. Прости мене, коли що проти тебе вчинив, — невмисно, їй-богу, невмисно: а бог нам судив тепер іще більш поріднитися.
Хропко. Як? Що?
Вовк. Та що тут патякати: тепер уже хоч бий, хоч жалуй: твоя Дуня давно любиться з моїм Грицьком.
Хропко. А! Он чого ти лисицею прикинувся? Он куди вудку закинув? Не бувать цьому, не попущу такого безчестя!
Вовк. Тебе осліпили гордощі, схаменися! Для чого ти хочеш ламати їхнє щастя? Я їм куплю хутір, обстрою; вони будуть як у гніздечку...
Хропко. Не смій і рота роззявляти про це!
Вовк. Ну, так пізно уже знущатись: вони тепер саме вінчаються.
Хропко. А! Розбій!! Це уголовщина! Я на вас в суд! Вовк. Не лякайте: вони совершеннолітні.
Хропко. Це заговір, бунт! Я до судебного слідователя, до прокурора!
Вовк. Хіба поможеться? Тільки сорому завдаси дітям.
Хропко. За вашим приводом... я вас у Сибір законопачу!
Вовк. Та схаменись!
Хропко. Гетьте з очей! Гей! Хто там? Варко! Кирило! Прісько!
Вовк. Та не кричи: Пріськи нема тут; вона тепер з твоїм сином вінчається.
Хропко. A-а! A-а! Он яку наді мною насмішку! Безчестить вкінець старого дурня взялися! Дочку з мугирем вінчають, а сина з наймичкою! Геть, вороже лютий, з очей моїх!
Вовк. Бог з тобою! (Виходить).
ВИХІД VI
Хропко сам.
Хропко (пада на кресло і розперізує платок на шиї). Ох, ох, зарізали! Дихати нічим... давить... Гей! Хто там? Води!!. Харцизяки! Розбійники! Ограбили цілком старого... Все вкрали, все! Цілий вік працював і заробляв на те, щоб дітей вивести у благородні: а вони наплювали мені межи очі! За віщо ж така кара? (Плаче). А може, він ляка? Ні, чує серце, що ні! Ох, я не переможу цього! Що ж його робити? Невже од такого гвалту заступку нема? (Схоплюється). Ні! Зараз же до судебного, до прокурора, до міністра до... до... Гей!! Кирило! Варко! Всі покинули! Хоч запали! Бунт, настоящий бунт, формальний бунт! За становим, за справником треба... Гей, Кирило! (Одчиня вікно). Ось він... Ки-ри-ло!!
Дід (із-за вікна). Га?
Хропко. Іди зараз сюди! Я ж їх... усіх у каторгу, у каторгу всіх!!
ВИХІД VII
Хропко і Кприло.
Дід. Це ви мене кликали?
Хропко. Я, я.
Дід. Чую, щось гука; думаю, кий чорт там репетує? Аж то ви, пане!
Хропко. Як не догледів Дуні і Пріськи?
Дід. Підіски, кажете? Та у коморі ж там вони.
Хропко. Прісь-ки?
Дід. Га? Пріськи? А що там?
Хропко. Пріська втекла!
Дід. Що ж вона спекла?
Хропко. Втекла, глухий чорте! Втекла!! Ох, ви мене сьогодні доїхати хочете? Змовились, душопродавці? Я тобі твої вуха проткну!
Дід. Га!! Вуха? Та, знаєте, як на дощ, то в мене гірш заклада, а надто — ліве: оце, як на погоду, то і чую трохи, а як на дощ — то от мов клейтухом тобі позатика. Я вже пробував коноплями прошуструвати — так не помага!
Хропко. Я тобі їх прошустрю! Куди, кажу, Пріська втекла?
Дід. Втекла, кажете? О, вона така! Як захоче, то втече! Уперта: як захоче, то втече!
Хропко. Чом не задержав?
Дід. Вдержав? А як її вдержиш? Таку та вдержиш? Ого-го! Якраз! Вдержиш її: там як вітер... як його вдержиш?
Хропко. Поговориш! Поговориш! Ти знав, що вона до мойого ланця біга, собако!
Дід. Яка собака біга? Скажена?
Хропко (тупа ногами). Дратуєш, чорте? Дратуєш? Вон мені з двору, щоб і не смердів тут! Тільки дарма харч переводить, а доглянуть не зна? Геть з очей!
Дід махнув рукою.
Стій, стій, глухий!
Дід. Чого ж ще?
Хропко. Коня запряжи у біду!
Дід. Як кажете? Зробить біду?
Хропко (кричить на вухо, аж дід жахається). Запряжи коня!! 
Дід. Коня? Якого?
Хропко. Карого!
Дід. Карого, кажете? Та то ж не кінь, а кобила.
Хропко. Запрягай мені хоч чорта, та зараз, бо я тебе запряжу!
ВИХІД VIII
Ті ж і соцький.
Соцький. Здрастуйте вам!
Хропко. Ти чого до мене?
Соцький. Слідователь, добродію, прислав по вас.
Хропко. Слідователь? Як слідователь? Чого слідователь?
Соцький. По ділу якомусь; каже, щоб небезпременно...
Хропко. Ох, господи! Яке в мене до слідователя діло? Що за напасть?
Соцький. А я знаю? Каже, щоб зараз...
Хропко. Та ти помилився, певно?
Соцький. Ні, таки по вас та ще по навчителя Печарицю.
Хропко. Що ж це таке? Яке мені до того п'яниці діло? Я його й знати Це хочу... цур йому!
Дід. Га? Як кажете?
Хропко. Запрягай! К бісу!!
Дід. Отак! Чудне діло! Запрягай, кажуть, а що запрягай, — так дід одвічай!
Хропко. Гедь звідціля мені!
Дід. Хіба не казав? Так, так! От тобі і потрапляй, діду, на пана! От і вгадай, чого йому треба — чи коня, чи кобили? (Виходить).
Соцький. Так ідіть же, пане!
Хропко. Чого я піду? Як піду? На кого я кину хату? Так і скажи. Та я і сам слабий... Ой живіт мій, живіт! Ого! Аж у груди підперло! Ох, ох! Тільки запряжуть, зараз до лікаря поїду... зараз до лікаря, бо пропаду, так і скажи...
Соцький. Так лучче підіть та самі йому скажіть, а то щоб, бува, мені чого не було?
Хропко. На ось тобі подорожнього, нічого не буде! Такі і скажи, що я смертельний... і ні на кого дітей кинути. А мені чого?.. Яке мені діло до Печариці? Мало чого він
не наробить? Нехай він сказиться вам! Я його і на поріг до себе не пускаю... так і скажи! Єй-богу, більше не пущу!
Соцький. Та добре! Прощавайте! Коли б тільки на мені не змололось, що не привів! (Виходить).
ВИХІД IX
Хропко і Печариця.
Хропко. Що це за напасть? Просто душа в п’яти пішла, аж хата колом іде... До слідователя, га? По уголовному, значить? От тобі і вскочив! Це по ділу Тхорихи... певно, отой вирлоокий підстроїв! У! Анахтема! Ідол!
Печариця (вбіга переляканий). Сокройте мене, благодітелю, і спасайте! Потому — - скверно!..
Хропко. Геть мені звідціль! Що ви там наробили? Печариця. Що ж? Нічого, рішительно нічого! Ох, у мене вроді лихорадки... рішительно нічого! Все, как слідуєть... по вашим наставленіям.
Хропко. Я вас ні на що не наставляв! Чуєте, — ні на що! Я знать не знаю ваших ділов, чуєте? Знать не знаю!
Печариця. Василь Трохимович! Так нельзя... потому скверно! Рука руку моєть!
Хропко. Гетьте з вашими руками, — по шинках виваляли їх! Хто вашим брехням повірить, щоб я заходив... ще з ким? Хто бачив? Хто чув?
Печариця. Ай, ай, ай! Василь Трохимович! благодітель... я ежечасно мудростію вашою і наставленіями питался... потому у вас до етих риторик голова — у! Што ж, єслі з моєй сторони маленькая ошибка? Ошибка за фальш не считається... да, да! За что ж мені до слідователя? Я без вас, благодітелю, не пойду... потому... глупості!
Хропко. Та ви язиком ледве вернете...
Печариця. Випив дійслительно... потому з етакого страху зап’єш... і з многими зап’єш... і надолго — вірно!! Єслі, примерно, привлекуть в синедріон, так в тілі робость...
Хропко. Та кажіть толком, що наробили?
Печариця. Продал леваду Семирамиди сей... і ціну оной істребил по легкомислію...
Хропко. Як продав? Чуже?
Печариця. Так, как водиться... по закону... бивший іудей, а нині вихрест... деньги мні дав, а я довіреность... і запродажню... верно!
Хропко. Як же смів? Це ж мошенство!
Печариця. Да, да! Говорять, што в статтях сіє дійствіє так іменується.
Хропко. Та за це ж — в тюрму, в Сибір!
Печариця. Вот я і трепещу: сокройте і спасіте! Потому самому мнє — ето глупості! А совокупно з вами прийдьоться! Заплатіть, благодітелю, і в шляпі... а то до Кіафи прийдьоться.
Хропко. Щоб я за тебе, гадино, платив? Не діждеш! Хто на мене докаже? Хіба я тебе вчив продавати, красти чужеє добро?
Печариця. Красти не просили, но на ваше ім’я продажну просили — вірно! І четвертну задатку мнє за труди... неопровержимо, потому я єйо і пропил скоропостижно...
Хропко. Брешеш, п’янюго! Свідки єсть? А? Так я ще за клевету тебе доїду!
Печариця. Василь Трохимовичу! Не гарячіться! А письмо ваше собственноручне? Воно у мене возлі сього міста сохраняється; так касательно сього предмета... весьма подробно...
Хропко. А! Зарізав! Оддай мені його зараз!
Печариця. Легкомисленно било би... воно обискалось для моей пользи — і я його не оддам... потому совокупно.
Хропко. Це ж подло?
Печариця. Весьма возможно.
Хропко. Що ж, не оддаси?
Печариця. Сообразительностю не обижен. Викупайте мене і себе... а то совокупно...
Хропко. А! Душогуб! Оддаси! (Кидається до його однімати).
Борються.
Оддаси! Оддаси! Ой! Ой!
Печариця. Василь Трохимовичу! Постойте! Ето глупості!.. Я хоч і п’яний, а со старцем могу... (Садить його на стул).
Хропко. Ой люде! Пропав я! Ох, ох!
ВИХІД X
Хропко, Печариця і Передерій.
Передерій (хутко еліта). Що ж це? Такий ти аблакат? І нашим, і вашим...
Хропко. Ой рятуйте мене!
Печариця одскочив.	
Оцей харциза хотів ограбити.
Печариця. Глупості! Нічого рішительно...
Передерій. Передавились би швидче! Який ти аблакат? Га?
Хропко (схоплюється). Ти ще чого? Ей, Варко! Кирило! Всі покинули... Хоч би діти!
Передерій. Ач, слини розпустив! Кажи мені, який ти аблакат?
Хропко. Відчепись! Мало мені лиха, а і він ще присікався... Тобі яке діло?
Печариця. Да, да! Какое вам діло?
Передерій. Як яке? Хіба у Тхорів не мої гроші були? Хіба не мені левада була заставлена? Нехтедя тільки так, збоку...
Хропко. Так і цілуйся з ним!
Печариця. Совершенно дійслительно...
Передерій. Я не так поцілуюсь! Я вам обом і мила, і перцю — будете знать! З мене гроші брав, а он оцьому п'яниці до рук дав?
Хропко. Одчепись хоч ти!
Передерій. Як одчепись? За своє добро одчепись? А це якої? Я йому, як приятелю, діло своє, своє власне, до рук дав, щоб боронив мій інтерес, а він —  одчепись! А? Гроші взяв — і одчепись!! Добре оборонив мене? Одчепись!
Хропко. Та чого ти напався? Я тобі гроші верну! Передерій. Де моя левада?
Хропко. Он у його питай. Тхориха йому довірила — У його і питай. А я чим винен, що Тхориха йому довірила? Тхориха йому довірила — - у його і питай!
Передерій (наступаючи до Печариці). Довірила? Крутій собачий! Поставив до тієї сторони свого чоловіка та нарочито і програв справу; а ти узяв та й пропив усе! Де ти леваду дів? Га?
Печариця. Що ж ето, Василь Трохимович? У нас все, кажеться, совокупно було... а тепер вот они...
Передерій (бере за барки і трясе). Оддай мені леваду, а то задушу бузувіра!
Печариця. Ай!! Караул!! Василь Трох... Заступіться! Какой же тут закон? Тут самоуправленіє!
Передерій. Куди запроторив, п’янюго, леваду? (Трясе).
Печариця. Ох, спасіте... Ізвлекіте меня з рук Самсонових! Я леваду по ошибці... продал...
Передерій. Ах ти христопродавець!
ВИХІД XI
Ті ж, соцький і два чоловіка.
Соцький (з двома людьми). Велено привести; ось і навчитель. Ідіть мерщі до слідователя!
Передерій. A-а! Уже потягли? Я і сам зараз до його! (Виходить).
Соцький. Візьміть бамагу та йдіть.
Хропко. Дай! (Чита і трясе руками).
Соцький. Підпишіть та йдіть мерщі... і вас (до Печариці) велено привести.
Печариця. Василь Трохимовичу, благодітелю! Что же ето угнітеніє! Я без вас не пойду... потому поступал по вашим наставленіям... как у отця, мудрості набирався... притом письмо... да, да! Сокройте і спасайте!!
Хропко. Тут требують нас обох, яко обвиняємих по статті... по статті. (Кида бумагу).
Печариця. Что же сія стаття значить?
Хропко. Значить мошенство. Ох, господи! У очах жовкне... (Сіда). Сибір!
Печариця. Ой, ой, ой! У мене во всіх оконечностях шпиганіє і столпотвореніє... Што ж ето ви со мной сділали? Зачем вовлекли? Опять напасть: там еще в юности... а тепер новое преткновеніє. Я совокупно з вами...
Хропко. Мовчіть! Я вас не знаю!
Соцький. Ідіть же зараз, бо слідователь Казав, щоб і силою привести.
Хропко. Силою? Що ж це? Гвалт! Хто ж мене оборонить? Хоч би Вовки та син! Підождіть мене, беріть його!
Соцький (підступа і бере за руку). Ідіть!
Печариця. Ой пустіть! Хоч на время...
Соцький. Ідіть, коли кажуть...
Печариця. Ой невозможно!.. Я за вас держатимусь...
Хропко. Гетьте від мене к бісу!
ВИХІД XII
Ті ж і Тхориха.
Тхориха (еліта навіжено). Осьде вони, розбійники, харцизи! А, щоб ви світа-сонця не бачили, як ви обікрали мене, бідну вдову! Оддайте мені мою леваду, мою батьківщину! Оддайте мені зараз, душогубці!
Хропко. Я ні при чому тут: це все він!
Тхориха (до Печариці). Оддай мені моє добро зараз, а то я тобі остатнє твоє око видеру!
Печариця. Что же ето? У меня даже головокруженіє... Оставьте, судариня, глупості!
Тхориха. Оддай мою леваду, злодіє! Я і з душі твоєї видеру!! (Кидається на Печарицю).
Печариця. Караул! Одстраніть її!
Соцький. Одступись, молодице, — начальство уже розбере!
Печариця. Подряд такії столкновенія! В большом количестві — ето вещ настерпимая!
Тхориха. Що ж це, люде добрі?! Ограбили, серед білого дня ограбили! У мене ж дітки єсть. А вони мою батьківщину, мою левадку, отому вихрестові продали і гроші пограбили!
Соцький. Нуй діло!
Люде. Чистий розбій.
Хропко. Оце вскочив! От наказаніє боже! Господи, спаси мене і помилуй!
Тхориха. До бога лізеш, жироїде каторжний? Мало ще напився людської крові, так захотілось ще і з сиріт висмоктати? Коли б ви знали, люде добрі, якою лисицею він прикинувся? Позвав мене уночі і почав, і почав, аж душно мені стало: і що на мене позов, і що йому жалко мене і сиріток, аж плаче... хай мене хрест уб’є!.. Дай, каже, довіреность, а то пропаде левадка! Мене за серце і ухопило, — що, як подумаю, яка то левадка: і сінце, і очерет, і лоза, і картопелька... і конопелька... сказано, добро... я і дала довіреность, а вони, розбійники, — бодай тобі у печінки по тридцять пар болячок!! Оддай мою леваду!
Печариця. Василь Трохимовичу! Василь Трохимо-вичу! Успокойте сію волчицю... потому у меня зрєнія не зостанеться...
Тхориха. Ой беріть їх та в’яжіть!
Соцький. Ідіть же мерщій, — слідователь жде; бо коли не підете, то велено зв’язати і привести...
Хропко. Як? Мене зв’язати? Такий сором! Що ж це? Я їй заплачу... я і вам заплачу... тільки не робіть публіки! Хто ж за мене, старого, заступиться? Діти мої, де ви? Через ірода гину! Ох!
ВИХІД XIII
Ті ж і Сашко.
Хропко. Сину мій! Дитино моя! Рятуйте мене! Пропав я через оцього харциза: беруть силою, в’яжуть.
Сашко. На цей раз, тату, не бійтесь; пустіть зараз, — ось од слідователя наказ.
Печариця. Ху! Облегчился!
Тхориха. Як пустіть! А моя ж левада?
Сашко. Заспокойтесь: мій сват викупив її у Рачка.
Соцький. Так нам вертатись?
Сашко. Ідіть здорові!
Тхориха. Паничику мій, голубчику! Ви ж мене на світ підвели, ви ж моїх сиріток від смерті оборонили! Дайте ж мені вашу ручку, янгольська душе!
Сашко. Не треба, не треба, молодице: закон би і без того повернув вам ваше добро... та тільки через оцього переплута, якби не Вовк, і мойому батькові був би клопіт.
Тхориха. Вовки оті — святі люде!
Хропко. Ая ще ца його нагримав... такого чоловіка зобидив... все з дурного серця. Гроші я йому поверну.
Печариця. Добродітельнійший чоловік! Да, да... я іміл тут ошибку...
Хропко. А діло ж як, Сашко?
Сашко. Не бійтесь, тату, воно не було занесено; слідователь прошеніє повернув: він мій добрий знакомий по університету, а то було б оцій гадині — попоміряв би він довгі шляхи...
Печариця. Да, да, благоразумно!
Хропко (обніма). Сину мій! Прости мені! Вибач старому!
Сашко. І мене, тату, простіть!
Печариця. Я тоже умільон.
Тхориха. І мені вибачте, пане, коли я що не до ладу сказала: така ж мені була за левадку обида, така обида, що коли б не повернули, то утопилась би, єй же богу, утопилась би. А тепер дай боже і щастя, і здоров’я спасенним цим людям, щоб їм і на сім, і на тім світі — чого їх тільци
свята душенька забажа!.. Левадочка моя при мені; і сінце буде, і огородника, і картопелька — будуть мої дітки і узуті, і зодягнені! Нехай вас мати божа криє, нехай вам свята п’ятниця помага, як ви мені допомогли, бідній! Побіжу ж до своїх діток, поплачу на радощах з ними.
Печариця. А позвольте взглянуть на бумагу.
Тхориха. Геть к бісу! А то ще знов перевернеш догори ногами.
Печариця. От тепер і я вожделеніє малое чувствую... а то едва не било срамоти.
Сашко. А ви, огидна тварюко! Не тільки людей обкрадаєте, а й сибірні діла творите?
Печариця. Ослеплен бил... страстію... каюсь... милосердій прошу...
Сашко. Гетьте з хати!
Хропко. Вон! Щоб і духу не пахло!
Печариця. Я удаляюсь... я не серджусь... (Виходить). Сашко. Тату, киньте, голубчику, оті діла: бачите, яке через них могло бути вам лихо!
Хропко. Цур їм і пек їм! Я тобі, синку, все передаю до рук і благословляю... і тебе, і Дуню. Тільки жалуйте мене, бо я цілий вік трудився на вас, думав благородними зробити... Ех, оце тільки й досадно, та коли вже ви, діти, того не хочете, то, знать, божа воля.
Сашко. Тату, я скінчу університета і буду прямувать на професора, якщо дасть бог, — то і благородства на втіху вам здобуду! Буду трудиться чесно, ото і благородство.
Хропко (обніма). Сину мій! Гордощі мої!
ВИХІД XIV
Ті ж і Вовк.
Вовк (зобачивши, обніма). Ну, тепер уже бачу, що і мене не виженеш з хати.
Хропко. Прости, мене, друже; вік не забуду твоєї ласки.
Вовк. Ну, що там згадувати? Всі ми люде, і всі ми грішні. Дай тобі боже радощів до смерті! Звіть, Сашко, до батька дітей: вони тут!
Сашко вибіга.
ВИХІД XV
Ті ж і Грицько з Дунею та Пріся.
Дуня (підбіга до батька).
Грицько коло дверей.
Тату мій! Рідний, голубчику! Не карайте, що я без вашої волі... несила була... швидче б руки на себе наложила... бо Гриця давно моє серце... Одна ж я у вас!..
Хропко. Дитино моя кохана!
Дуня. Грицю!
Обоє до ніг.
Простіть нас, тату!
Хропко (підніма). Бог вас простить, діти мої! Хай бог вас благословить, як я благословляю! (Обніма). Простіть і ви мене, старого!
Сашко (з Прісею). Простіть же і мене ще раз, тату... і прийміть Прісю за дитину.
Хропко. Боже вас благослови! (Обніма). А ти, Прісю, прости і мене! (Плаче). Ох, прости! Живіть хоч у мене, діти мої!
Сашко. Ні, тату! Мені треба ще кінчати науку.
Хропко. Де ж я, старий подінусь?
Вовк. Та що ж, свате? Укупі заживемо: ці молодята з нами, а ті після науки знов до нас.
ВИХІД XVI
Ті ж, Варка і дід.
Варка. Голуб’ята мої! Діждалась-таки і я, що побачу вас щасливими. (Обніма Хропка).
Хропко. Помилилась стара і тут! Ну, та бог простить — обнімемось!
Вовк. А от, коли скучно тобі буде, то женись хоч на Варці.
Варка. Бодай вас! (Обнімається з дітками).
Дуня, Сашко, Пріся. Варко, голубочко!
Дід. Кобилу вже запріг: насилу впорався: все задом вихала!
Хропко. Не треба вже — у нас весілля!
