
ЗА СИЛУ СОНЦЯ
 
 
 
Вступ.
Нестримною ходою йде поступ людської культури. Невичерпане у своїх вигадках людство знаходить щораз то нові засоби в боротьбі за своє існування; поконує природу і відшукує ті її прикмети й скарби, які можна використати для вигоди й добра людини.
Неможливо передбачити, які то ще винаходи й відкриття дасться зробити, якими шляхами піде поборювання природи та підпорядковування її приказам і волі людини. Часто один день приносить щось таке, що валить у пух і прах твори людської думки; часто одно відкриття робить можливим те, що ще вчора вважалося неможливим.
Колись, у старинних греків, зродився чудовий міт про Дедала й Ікара та їхній лет при допомозі крил, посклеюваних воском. Він повстав як вислід гарячих, а несповнених мрій багатьох людських поколінь: літати свобідно в повітрі на подобу птиць. Отеє оповідання довгі століття вважалося фантастичною казкою; всі були переконані, що людський лет - річ неможлива.
Та дійсність показала що инше. Після незреалізованих проектів Леонарда да Вінчі та невдатних спроб Франческа Лани й Вартоломія Гусмана прийшли трохи вдатніші досліди братів Монгольф’є , Шарля й инших. Після того, як у Відні висмівали годинникаря Деґена (1808 р.), треба було до спроб Лілієнталя віднестися з більшою повагою. Після Меньє (1784) та Жіффара (1852), що не зуміли розв’язати проблеми кермування балонів, треба було схилити голову перед могутнім генієм Цепеліна , бо його балон-гігант показав можливість неможливости. Був це той сам Цепелін, якого коротко перед тим усі вважали маніяком, мало що не божевільним.
Отже сьогодні вже не питаємо, чи людський лет можливий, тільки: чим краще літати - балонами чи літаками? Отеє питання поки що ще не вирішене. Здається, краще майбутнє всміхається перед літаками. Та не виключене, що найближчі роки навчить нас чого иншого, бо ж несподіванки у наукових та технічних справах являються на порядку дня.
Ось так наші діди певно не сподівалися, що хемія, одна з найстарших та найповажніших наук, муситиме змінятися до ґрунту. Її догмою було, що первнів ніяким чудом не можна переміняти в инші тіла, і за цю правду старі хіміки, мабуть, були б дали свою голову. Та ми, молодші, що живемо в часі революції наук, що бачимо, як один червень - уран - перемінюється в инший первень - олово, - ми не зарікаємося, що прийдеться, може, таки нам самим іще колись переучуватись того всього, чого нас учили в школі...
Наукова революція!.. Валяться старі теорії, а нові поволі здобувають собі право горожанства. І так на наших очах родяться нові науки: електроніка й радіоактивність. Електроніка вчить, що при переході електричної течії відриваються від одного бігуна маленькі частинки тіла - електрони - тисячі разів менші від атомів, які в класичній хемії були признані найменшими, неподільними частинками матерії, а на них переноситься електричний наряд до другого бігуна. Знову ж, радіоактивність шукає тих самих електронів навіть там, де немає електричної течії; показується, що є такі тіла, які безупинно висилають промені, і ці промені мають прикмети електричної течії.
Коли Рентґен відкрив свої невидимі промені, а наш славний земляк Пулюй спопуляризував їх і примінив до практичного вжитку, напр. у медицині, Беккерель (1896) поспішився виказати, що такі самі промені виходять від сполук металу, званого ураном. Таким чином повстала наука, що стоїть на пограниччі між фізикою й хемією та вчить про переміну первнів і променистість матерії. Епохові досліди вченого подружжя Кюрі довели до відкриття металу, званого радієм, який безнастанно висилає промені й поволі вичерпується. На протязі міліонів років радій зуживається, видаючи з себе три роди променів: альфа, бета й ґамма, а крім того газ - еманацію. Промені радію - це джерело енергії в природі. Є навіть здогад, що вся діяльність Сонця, яка дає життя цілому світові, основується на висилці променів, і то не тільки променів одного радію, але й инших первнів, які при дуже високій температурі стають променястими.
А яка безліч сонячної енергії марнується ! А ми тут мусимо бідкатись, що нам зимно, що вуголь дорогий та що трудно його дістати! Що більше: перед нами встає сумна перспектива, що запаси вугля під землею вичерпуються - а це ж головне джерело нашого отеплювання - і ми опинимося без палива, безпомічні й безборонні супроти природи, віддані на поталу всесвітньому холодові ...
Та, може, до того часу люди винайдуть спосіб, щоби повними пригорщами ловити та зужитковувати енергію Сонця та ховати її на час потреби. Сього дня ми ще того не вміємо. Збудовано, правда, кілька т, зв. «сонячних моторів» , одначе вони лише так довго в ходу, доки сонце світить. Ми ще не дійшли до того, щоби вміти переховувати ту енергію на довільний час. Може, це вдасться при дальших поступах радіоактивности.
*    *    *
Наше оповідання виходить із засновку, що летунство та радіоактивність - це два шляхи, якими буде йти поступ у використанні сил природи та в боротьбі з природою в найближчому майбутньому. Людство досягло б одного зі своїх ідеалів, якби вдалося винайти спосіб спожитковування й переховування сонячної енергії. Що до такого відкриття дорога далека й трудна, що не зараз ми ще на неї попадемо, це - здається - річ певна. Та, маючи на увазі безліч несподіванок, які приносили геніальні уми, ми не станемо зарікатися, чи колись хтось один могутньою силою своєї думки в одну мить не посуне нас на яку тисячу років уперед.
____________
____________
ПЕРША ЧАСТИНА.
 
І. Скандал в Інженерській Академії.
Легенько й швидко, мов стріла, мчався по поверхні Дніпра невеличкий, дивний човник з блискучими, металевими крилами. В ньому воркотіло й журчало щось, немов подразнена собачка, а напереді бистро крутилася повітряна шруба. Його сріблясті крила блистіли в променях заходячого сонця, яке то ховалося за лісами, що росли по високих Дніпрових кручах, то знов освічувало широке плесо ріки.
У тому човникові розсівся вигідно доволі ще молодий із вигляду летун. Його руки тримали керму більше з привички, ніж із справжньої потреби, бо човник плив по воді зовсім безпечно.
На лиці молодого летуна малювалася велика втома. Так і видко було, що він тікає з шумного Києва кудись далеко, світами, щоби спочити після якихось дуже прикрих переживань і на лоні природи відсвіжити свої надірвані нерви. Затиснені ціпко уста зраджують завзяття; руки час до часу судорожно стискають керму, немовби це була зброя, що нею прийдеться ось-ось ударити на невидимого противника. То знову голова опускається безсильно на спинку вигідного кріселка; мимоволі заплющуються очі, але тільки на мить, бо ж не можна пускати хоч і справного та певного, але все ж таки тільки металевого коня.
Мигом минають прибережні села й хутори. Щораз більше скісно падають промені сонця й відбиваються від води та від блискучих крил човника. Повіяв холодний вітрець і просвіжив духоту середини червня.
Летун розкошується холодом і швидкою їздою. Не перший то раз приходиться йому їхати або летіти так скоро, що ціле окруження тільки мигає повз нього. Він за кожним разом відчуває якусь полегшу та заспокоєння. Він чує, що тою швидкістю підноситься ген високо, понад усю суєту землі; він у летунстві, в тому велетенському поступі людського духа, бачить невичерпане джерело вищих вартостей життя людини, супроти яких мусить померкнути людська дрібничковість та людська злоба. А не раз уже приходилося йому боротися з тою людською злобою, завистю й ненавистю...
Один рух керми - і човен пливе попід лівий берег. Тут мілкіше, отже безпечно перед зустріччю з пароплавами; зате ж човникові така незначна глибина зовсім вистачає, бо він немов тільки сунеться по поверхні води. Тепер летун може ще спокійніше відітхнути. Він увесь потопає у своїх думках. Він хоче за всяку ціну забути те, що пережив в останніх годинах, - хоче забути події, що вирішать про його «бути або не бути». Або йому вийти побідником, із честю, або...
Але як і не силувався він те все забути, ці прикрі думки, мов рій настирливих комах, верталися до нього, і він не міг від них обігнатися. Перед кількома годинами він поставив усе на одну карту - виповів війну громаді, яка багато сильніша від нього, яка не зжахнеться перед найбільш безоглядними способами боротьби. Не завагається перед нічим, коли професор Хрущенко не побоявся кинути на його безталанного друга Кружляка закиди, яких він не зміг перенести... А все тільки через те, що Кружляк поважився виступити проти його професорського авторитету та боронити прав свого відкриття.
Але він не такий м’який і безрадний, як Кружляк. Він не з тих, які надаються. Коли вже справа стала на вістрю меча, то він небо й землю порушить, щоб оборонити справедливість і досягти свого, а при цій нагоді очистити пам’ять свого безталанного друга…
Поперед очима молодого летуна раз у раз виринають різні, образи з давніших і недавніх часів. Бачить передсмертний лист Кружляка, в якому той заклинається на все в світі, що в нічому не винен, і висловлює надію, що колись правда вийде на верх і його пам’ять увільниться від ганьби. А той старий, ненависний Хрущов, що має на своїй совісти смерть молодого, надійного вченого та руїну його сім’ї, - він почує караючу руку Немезиди...
А як він сьогодні кидався! А як вжахнувся й поблід, коли почув ім’я Кружляка!
І знову ввижається йому простора зала засідань Інженерської Академії. Члени зійшлися в небувалому числі; газетні співробітники заповнили тісно свою ложу. Галерея, призначена для посторонніх гостей, битком набита. Це ж не дивниця; вони зібрались сьогодні, щоби послухати його реферату; всі аж горять, щоби довідатися про це відкриття, яке викличе переворот у цілій науці, техніці й експлуатації сил природи.
В одному кутку стоїть невеличкий гурток його однодумців. Усі вони більше або менше докладно ознайомлені з його відкриттям, усі переконані про його велику вагу. А всі инші, ціла Академія - це його противники. Вони його незлюбили за його всі дотеперішні здобутки, за його молоду славу, яку він осягнув своїм таланом та своєю роботящістю. Вони не можуть простити йому його нової теорії, яка валить до ґрунту всі їхні наукові погляди.
І хто це такий, той великий науковий авторитет, «Нестор українських учених», професор Харлампій Акакієвич Хрущов-Хрущенко? Всі ж його ще добре натягають як крайнього реакціонера-москаля, професора Київського володимирського університету, чорносотенця, що виступав проти всього, що українське. Коли ж провалився старий лад, він змінив закінчення прізвища «-ов» на «-енко», вкрутився між тих, з яких досі насміхався, і виріс на корифея української науки й культури...
І тепер те все йому забулося, і він став неначе сонцем, довкруги якого обертаються планети без свого власного «я»...
Сонце немилосердно гріє; в залі духота, хоч усі вікна відчинені. Сивий, мов голуб, президент своїм тихим, хриплим голосом відкриває засідання й зачинається довга, скучна ділова частина. Адміністраційні референти з трибуни дерев’яними голосами відчитують свої звідомлення. Ціла повінь цифр розливається по залі й беззвучно пропадає. Крім промовця ніхто не знає, про що говориться, тільки механічно на зазив президента члени голосують, піднімаючи й опускаючи руки. Всі сконцентрували свою цікавість на науковий реферат у другій частині засідання.
Адміністраційні справи покінчилися. Після малої перерви чути беззвучний голос президента:
- Слово має науковий референт нинішнього засідання, член Академії, інженер Михайло Різдвянський! Пане референте! Займіть місце на трибуні!
Викликаний схоплюється зі свого місця, неначе учень, що його вчитель приловив непідготованого на лекції. Всією силою своєї волі старається опанувати зворушення. Усі очі звернені на нього. Він іде бадьоро поміж ряди крісел до трибуни. На залі стало тихо.
- Світла Академіє! - зачинає, а його голос дрижить схвильовано.
Адже ж тут прийдеться йому сказати своє рішуче слово. Через якої півгодини почує з уст тої авдиторії засуд, який або дасть йому безсмертну славу - або знеславить на смерть.
Із перших рядів крісел доходять до його вуха слова, говорені півголосом: «Новий Месія!» «Геній!» «Чи бачили українського Ньютона ?» Це бентежить його ще більше.
- Світла Академіє! Вельмишановні панове! Коли мені приходиться сьогодні забрати вам трохи часу моїм рефератом, то я вповні свідомий ваги мого кроку. Хоч до моїх думок дехто із шановних панів-членів відноситься недовірливо, то я попрошу вас усіх на якусь хвилину забути про мою особу, а звернути увагу тільки на справу. Буду говорити тільки в ім’я правди й науки, а приводом до нинішнього мого реферату є лише любов до рідного краю та страх перед його непевним завтра, перед його майбутнім.
Його голос зрівноважився; звучав певно й рівно. Ціла авдиторія слухала з напруженою увагою: одні дивилися на нього з нетаєною цікавістю, на лицях других малювалася злобна усмішка.
- Шановні панове! Відомо вам, що Україна стоїть над берегом господарської руїни. Несподіваний зріст нашого промислового життя завдячуємо тільки природнім багатствам нашої землі, в першу чергу великанським покладам вугля. Та ці запаси не є невичерпані. Із моїх статей, які ви може читали по різних фахових журналах, виходить, що коли розвиток нашого господарського життя піде й далі тою самою ходою, то з тих скарбів на протязі кількох років і сліду не остане, навіть хоч би припинити наш великий вивіз вугля до чужих країв. Тому - скоріше чи пізніше - прийдеться нам оглянутися за чимось, що могло б нам заступити вуголь.
- Питання тільки, чи ваші обчислення добрі! - відізвався голос із зали.
- Навіть якби я в моїх обчисленнях помилився, то це не змінить стану речей. Я приймаю, що вугля може нам стати ще на десять років, а якби заборонити вивіз за границю, то ще на других десять років. Скажім, що катастрофа, про яку говорю, прийде не через двадцять, а через п’ятдесят, або хоч би через сто років. Але все ж таки ця катастрофа колись прийде, і ми її не стримаємо. Коли ж ми вже сьогодні маємо матеріал, який міг би нам заступити вуголь, то було би непростимим гріхом присипляти цю справу. Навпаки, на нас лежить святий обов’язок супроти нашого краю і взагалі цілого людства взятися всіма силами за діло. Подумаймо собі тільки, як сильно скріпили б ми наше становище між иншими державами, якби Україна могла постачати енергію для цілої Землі!
Роздалося на залі кілька несміливих оплесків, одначе вони незабаром замовкли. Промовець говорив далі:
- Мені пощастилося після кількалітніх спроб попасти на слід дуже важного відкриття. Як вам відомо, радіоактивні - тобто променясті - тіла, побіч усіх инших променів, висилають іще один рід променястих частинок, які я назвав «променями омега». Вони між усіма променями визначаються своєю надзвичайною силою й обильністю, а саме від «променів сігма» сильніші вони вдесятеро. Отож я відкрив, що деякі тіла серед відповідних умов втягають у себе ці промені, а потім знову їх можна звідтіля легко видістати. Я переконався, що мідь, нагріта до відповідної температури в посудині з особливою мішаниною газів, на протязі десятьох днів приймає в себе стільки тих «променів омега», що потім може їх віддавати цілих два місяці.
- Признайтеся й тут до недокладностей в обчисленнях! - відізвався той самий голос на залі.
За ним роздалося кілька вимушених вибухів сміху.
- Мої обчислення віддам під оцінку фахової комісії, і вона скаже про них своє слово, а до того часу мушу застерегтися проти такої критики, - відповів спокійно Різдвянський.
Він увійшов уже в свою улюблену тему, тому почував себе певним і відважним. Із початкового схвилювання не було й сліду.
- Але йдім далі. Такі самі «промені омега» знайшов я також у світлі Сонця й придумав спосіб, як їх звідти виловлювати. Вдалося мені також попасти на кілька инших тіл, що їх приймають і віддають іще сильніше, як мідь. А що найважніше, ці тіла мають змогу затримувати ті промені цілого півроку й не виказують більшої втрати енергії. Одним словом, мені вдалося винайти найекономічніший магазин сонячної енергії, куди кращий від природного, то є від кам’яного вугля. На те, щоби повстали поклади вугля, які вже вичерпуються, треба було міліонів літ; Сонце своїм жаром викохало велетенські ліси, що згодом опинилися під грубою верствою намулу й там скам’яніли. Але скажіть, котре покоління діждеться нових покладів вугля з тих лісів, що сьогодні, на наших очах, зеленіють? Чи взагалі при такій нерозумній господарці, яка панує по наших лісах, зістанеться ще який ліс на Землі?
- Славно! Нехай живе відкривець нової української Америки! - втретє перервав той самий голос.
- Мої заслуги оцінить майбутність, а поки що я попрошу пана президента, щоби взяв мене в оборону перед напастями того роду з боку авдиторії, - сказав Різдвянський, звертаючись до президентського місця.
- Панове, - відізвався неохоче президент, - прошу не перебивати промовцеві. Буде дискусія й кожний член матиме нагоду висказати свій погляд.
- Я звертаюся до світлої Академії за допомогою в отсьому ділі. Прошу вибрати комісію, яка дослідить мої дотеперішні здобутки і прийде з відповідними внесеннями перед Академію, щоби перевести в діло мої проекти, які я їй передам або представлю спільно з нею перед шановними панами. Вибачте мені, панове, що я - як і кожний винахідник - мушу подробиці моїх дослідів поки що тримати в строгій тайні. Не приписуйте цього моєму недовір’ю до вас.
Різдвянський зійшов з трибуни. Мовчанка, що запанувала після того, була доказом загального невдоволення й розчарування. Всі сподівались чогось иншого. Противники Різдвянського гострили зуби до дискусії з ним, - а тут він зробив їм таку несподіванку, як вибір комісії, яку він - очевидно - теж зобов’яже до тайни. Комісія може піти за його словами, може виступити з корисним для нього внесенням, і їх справа пропаде.
Знову ж широка авдиторія на галереї, що тільки виїмково з’являлася на поважні академічні засідання, коли сподівалася якоїсь сенсації, була теж розчарована. Референт подав тільки кілька сухих фактів, які були почасти всім відомі, а почасти зовсім нецікаві для загалу.
Тільки малий гурток приятелів Різдвянського зрозумів цілу вагу того короткого реферату; одначе вони творили зникаючу меншість у тому гурті, тому мовчали.
На залі була така задуха, що вентилятори мало що помагали.
Президент відкрив дискусію. До слова зголосився в першу чергу професор хемії Хрущенко, найзавзятіший ворог Різдвянського. На своїх коротких, кривих ніжках доплентався до трибуни і з великим трудом висадив себе враз з своїм круглим пузом на тих кілька східців. Його препогане лице було частинно закрите рудо-сивою борідкою, а від лисої голови відбивалося сонячне проміння. Своїми маленькими, надзвичайно рухливими очками повів декілька разів по авдиторії, а коли впевнився, що симпатії слухачів, розчарованих рефератом, звертаються до нього, зачав говорити швиденько своїм пискливим голосом, повним їді та злоби:
- Яке щастя, що грецька азбука має тільки 24 букви та що на її кінці стоїть омега! А то б нам приходилося ще не один раз ось тут вислухувати такі мудрі реферати про щораз то нові промені! Чули ми з уст вельмишановного референта, - тут він з іронічною усмішкою легко склонився в бік Різдвянського, - на протязі кількох мінут про всі грецькі букви від сігми аж до омеги, і ми незвичайно йому вдячні, що вже остаточно довів нас до кінцевої омеги. А може - не дай Господи - в ньому пробудиться ще замилування до юдаїзму і він - на зразок деяких математиків - сягне до єврейських букв, починаючи нову серію відкрить від «променів алеф ?»
На залі засміявся дехто. Хрущенко, вдоволений своїм дотепом, говорив далі:
- Панове, ви мене знаєте не відсьогодні. Я ж на науці свої зуби з’їв. Пригадайте собі, що перед десятьма роками я виказав, що поза «промені каппа» не може бути ніяких инших складників у радіочинній матерій. Пригадайте собі, що найбільші наукові сили, краєві й закордонні, признали мої докази правдивими. І чи не могло боліти мене серце, коли я чув, що з цього високого місця говорилося про таку наукову єресь, як «промені сігма» і «промені омега»? Чи не мусив я терпіти, коли чув, що це шкодить добрій славі нашої Академії, що це осоромлює її перед цілим науковим світом?
Його голос мав відтінок болю й терпіння. З тяжким докором, хитаючи головою, тягнув далі:
- Шановна Академія не раз уже потурала таким - дозвольте вжити різкого слова - богохульним думкам і підпомагала ці псевдонаукові досліди різних молодиків... А які наслідки того? Наслідки такі, що добродій Різдвянський сміється з нас і хоче цілий світ перекинути вниз головою! Хоче перевернути всі дотеперішні наукові теорії і здобути собі більшу славу, як усі члени разом, що досі жили! Ми вас, пане товаришу, всі шануємо й цінимо як зручного летуна та незрівняного директора нашої найбільшої фабрики літаків, але в радіоактивности ви не тямущі. А до того це крайнє недовір’я до нас. Чи ж ми, члени Академії, не заслуговуємо на це, щоби нам бодай коротенько подати зміст своїх відкрить? А коли вас, д. Різдвянський, бентежила чужа публіка, то ви могли домагатися закритого засідання! Не знаю, як хто дивиться на цю справу, але я особисто почуваю себе ображеним. Супроти того дуже прошу шановну Академію не допустити до осоромлення себе й цілої нашої науки перед чужинцями, і тому ставлю внесення, щоби відкинути домагання пана референта.
- А вам, товаришу Різдвянський, - говорив, сходячи вже з трибуни, - щиро раджу: покиньте ваші променясті фантазії та тримайтеся вашого звання, яке вам честь приносить. Будуйте літаки, летіть собі до північного бігуна - а про мене й до Місяця - і цього нехай вам буде досить. Колись, як прийдете до літ і до розваги, згадаєте слова вашого професора і признаєте, що він не був таким уже безпросвітним незнайком, яким ви його вважали.
Прихильники професора гучними оплесками дали доказ, що поділяють його думки. Різдвянський почув на собі тяжку образу. Йому, такому сумлінному й пильному працівникові, закидають неуцтво, недбайливість, називають молодиком!
Не слухав уже дальшої дискусії. Знав, що на зневагу Хрущенка мусить відповісти рішуче й твердо. Вживав цілої сили волі, щоб опанувати себе й могти говорити спокійно та до речі. Не міг діждатися кінця дискусії; немов через сон згадував, що після професора і двох його прихильників говорив іще й один його приятель, але їх слів він не слухав і не розумів, так сильно був занятий своїми думками. Врешті його нетерплячка зросла до остаточности, і він зголосився до слова:
- Світла Академіє! Дивно мені, що шановний пан професор Хрущенко, замість відповідати по суті справи, накинувся на мене й дорікає мені незнанням предмету та закидає, що я ще молодий. Що ж це? Що має до речі те, чи моя борода посивіла, чи ні? Чи може змінити що-небудь на речі те, що я не пройшов курсу радіоктивности по рецепті пана професора? Проти моїх річевих доказів пан професор ставить свій досвід, своє знання і - свій дотеп. Я вповні шаную наукові праці пана професора, але вимагаю для себе теж вирозуміння, а перш за все безсторонности. Пан професор образився на мене, ніби то я не маю до нього довір’я. А чи мав він довір’я до широкого загалу тоді, коли оголошував одну з своїх праць? Чи довідався коли науковий світ що-небудь докладніше про деякі неясні місця з теорії «радіоцелюлози»?
- Це не належить до речі! - скрикнув професор. - Говоріть про себе та про свої праці, а мою особу лишіть на боці!
- Вибачте, пане професоре, що мусив в дискусію втягти вашу особу й ваші заслуги. Прикро мені, що від річей ми так швидко перейшли до осіб, але це не моя вина. Я хотів говорити про предмет, ви заговорили про мене і моїй особі протиставили себе самого та свої заслуги. Тому й не дивуйтеся, що я мимоволі заговорив про вас і про це темне місце у вашій теорії. Воно ж заставило вас кинути цю інтересну тему, хоч як широко вона була закроєна і хоч які великі надії давала в цьому самому напрямку, як і мій сьогоднішній реферат. І тільки цьому «темному місцю» я особисто мушу подякувати, що на академічній трибуні з проектом використовування природної енергії сьогодні виступаю я, а не ви!
Професор почервонів з досади та скочив з свойого місця:
- Ще раз прошу вас: лишіть цю справу на боці! - кричав. - Ви не доросли до того, щоби мені робити докори! Я міг би вам бути щонайменше батьком, як не дідом!
- Коли викликали вовка з ліса, то майте відвагу глянути йому в вічі, - відповів палко Різдвянський. - Коли викликали халепу, то дозвольте, що я виведу з неї всі висновки. Майте відвагу вислухати!
- Мовчіть! - кидався Хрущенко. - Мовчіть і не згадуйте мені того! Не доводіть мене до крайности!
Він дрижав із пересердя. Очі світили якимись злими вогнями. Різдвянський теж розсердився.
- Ви не маєте права наказувати мені мовчанку. Ніхто не зможе заборонити мені сьогодні говорити. Чи ви думаєте, що всі вже забули про смерть Кружляка?
Ці слова вразили професора, мов укушення оси. Він побіг аж під саму трибуну, вимахував до Різдвянського кулаками й несамовито кричав:
- Мовчіть, коли вам життя миле! Не згадуйте мені цього негідника! Через нього я мало не потерпів на моїй чести. Це ж злочинець!
Різдвянському було вже забагато. Чув, що тепер мусить сказати рішуче слово. Знав, що одним висловом знищить свого противника. Він не хотів цього; хотів пошанувати бодай повагу того місця та не розкривати історій, про які недавно довідався. Одначе, коли побачив, що Хрущенко хоче вбити його проект, а з тим і поховати всі найкращі його мрії, - зрозумів, що мусить боронитися. Мусить свого ворога представити так, як він на це заслужив собі, щоби раз на завсіди зламати його повагу й значення. Ще на початку нинішнього засідання думав, що без того обійдеться, але тепер твердо постановив знищити Хрущенка.
- Панове! Прикре слово, яке професор Хрущенко кинув на пам’ять мого нещасного друга Кружляка, вимагає від мене, щоб я сповнив мій дружній обов’язок. Хотів я ще мовчати, особливо сьогодні, але бачу, що це неможливе. Отож я заявляю прилюдно, що...
- Пане президенте! Пане президенте! - кричав на весь голос Хрущенко. - Відберіть йому голос! Він мене зневажає! Він викликує скандал! Він осоромить нашу Академію!
Серед крику, що тепер знявся, не було чути, як президент кілька разів прикликав до порядку, а потім відібрав Різдвянському голос і вийшов із своїми секретарями із зали.
- Отож я заявляю прилюдно, - повторив громовим голосом Різдвянський понад увесь той крик, - що винахідником «радіоцелюлози» є не професор Хрущенко, а його асистент, мій покійний друг Кружляк!
- Брехня! Брехня! - кричав запінений Хрущенко.
- Зате професор Хрущенко - виновник його смерти!
- Брехня! - горлав Хрущенко. - Не вірте йому! Не слухайте його! Це негідна брехня!
- Кружляк упав жертвою затії професора Хрущенка! Кружляк винайшов «радіоцелюлозу», Хрущенко вкрав йому авторські права на той винахід, а щоб бути безпечним перед його обороною, звернув на нього неслушний закид розтрати державного золота та довів нещасного Кружляка до самогубства! Я маю на це докази в руках!
Після тих слів зійшов із трибуни та скорим кроком опинився поза залою.
Не здавав собі з того справи, коли і як знайшовся аж у садку - недалеко своєї фабрики, ген за містом. Уже було може з полудня, коли сів собі в якомусь затишному місці та прохолоджувався. Вітер розвівав йому волосся і так поволі приводив його до рівноваги.
Врешті Різдвянський прийшов майже зовсім до себе й пустився до фабрики.
II. У фабриці й дома.
Праця у фабриці й одностайний стукіт її машин додали йому самопевности. Він почув, що аж тут може віджити, що тут має своїх прихильників, що вони всі - інженери, урядовці й робітники - щиро йому віддані, що всі вони готові стати в його обороні. Адже ж він їх найщиріший приятель; він знає кожного з них радощі та болі. Не один раз ставав він їм у пригоді; не раз заступався за ними щиро перед кураторією фабрики й виборював їм кращі умови життя.
Фабрика була його дитиною; він клав підвалини під цю велетенську будівлю, робив її подрібні плани, організував і ділив працю, надавав напрямок діяльности, і все, що виходило з фабрики, носило печать його духа. Починаючи з плану кожного літака, а кінчаючи пробними летами готових апаратів, усе переходило через його руки, на його очах родилося й виростало. Він і «Перша державна фабрика літаків» - це були два нерозлучні поняття.
А проте він тим усім не чванився, тільки своєю славою ділився зі своїми співробітниками.
- Не будь їх тут, - говорив не раз до своїх знайомих, - то й тої всієї праці ви не бачили б. Перед вами являється тільки інженер, винахідник, конструктор, - але ви не бачите тої чорної роботи, що лежить між планом та його остаточним викінченням. Ви не уявляєте собі, що це значить: мати гарний, дібраний, достроєний фабричний персонал. Це немов добре зіграний оркестр. Кожний із музикантів робить своє, з гори уложене й вивчене діло, але всі вони стараються відгадати невисловлені думки свого диригента; всі так і живуть бажанням підійти йому під лад. Так само й мої товариші співробітники. Кожний із них чує, що його непоказна й невидатна робота - напр. стругати якесь металеве коліщатко, - це частина тої великої праці, яку виконує фабрика, і вона стане видимою так само, як чутна є гра цілого оркестру. Кожний із співробітників теж творить - і дуже часто вони приходять до мене - навіть найпростіші робітники - зі своїми проектами та уліпшеннями; тому я їх називаю моїми товаришами й радо ділюся з ними тими всіма похвалами, що на мене спадають.
І справді, Різдвянський за прикладом Едісона допустив до участи в прибутках фабрики всіх робітників, а проте вона несла свойому власникові, тобто державі, великанські зиски.
Різдвянський переходив крізь обширне подвір’я й широкі машинові зали. Всюди кипіла праця і всюди зверталися до нього з пошаною вдячні лиця його співробітників. Те все вернуло йому його звичайний внутрішній спокій, який він на хвилину стратив на тих зборах.
Увійшов у свій кабінет і велів попросити свого заступника, першого інженера Павла Покотенка.
- Мій друже, - сказав, кріпко стискаючи його руку. - Ви вже, певно, чули про мою пригоду в Академії.
- Чув, директоре, і мушу вам висловити моє щире признання, що серед таких важких умов не завагалися стати в обороні покривдженого Кружляка. Знав я його, а хоч і не знаю цілої його трагедії, то щиро мені жаль його зламаного життя. Я ні на хвилину не міг припустити до себе думку, щоби він справді був винен.
- Ні, не винен він нічогісінько. Це був чистий характер. Покійник не раз у листах до мене нарікав на професора, але аж його прощальний лист із лічниці пояснив мені все. Якщо професор схоче вести справу до кінця, я матиму нагоду доказати правдивість моїх слів. Але тепер хотів я вам сказати, що лишаю на вас фабрику на цілий тиждень. Мені необхідно виїхати на якийсь час до свого хутора спочити, а далі мушу підготовити матеріали для оборони себе й Кружляка.
- Їдьте в добрий час, директоре, - відповів Покотенко.
У цю мить увійшли в кабінет два другі приятелі Різдвянського: інженер Антін Коробка та професор геології Гриць Шевченко. Вони теж висловили йому своє признання й оповіли про дальший хід засідання, після того, як він вийшов. По добрій хвилині покликали назад президента, який наново відкрив засідання і врочисто проголосив, що в часі його відсутности Різдвянський тяжко образив вельмишановного професора Хрущенка, і на основі цього поставив внесення, щоби його, як людину, що приносить Академії нечесть, виключити з членів. До дискусії над цим внесенням не допустив нікого, і за ним голосували всі, з виїмком двох. Ось так покарали Різдвянського, а Хрущенко тріумфував.
Після тої розмови розпрощався з своїми приятелями й незабаром сидів уже в своєму маленькому літакові, який був приладжений так, що міг літати в повітрі, плавати по воді або їздити по суходолі. Пустив мотор у рух і піднявся з землі в повітря, перелетів понад місто й минув Дніпро, а коли йому щез із виду Київ, опустився на воду та поплив спокійно далі...
*    *    *
Одна, й друга, й третя зірка показалися вже на небі. На західному овиді померкло світло сонця і стало зовсім темно. Правий берег Дніпра зарисовувався тільки в гострих обрисах круч, прибережних лісів та поодиноких хат.
Врешті, здалека замаячіла гостра сильвета хреста; це була Шевченкова могила. Звідсіля було Різдвянському найближче до хутора. Він уже настільки заспокоївся та відпочив, що міг зважитися підлетіти в повітря. Один рух керми - і літак зачав підніматися вгору, кидаючи перед себе два довгі снопи світла; це засвітилися його нічні знаки, сильні електричні лампи з рефлекторами.
Через малий часочок широкий Дніпро виглядав уже тільки як вузенька ясна смужка, а незабаром літак звернувся на захід, і летун стратив ріку з виду.
*    *    *
У літай-орлівському хуторі, у привітній кімнаті при столі сиділа молода й гарна жінка та заплаканими очима дивилася бездушно на надзвичайне вечірнє видання «Канівського Листка». Не могло їй у голові поміститися те, що вичитала між новинками; хотіла в себе вмовити, що це тільки злобна видумка, бо не могла ні на хвилину вірити в правдивість такої вістки. Серцем чула, що це все неправда.
Київська телеграма приносила таку вістку:
«Скандал в Інженерській Академії. На сьогоднішньому ранішньому засіданні Інженерської Академії прийшло до бурхливих сцен, яких іще не бачила досі ніяка академічна інституція. Відомий інженер, директор «Першої державної фабрики літаків» Михайло Різдвянський мав виголосити сенсаційний реферат про зужитковування енергії Сонця для практичних цілей. Одначе замість того його коротенький виклад обмежився до кількох загадкових речень про якісь «радіоактивні промені сігма й омега», про які ніхто з поважних учених і чути не хоче. Розуміється, вся Академія однодушно висловилася проти його думок і устами проф. Хрущенка. виявила своє здивовання, що такий заслужений учений узявся за не своє діло та тратить дорогий час на безвиглядні фантазії. Ображений тим інж. Різдвянський різко виступив проти цілої Академії і накинувся поганою лайкою на проф. Хрущенка. Дійшло до того, що він не завагався кинути на Нестора української науки клевету, ніби то він, Хрущенко, виновник смерти свого асистента Кружляка, який - як відомо - наклав на себе руку в ***-ському заведенні божевільних, куди попав із тюрми за розтрату золота з державного банку. Проф. Хрущенко негайно звернувся на судову дорогу проти свого напасника й зажадав, щоб його арештували, бо можна побоюватися, що він на свойому літакові втече перед рукою справедливости. У хвилині, коли пишемо ці слова, Різдвянський уже, мабуть, арештований»...
Молода жінка встала від стола і нервово проходжувалася по кімнаті.
- Ні, це не може бути! - говорила сама собі. - Це хіба звичайна часописна сплітка!
А прочуття говорило їй, що, може, бодай частина правди в цьому є. Бо вже пізній вечір, а його ще немає дома, хоч він обіцював не баритися довго.
Галина Різдвянська знала, що її чоловік не з тих, щоби не вмів себе здержати. Те, що він сказав, - якщо взагалі часопис говорить правду, - мусило мати свою основу.
Що Кружляк не винен, у цьому була певна, бо хоч не знала його особисто, то на основі оповідань свого чоловіка прийшла до переконання, що в його житті мусила трапитися якась страшна трагедія, яка кинула тінь на невинну людину.
Але як зможе Михайло перед судом виказати його невинність та підтвердити вину проф. Хрущенка? А коли вістка про його арешт правдива, то що їй робити, як добути його з тюрми?
У важкій розпуці й журбі заплакала вдруге. Потім обтерла сльози й стала при відчиненому вікні та вдивлялася в пітьму ночі. Кругом було тихісінько...
Уже було добре по півночі, як роздалися дрібненькі, притишені дзвіночки й ціле подвір’я перед хатою засяяло дрібненькими електричними лампочками. Це був винахід Різдвянського - автоматичний знак, що його літак наближається до хутора. Він у поближжі свого хутора окремими радіосигналізаторами дзвонив у всі дзвіночки при хуторі та засвічував цілий вінок лампочок кругом хутора. Таким чином ставало можливим причалювати вночі на такому небезпечному місці, як тут, серед дерев і будівель.
Галина дивилася кругом, перешукувала очима ціле небо, але зразу не завважила нічого. Врешті на якусь секунду стало ясно, мов у день. Галина знала і цей знак: це був вистріл світляної ракети. Зараз потім показалися й два ясні снопи світла - рефлектори літака.
Галині живіше забилося серце.
- Так! Це він! Він на волі, а я непотрібно так дуже журилася.
Прожогом вибігла з хати.
Літак окружив цілий хутір двічі, неначе шукаючи пригожого місця, де б йому причалити, а потім спокійно, поволі, опустився на. землю В’їхав у вузеньку вуличку між двома рядами більших ламп і затримався перед самою хатою. Через кілька хвилин Різдвянський стояв уже на порозі хати та тримав в обіймах Галину.
- Ах, де ж ти так довго барився? - питала вона. - Як я сьогодні за тебе боялася! Тобі не трапилося ніяке лихо?
- Тьху, якийсь блуд мене причепився. Добрих дві годині блукався кудись світами, збився з дороги й не міг добитися додому. Це перший раз мені трапилося, хоч не раз літав уночі; видко, сьогодні нерви в мене дуже погані. Думав собі, що прийдеться літати аж до світанку, бо напотемки не зважився б я причалювати…
Різдвянський, привітавшися з дружиною, зараз же вернувся до літака, щоб його завести до повітки, немов добрий господар коня до стайні. Тут оглянув він радіомотор , виймив із нього незужиту ще частину радіочинного металу та сховав його обережно в окрему коробочку. Далі видобув із скриньочки малу подорожню торбину й довірив дальшу опіку над літаком послугачеві. Прийшовши до кімнати, Різдвянський кинув оком на стіл і побачив «Канівський Листок», у якому жінка вичитала цю злощасну вістку.
- Ти того плакала, моя голубко? Біднятко моє, ти стільки нажурилася із-за мене через людську глупоту та злобу! Але ж бо й безглуздо описали це засідання! Подумай сама тільки! Ти ж знаєш краще, як хто другий, мої праці та мої заміри, то й оціниш, чи міг я инакше поступити? А щодо тої другої справи, то ти думаєш, що наш «Нестор української науки» справді такий всесильний, щоб аж державна влада ставала в обороні його чести? Ти й не уявляєш собі, що це за негідник. До сьогодні ранку щось таке було б мені й через думку не майнуло. Ось дивися!
При тих словах взяв з торбини грубий пакет у конверті, адресованій до Михайла Різдвянського, а висланий з канцелярії ***-ського заведення для божевільних.
У конверті був ось такий лист:
«Вельмишановний добродію!
Обіймаючи посаду директора нашого заведення, я порядкував канцелярію й архів і знайшов там отсей пакет, який у нас довго перележався. Тому негайно пересилаю його Вам, щоби сповнити останню волю його нещасного автора. Іван Кружляк покінчив у нас своє злиденне життя самогубством.
Мені щиро було жаль отсеї зламаної людини, яку пізнав ближче й полюбив, будучи в той час помічником директора. Я здогадувався, що в його житті мусила трапитися якась страшна трагедія. Якщо мій здогад правдивий, то не відмовте моєму проханню повідомити мене про це. Дуже б я рад заспокоїти мою цікавість, що випливає з щирої прихильности до бідного Кружляка.
Прийміть слова глибокої пошани.
Степаненко».
Побіч того листа була там друга конверта з написом:
«Моя сповідь - прошу доручити її моєму другові, інженерові Михайлові Різдвянському. - Іван Кружляк».
Галина Різдвянська добула з конверти того грубого листа й швидко стала читати.
III. Сповідь.
«Заведення божевільних,
у день моєї смерти.
«Мій друже єдиний!
Ще тільки кілька годин ділить мене від краю життя. Мої вороги зробили з мене божевільного й запроторили сюди, звідкіля люди або зовсім не вертаються, або виходять моральними й фізичними каліками. Жити тут довше неможливо. Як день, так ніч стоять мені перед очима моя вірна дружина й мої любі діти, і я бачу, що їм уже ніяк не поможу: чи я тут довше остануся, чи навіть як вийду на волю. Отсі привиди так мучать мене, що я не в силі описати тобі те страшне пекло, в якому живу.
І в цю найтяжчу хвилину мого життя приходиться мені прохати тебе, мій давній, випробуваний друже: не відкажи мені, нещасному, останньої прислуги. Залишаю дружину та двоє малих діток. Дружині, мабуть, і так уже небагато осталося життя на цьому світі, зате ж діти! Ох, та одна думка доводить мене до розпуки! Що з них буде? З яким клеймом підуть вони в світ? Батько - злодій...
Заклинаю тебе на все в світі, на все, що тобі дороге й святе, на нашу колишню дружбу, на твоє сімейне щастя та щастя твоїх дітей, якщо вони є б тебе, - друже мій, Михайле, в тобі одна моя надія! Колись, може, вдасться тобі очистити мою пам’ять та моє ім’я від ганьби, що на мені лягла, і вернеш моїм дітям чисте ім’я. Нехай вони не соромляться за свого батька! Нехай не мають до нього жалю, що зловив їм життя. Це лихі люди його зломили!
Прийми ж отсю мою сповідь, вислухай мене, нещасного, та повір мені. Колись, може, й виявиться моя невинність!
Коли ми розходилися, я якраз став асистентом у проф. Хрущенка, а ти виїжджав за границю. Від того часу майже перервалася наша переписка, а незабаром я стратив тебе зовсім із виду. Аж недавно вичитав я в одному науковому журналі твоє ім’я й нагадав собі, що тобі одному можу повірити мою тайну та покласти тобі на серце долю моїх діток.
Став я працювати в лабораторії Хрущенка, помагав йому в його працях, а принагідно працював і для себе. Спеціальність Хрущенка - як тобі відомо - радіоактивність; тому й не дивно, що я кинувся на те приманливе поле. Я сподівався, що під оком першої поваги в тій ділянці науки вироблюся й багато скористаю.
Хрущенко зразу був дуже радий з моєї постанови. Цілий час тільки ходив за мною, викладаючи мені свою теорію; наслідком того я в один місяць був із нею обізнаний краще, ніж якби виучував її з книжок. Але коли він дійшов до того місця, на якому спинилися його досліди, спинився і він у своїх лекціях та одного разу сказав мені, що це останнє слово науки, що поза ці залізні стовпи годі йти. Мене дуже здивував такий ненауковий вислів професора, і я спробував йому спротивитися. Сталося це перший раз, бо досі я його тільки слухав і не перечив йому в нічому.
Хрущенко дуже нагнівався й дав мені зрозуміти, що не виносить спротиву, а коли я хочу жити з ним у згоді, то мушу йому підчинятися. Від того часу наші відносини змінилися до непізнання: Хрущенко був лихий на мене, сердився й постійно мені дошкулював. Я побачив, що не виграю з ним справи, і старався догоджувати йому у всьому. Я мав замало енергії, щоб опертися його примхам, тим більше, що боявся втратити своє місце. Саме тоді занедужала моя дружина, і я мусив дуже дбати про ласку професора. Про це, мабуть, я писав тобі свого часу.
Заняття в лабораторії стали мені скучні. Моя жива думка рвалася вперед; в моїй уяві зачали творитися нові комбінації, плани, ідеї. Зродилася в мені охота зачати власні досліди.
Зразу я боявся професора, але згодом в асистентському кабінеті зачав я працю. Йшла вона зразу пиняво, а потім чимраз гладше; все ж таки вона була гарячкова, доривочна. Не міг я, як другі асистенти, віддаватися своїм дослідам свобідно поза обов’язковими заняттями; я мусив ховатися з кожним учинком, викрадав перед пильним оком професора приладдя, що його потребував. Врешті я сказав Хрущенкові, що стою на шляху до одного дуже важного відкриття, з якого собі дуже багато обіцяю, і прохав його дозволу працювати в його лабораторії.
Хрущенко всміхнувся лукаво й зачав випитуватися про подробиці моєї теорії, яку я йому представив у головних нарисах. Він додав іще декілька іронічних уваг і, нарешті, згодився, але я побачив із його слів, що прийдеться мені гірко відпокутувати мою забаганку.
Предметом моїх праць була «теорія радіоцелюлози» , яка стала відомою тоді, коли про неї зачав писати проф. Хрущенко. Та це, що писав Хрущенко, - не моя теорія. Вона перервана в половині та з’ясована так баламутно, що згубилася моя провідна думка: безплатне здобування сонячної енергії в необчислимо великих кількостях! Стаття Хрущенка була тільки початком довгого ряду дослідів, які я розклав на кілька років і яким думав присвятити ціле моє життя. Але доля хотіла инакше...
Ось слухай далі. Маючи свобіднішу голову, я працював так, як тільки може працювати молода, енергійна людина, що захопилася святим огнем до великого діла. Кожну свобідну хвилину присвячував я моїм дослідам і щодня бачив якийсь, бодай маленький, поступ. Я почував себе над усяку міру щасливим, особливо ж тоді, коли на протязі кількох місяців закінчив першу частину дослідів і став готовити першу статтю до друку.
За той час Хрущенко знову змінився до мене; став нараз дуже солодкий. Я зразу був дуже обережний, але згодом перемогла моя добродушна вдача, і я забув на те, що мені треба берегтися його. Професор не раз розпитував мене про мою працю, а я говорив йому звичайно більше, як було треба. Після кожної такої розмови Хрущенко відходив дуже вдоволений.
Одного разу я застав у моєму столику в лабораторії страшний нелад. Записки з моїх праць, які я там тримав, були поперекидані так, що мені треба було кількох годин праці, щоб їх довести до ладу. Та я не підозрівав нічого. Я дав зробити сильніший замок до столика і заспокоївся.
Через якийсь час я виїхав на кілька днів із Києва. Коли вернувся й зайшов до лабораторії, то став мов укопаний: мій столик був розбитий, дно шухляди виламане, а з мого рукопису не залишилося нічого, тільки два малі шматки паперу... Я негайно скликав усю прислугу й довідався, що в часі моєї відсутносте ніхто, крім професора, не міг входити до моєї кімнати, бо ключ від неї висів у його кабінеті. Я пішов до Хрущенка й розповів йому своє горе. Він прийняв мене доволі холодно та здивувався, чому я якраз до нього з отсим звертаюся.
Я сильно збентежився тим і відповів, що хотів тільки поділитися з ним моїм горем, бо ж він досі так щиро відносився до моєї праці. На те дістав терпку відповідь, що моє горе його не болить.
Я вийшов з його кімнати, але виніс те непохитне переконання, що то шановний професор приклав свою руку до цього діла.
Від тої пори я почував себе дуже нещасливим. Уся моя праця пропала марно. Я вклав у неї стільки мого труду, стільки зусиль, що тепер уже не міг зачинати її вдруге...
Аж після довгого часу я отрясся з того отупіння і взявся наново до роботи.
Хрущенко, що цілий той час ходив насуплений, мов чорна хмара, застав мене одного разу в лабораторії при новій праці й накинувся на мене, що я поважився робити що-небудь без його дозволу. Не помогла моя оборона, що я тільки продовжую мою попередню працю, - професор лаявся далі, що я йому псую приладдя, а потім не маю відваги показувати свою недоладну працю людям, тому роблю якусь трагікомедію з бандитським нападом...
Мене страшно заболів такий закид. Здавалося мені, що мушу йому на це відповісти як слід, - але зараз же нагадав собі, що в мене хвора дружина, а я такий розбитий, що не потрафлю знайти собі якогось иншого заняття, - хоч бачу, що це був для мене одинокий рятунок. Отже й тепер я змовчав цю важку образу...
Моє покірне становище і тим разом помогло мені. Професор знову став ставитися до мене краще, а через якийсь час навіть один і другий раз запросив мене до себе додому. Згодом став я в нього майже щоденним гостем.
Не стану описувати тобі товариства, в якому я щовечора обертався. Були це переважно старі холостяки, з-поміж яких професор хотів собі зловити зятя для своєї поганої одиначки, - люди, з якими не міг я мати нічогісінько спільного. Вони то грали в карти, то забавляли панну Евелину, а я крутився між тими двома гуртками, не можучи собі знайти місця. З того користав переважно професор, який ловив мене десь у кутку й цілими вечорами оповідав про свої важні наукові відкриття.
Я не раз дивувався сам собі, чого я шукаю в цьому товаристві, і не раз присягав собі, що туди більше не піду. Але коли надходив вечір, я кидав хату та йшов до професора. Хрущенко просто загіпнотизував мене: коли, прощаючись зі мною в робітні, говорив з солодкою усмішкою: «Сьогодні побачимось у мене; правда?» - я не мав сили не піти до нього.
В його домі пізнався я з моїм найтяжчим ворогом, який украв у мене золото, а на мене кинув підозріння... Був це, як знаєш, молодий урядовець «Дніпровського банку», Семен Бовдур. Він умів бути наймилішим товаришем, удавав своє співчуття, цікавився цілим твоїм життям-буттям.
Зразу мене зовсім не тягло до нього, а навіть чув до його якусь стихійну відразу - просто обминав його. Але потім прийшлося мені раз і другий вертатися з ним від професора - і ми розговорилися. Я спершу був дуже обережний до нього, та незчувся, як він своєю вдаваною щирістю мене поконав.
Був це гуляка; скільки гроша висипалося з його кишені на зелений столик! Але він удавав багатого, оповідав про своє велике майно, отже я не дивувався, що він на те має гроші.
Одного разу заявив мені професор, що має для мене дуже добру посаду: головного завідуючого відділом золота в «Державнім інституті експлуатації природних багатств України». Говорив, що на цю посаду треба не тільки доброго фахівця-хеміка, але при цьому надзвичайно чесної й певної людини; а таким уважає мене. Я зараз же згори подумав собі, що закуплю деяке приладдя й хемікалії та вернуся до моїх наукових праць.
Я обняв посаду. Праці мав дуже багато: до мене належав нагляд над усіма запасами золота, що наспівали до мого відділу з копалень, поки їх передано в Державний банк, а крім того мав я перевіряти всі хемічні аналізи, що їх робили мої урядовці, під строгою особистою відповідальністю.
Все ж таки я тішився, що перестану бачити Хрущенка; та незабаром він став до мене навідуватися день у день та пересиджував зо мною по кілька годин...
Минув місяць тяжкої праці, і мені прийшлося робити перший місячний баланс. Нещастя хотіло, що якраз тоді занедужав мій головний бухгалтер, а що справа була надзвичайно пильна, то я це мусив зробити сам. Але це мені йшло як на початок - дуже трудно, тому я звернувся до мого друга Бовдура, щоби мені поміг. Він радо згодився - і я надзвичайно тішився, що невмолимо строга комісія висловила мені повне признання.
Бовдур побачив, які багатства криє в собі мім золотий відділ, і став заходити до мене частіше. Але одночасно Хрущенко перестав у мене бувати. Здивувало мене це, бо між професором і Бовдуром були й надалі якнайкращі відносини, і він іще й тепер бував у нього щоденним гостем..
Одного разу сиділи ми вдвох з Бовдуром у моїй канцелярії. Я тільки що прийняв якусь більшу кількість золота й записував його до книжок; золото лежало на столі, а так само й підручна скринька стояла відчинена, бо я мав роздати кілька нових аналізів.
Нараз задзвонив у сусідній кімнатці телефон, і я побіг туди, лишаючи все золото на мого товариша. Недовго я там був, але як вернувся, завважив, що Бовдур завзято ходить по кімнаті - проти свого звичаю - і затирає руки. Здавалося мені, що на його лиці малюється якесь надзвичайне вдоволення. Бовдур посидів іще хвилинку, але далі розмова не клеїлася, і він розпрощався, а на прощання стиснув мені руку сильніше, як звичайно.
Отсей епізод затерся швидко в моїй пам’яти, та віджив він наново через два дні. Ранішні часописи принесли вістку про втечу касира «Дніпровського банку» разом із грубими грішми. Мене обняло лихе прочуття; я ледве діждався, щоби розійшлися всі мої урядовці, і прожогом взявся числити стан золота. Тривало це цілу ніч, а вислід мого обчислення був громом із ясного неба: мені недоставало великої кількости золота... Тоді я набрав переконання, що й мене обікрав Бовдур, коли я був при телефоні!
Я був близький божевілля. Що мені було робити? У своїй непрактичности й непорадности звернувся я на найгірший шлях, який тільки міг вибрати. Я не міг признатися до того, що в мене запас золота не в порядку, тільки за всяку ціну мусів залатати цю діру. Але як? Куди ж мені було звернутись? Кого просити поради? Я бився з думками, не признаючись до моєї пригоди, - навіть дружині ні словечка не сказав про неї. У моїй журі був я ще й настільки необережний, що перестав ходити вечорами до професора, і тим звернув на себе увагу. Трудно було не дошукуватися причинового зв’язку між утечею Бовдура й моїм смутком.
А тим часом кінчався місяць, і надходила чергова ревізія. У смертельній тривозі пішов я до Хрущенка й розповів йому все. Із сльозами в очах благав я порятунку в нього та на все в світі заклинався про свою невинність. Професор, почувши це, зблід і зачав труситися, а потім кинувся на мене, неначе б хотів мене вбити. Він закинув мені, що я стояв у спілці з Бовдуром, що ми разом розтрачували золото, тільки ж він був мудріший, бо вивів мене, дурня, в поле і в сам час дав ногам знати, а мені прийдеться відповідати за двох. До того ж, я наніс такий сором його старій голові, нашому університетові і цілому вченому станові, що за це не має навіть для мене відповідної кари.
Через годину відбулася ревізія; ще голова ревізійної комісії списував зо мною протокол, як з’явилася поліція, й мене перевезли в холодну...
Ах, друже мій, що я пережив у тих кількох перших днях моєї тюрми - цього не опише ніяке перо... Немає в мене сили, щоб описати тобі першу зустріч з дружиною в тюрмі...
Мій оборонець, Яковленко, зробив, що зміг, для мого рятунку, але виходу не було: мені грозила довга тюрма з утратою всіх прав та з клеймом злодія на мені й моїх дітях...
Аж коротко перед розправою являється в мене хто? Хрущенко! Він виявив мені своє співчуття й жаль та заявив мені, що має змогу вирятувати мене з тюрми ще перед розправою, бо суд ніяким чином мене не оправдає. Як рятунок подав мені - заведення божевільних! У нього, - казав, - є приятель, професор психіатрії, який згодився мене признати божевільним, так що до судової розправи навіть не дійде. В домі божевільних я перебуду тільки якийсь час, поки справа не припаде трохи порохом забуття; тоді при допомозі того самого психіатра він визволить мене й дасть змогу виїхати далеко, на Зелений Клин, де зможу знайти відповідне заняття.
Я зразу настрашився такої думки, тому випросив собі в Хрущенка кілька днів до надуми. Він радо згодився на це, тільки застерігся, щоб я про це ні словечком не зрадився ні перед дружиною, ні перед моїм оборонцем. Я обіцяв мовчати.
Я довго боровся, але зрозумів, що мушу поступитися. Я був бездушним знаряддям у руках того страшного чоловіка. В ньому я бачив мого спасителя і став йому дякувати за його добре серце та опіку над моєю сім’єю... Михайле, уяви собі, я впав перед ним навколішки й плачучи дякував йому за рятунок!
Дружину й дітей бачив я ще тільки один-однісінький раз. За допомогою Хрущенка вони були в моїй келії мало не цілий день. Я розповідав їм, що маю надію на визволення, але, пам’ятаючи на погрози Хрущенка, не зрадив їм нічого. При прощанні ми плакали з радости, що незабаром знову будемо всі разом, на волі...
Другого дня я був уже в домі божевільних. Директор, приятель Хрущенка, знав про все, тому не мучив мене допитами, тільки вдоволився формальностями. Аж одного разу являється в мене знову Хрущенко й оповідає мені, що моя справа в суді вже вбита, що громадська думка змінилася на мою користь. Від того часу я не бачив уже нікого з моїх давніх знайомих…
Зараз після цих відвідин вивезли мене кудись далеко: у закритій повозці перевезли ніччю на залізничий дворець, тут всадили до вагону - і я поїхав світами. Надвечір опинився я аж тут, де й прийдеться імені розпрощатись із життям.
Здавалося мені зразу, що тутешнє гігієнічне життя верне мені спокій, і все було би гарно, якби не моє окруження, якби не сотні тих нещасних моїх товаришів, що їх бачив на кожному кроці, з їхніми божевільними вигадками й маніями. Тоді я зачав поважно думати над тим, коли то мені прийдеться видістатись на волю. Згодом я спитав про це лікаря - і його відповідь розкрила мені всю правду. Мене запроторили сюди навіки як невилічимого та небезпечного недужого, який час до часу дістає шалених нападів... Отже моя доля була запечатана...
Я став попадати в меланхолію. Одначе, щоби переконати лікаря про безосновність його побоювань щодо моїх нападів, я поводився зовсім без закиду і не давав пізнати по собі свого пригноблення, так що навіть мої доглядачі стали мені говорити, що я сюди не належу.
Начальником відділу, на якому мене приміщено, був молодий лікар, із яким я мав нагоду не раз розговоритися. Між нами нав’язувалися щораз кращі відносини. По лиці лікаря бачив я, що він стає мені щораз більше прихильний, так що в мені зродилася нова іскорка надії.
Одного разу попросив я в нього відповідної лектури. Він радо згодився на це, і від того часу приносив мені багато новинок наукової літератури. Я цілими днями читав, а у вільних хвилинах дискутував з ним.
Найбільше цікавили мене наукові журнали. Мій новий приятель у своїй прихильности до мене пішов так далеко, що на свій кошт виписав наш «Хемічний збірник». Як я зрадів, як уперше дістав його в руки! Не пам’ятаю, чи я коли в моєму житті вичитував що так пильно, як отсі числа «Збірника»! Аж ось одного разу переглядаю найновіше число журналу й бачу мою «теорію радіоцелюлози», видруковану як відкриття Хрущенка...
В одну мить я зрозумів усе. Зрозумів, куди подівся мій рукопис, чому професор віддав мені золото під нагляд, нащо лишав мене одного з Бовдуром і звідкіля взялося в нього милосердя, щоби рятувати мене від суду, а мою сім’ю від голодової смерти! Він хотів позбутися свідка своєї незаслуженої слави, й тому придумав таку диявольську штуку, щоби мене навіки тут затримати!
Я стратив панування над собою, забув про всі мої постанови і зняв крик. Коли лікар надійшов, здивувався моїм видом, але коли я став кричати, що Хрущенко вкрав мою працю, і вимовив те злощасне слово «радіоцелюлоза», лікар усміхнувся і став мене заспокоювати, а тим часом моргнув на прислугу. Таким чином я опинився в сорочці з довгими рукавами, а через хвилину був уже на відділі шалених... Три дні кидався я справді мов шалений, і товк головою до стін, а доглядачі мене тяжко побивали. Але згодом я порозумів, що тим нічого не вдію, що краще поговорити з лікарем та вияснити йому всю історію, одначе начальником мого нового відділу був хто инший, і я не мав до нього довір’я. Тоді я постановив умерти. Хотів іще тільки лишити тобі мою сповідь та просити тебе, щоби зайнявся моїми дітьми й очистив мою пам’ять. Але до цього треба було часу й спокою.
Місяць спокою й резиґнації - і я знову був на відділі мого друга-лікаря. Спричинився до того мій лист, який я йому передав через одного доглядача. У своєму листі просив я лікаря, щоби переніс мене в инший відділ, пригадував йому наші розмови й обіцював, що вже буду спокійний. Він, добряга, визволив мене.
Коли я прийшов на його відділ, почував себе так, неначе та мала собачка, що її вибили й викинули надвір, а потім знову пустили до хати... Я був покірний і пригнічений. Мене опанувала тепер справжня меланхолія, і я почув, що занепадаю на здоров’ю з дня на день. Тому порішив я прискорити написання отсього листа, ще заки затемниться мій ум.
Остаточно я відважився читати ще раз Хрущенкову «радіоцелюлозу».
Читав я її - і переживав ці недавні хвилини... Ясно перед очима ставала мені ціла моя теорія; я пригадував собі всі найменші подробиці своїх дослідів. Нарешті нагадав я собі все; а, читаючи раз у раз Хрущенкову статтю, я прийшов до переконання, що він не зовсім добре пережував мою працю, тільки перекопіював її і видав під своїм іменем. Аж ось дочитався я до одного дуже неясного місця; там аж виднілася якась прірва. А якраз оце місце кидало ясне світло на всі дальші висновки; що тут я розвивав надзвичайно сміливі плани, як можна використати мою «радіоцелюлозу» для експлуатації енергії Сонця.
Нараз і те стало мені ясне. Цей, що крав мій рукопис, у поспіху загубив два листки. Чи не було на них якраз тих висновків, що їх недоставало в статті?
А як штудерно мій шановний професор перебився крізь ту небезпечну Сціллу й Харибду! Як дотепно заокруглив ці два місця. Він залатав їх так, як добрий хірург рану, що, здається, і сліду зшиття після загоєння не остане! Але забув звернути увагу на одну дрібницю. У моїх двох загублених листках зачинався новий розділ; та наш учений при переписуванні чужої праці цього не завважив і пропустив заголовок, так що кінець розділу говорить зовсім про що инше, як було на початку. Отеє повинно вистачити, щоби ти знайшов шлях до очищення моєї пам’яти...
Вчора я роздобув веронал, якого тут уживають як насонний лік для успокоєння шалених. Кілька грамів увільнить мене від моїх тяжких терпінь. Засну, щоби більше не пробудитись...
Ось і кінець моїй сповіди. Якщо вона дійде до твоїх рук, ти зумієш оборонити мою пам’ять і направити мою та моїх дітей кривду.
Як написав лист, мені стало відрадніше. Чую, що моя сім’я матиме в тобі щирого оборонця. Прощай, мій Михайле, правдивий, щирий друже. Перед тобою одним висповідався я обширно - з дружиною й дітьми прощаюся тільки коротко; вони занадто безсилі та зламані, щоби могли впімнутися за свою кривду.
Якщо доведеться тобі зустрінути коли в житті мого друга-лікаря, розповіси йому мою історію.
Згадай коли добрим словом твого нещасного друга
Івана Кружляка».
IV. В обороні померлого друга.
До адвокатської канцелярії Петра Сотенка зголосився Михайло Різдвянський, розповів йому все та просив його взяти на себе оборону в справі з Хрущенком. Різдвянський зразу шукав Яковленка, який колись боронив Кружляка, одначе Яковленко вже не жив.
Сотенко вислухав уважно Різдвянського, прочитав подані йому папері й призадумався.
- Справа буде важка. Лист людини, що її урядово признали божевільною, - це для суду замалий доказ. Я особисто переконаний, що він говорить правду. Але чи цей лист зможе повалити в публічній думці професора, який для широкого загалу все-таки являється великим авторитетом?
- Я ж буду вести фаховий науковий доказ, що в одному місці Хрущенкової праці є наглядна прірва.
- Доказ, який ви подасте судові, піде на оцінку фахових знавців, а ними - по всякій правдоподібности - будуть прихильники Хрущенка; тому ви мусите мати ще щось більше для вашої оборони. Найкращим доказом було би, - додав по хвилині, - якби вам удалося відшукати ці два загублені листки Кружлякового рукопису. Чи ви бачилися з його вдовою?
- Так, я був у неї, як тільки дістав цей лист. Вона живе дуже злиденно. Лист небіжчика був для неї новинкою. Вона була певна, що Кружляк справді збожеволів; її не хотіли навіть допустити до чоловіка, казали, що це небезпечно, бо він кидається на всіх. Як його вивезли з Києва, вона навіть не змогла довідатися, куди його запроторили. Навіть Яковленкові не вдалося це розкрити.
- Чи ви читали статтю Хрущенка?
- Читав її, як тільки появилася. Вона зацікавила мене дуже, - бо ж і я простував до тої самої мети, що Кружляк, тільки йшов зовсім иншим шляхом; крім того, я дивувався, що той старий гриб виступив із такою новою теорією. Після Кружлякового листа мені вдалося без труднощів віднайти це темне місце.
- А не знаєте, чи перед тим хто-небудь звернув на це увагу?
- Слабу сторону його праці завважили незабаром після її появи. Його стаття не вдоволила нікого. Зараз у черговому зшиткові «Хемічного збірника» була про це мова.
- А що ж Хрущенко на це?
- Мовчить. Від того часу появилося ще кілька зшитків «Збірника», одначе про це питання не було вже мови.
- А бачили ви Хрущенка після листу Кружляка?
- Один раз випадково зустрів його на вулиці, день перед тим злощасним академічним засіданням. Зачав із ним розмову та зійшов на його статтю. «Пане професоре, - сказав я йому, - недавно читав я вашу цінну «радіо целюлозу» наново й дуже втішився, що ви не випередили мене у використанні енергії Сонця. Та я завважив, що в ній одне місце дуже неясне. Чи ви часом не пропустили там двох сторінок рукопису?» Хрущенко зблід і запитав: «Як ви це розумієте?» - «Ви повинні це краще знати», - відповів я й розпрощався. Тоді Хрущенко зрозумів інстинктивно, що я йому ворог, і тим я пояснюю собі його поведення на засіданні Академії.
- А про Бовдура не чули нічого?
- Не чув. Він пропав, мов крізь землю провалився.
- В такому разі я не бачу иншої ради, як тільки відшукати ці загублені листки рукопису. Але спішіться, бо часу вже мало.
На тому вони розсталися. Різдвянський пішов до Кружлякової перешукувати папери покійного.
*    *    *
Як колись Інженерська Академія, так сьогодні велика зала Київського суду була щільно заповнена людьми. Тут розбирали справу Різдвянського, якого обвинувачував професор Хрущенко за образу чести. Отся сама публіка, яка тоді, на пам’ятному засіданні Академії, чула бурхливу дискусію, зібралася й сьогодні, бо була цікава дізнатись, як закінчиться ця справа.
Різдвянський із повним спокоєм та гідністю зачав свою оборону. Він виступив з критикою статті Хрущенка та відчитав її неясні місця й закиди, які цій статті дороблено. Найсильніше враження зробило те, як він показав, що в статті недостає третього розділу; після другого - надзвичайно довгого - приходить четвертий, а закінчення другого своїм змістом не відповідає його заголовкові.
- З того всього приходжу до висновку, - говорив на кінець, - що шановний професор, переписуючи чужу працю, загубив щонайменше дві сторінки рукопису.
У цьому місці сильно подивився на Хрущенка; той опустив зір до землі та став неспокійно крутитися на кріслі.
З черги відповідала як свідок Кружлякова вдова. Вона, зламана й прибита горем, виглядала старша, ніж була дійсно; на її збідованому лиці було все-таки видко сліди колишньої краси. Оповіла цілу свою історію: як молодий студент Кружляк, зараз же після закінчення університету, взяв її - бідну сироту, - як обидвоє пробивалися крізь життя з охотою й найкращими надіями. Кружляк - людина дуже непрактична в житті, мов дитина, й податливий - мав невичерпану енергію до праці й думав, що стоїть на порозі до щастя, коли став асистентом Хрущенка. Він уже тоді мав за собою деякі наукові праці й сподівався, що при тому славному професорі зможе багато скористати.
- Та незабаром, - оповідала далі, - з ним сталася така зміна, якої я не вміла собі пояснити, із давньої веселости не лишилося нічого; він став понурий і мовчазний. Я бачила, що на нього так погано впливає проф. Хрущенко, й догадувалася, що він поводиться з ним негарно. Та цілий той час я не чула від нього ні словечка про його відносини до професора, ні не могла довідатися, куди він ходить вечорами. Але найгірше було вже тоді, коли він познайомився в Бовдуром; я й на вічі його не бачила, то проте якось серцем відчула, що нас жде горе. Дійшло до того, що вістку про його арешт я приймила як щось таке, чого можна було сподіватися. Коли його арештували, - тут вона розплакалася, - я думала, що проф. Хрущенко справді зайнявся його й нашою долею; такий він був для мене добрячий і ласкавий. Аж тут другого дня після нашої останньої стрічі довідалася з жахом, що мого чоловіка перевезли до дому божевільних на домагання суду... Там не позволили мені вже з ним бачитися; одного дня казали, що слідчий суддя заборонив кого-небудь до нього допускати, а пізніше оповідали, що небезпечно йти туди, бо він дістає нападів шалу й кидається на всіх, хто йому попадеться під руку. Нарешті сказали мені, що його тут уже нема; куди його вивезли - цього ані я, ані Яковленко не змогли довідатися. Потім дістала відомість про його смерть, але з короткого прощального листа не могла відгадати причини його смерти.
Тепер прийшов до слова фаховий знавець, професор Шелудько, приятель Хрущенка. Патетично представив засідання Академії і зараз на вступі заявив, що не може повірити, щоби вельмишановний і заслужений професор Хрущенко міг допуститися злочину, який йому закидають. Голосом, повним обурення, сказав, що Різдвянський сам не знає, чого хоче, і перейшов до фахового обговорення Хрущенкової статті. Зручною діалектикою поборював усі труднощі того неясного місця; й остаточно прийшов до висновку, що все в порядку, а тільки друкарська коректа була погана... Врешті промовив:
- Я заявляю отсим прилюдно, що немає найменшої основи сумніватися в авторські права професора Хрущенка до статті про «радіоцелюлозу».
Після його слів було видко, що симпатії суддів та всієї авдиторії хиляться на бік Хрущенка. Одначе оборонець Різдвянського заявив:
- Ми, юристи, в академічних дискусіях неписьменні. Вартости наукових доказів, що їх тут подавали обидва противники, ми не в силі оцінити, тому мусимо шукати юридичних аргументів і тільки на них оперти наші висновки. Тому попрошу дозволу прочитати тут дещо.
Після цих слів відчитав лист директора ***-ського заведення божевільних, а далі лист Кружляка.
Враження, яке викликала ця сповідь, було страшне. Ціла зала мов завмерла; а хоч останні слова листа вже давно прогомоніли, то ніхто й не відзивався.
- Пане професоре Хрущенко, - перебив тишину голова суду, - що ви скажете на той лист?
Очі цілої авдиторії звернулися до Хрущенка. Трудно було пізнати, що це та сама людина, яка ще недавно іронічно підсміхалася до слів оборонця свого противника. Червоне звичайно лице було бліде, мов стіна; малі, живі очі дивилися кудись нерухомо в куток зали, а руки звисали, мов мертві, на поруччях крісла. Сидів засунений у куток, і не знати було, чи це статуя, чи жива людина.
Минула добра хвилина, заки він стрепенувся і з трудом підвівся з місця. Хотів щось сказати, але тільки рушав ротом, а голосу не було чути.
Замість нього заговорив його правний дорадник, який умить розібрався в ситуації:
- В імени шановного професора Хрущенка заявляю, що лист, який тут був прочитаний, нам нічогісінько не говорить. Перш за все, не маємо ніякої підстави вірити, що його справді писав Кружляк. А хоч би й так було, то прошу вважати, що це була людина хвора на умі. Прошу мати на увазі, що покійний ще до свого ув’язнення терпів манію переслідування й меланхолію та вів себе дуже загадково, тому трудно цей лист брати поважно.
- Пане професоре, як ви задивляєтеся на лист покійного Кружляка? - спитав голова суду.
- Ні слова правди в ньому не має! - запищав Хрущенко, намагаючись удавати бадьорого.
Тут забрав знову голос оборонець Різдвянського:
- Це надзвичайно вигідно - вживати таких аргументів: заперечити все, що говорить противник. Та на це я відповім ось що: по-перше, за листом Кружляка стоїть іще свідоцтво поважного лікаря, директора заведення, що в ньому помер Кружляк, і йому ми не можемо не вірити. По-друге - в мене є доказ знавця письма, що лист писаний справді рукою Кружляка. А врешті, як річевий доказ передаю ось тут два листки Кружлякового рукопису, які згубив професор Хрущенко, а вони, може, допоможуть нам вияснити темне місце статті. А що я не компетентний у цьому ділі, то попрошу дозволу, щоби директор Різдвянський пояснив нам, як ці два листки підходять до цілої статті.
Тоді Різдвянський став пояснювати зв’язок між віднайденими листками та темним місцем статті й виказав, що на них міститься те все, чого на них недоставало в статті. Прості слова Різдвянського промовляли до переконання.
Шелудько попросив слова й зачав знову наукову дискусію з Різдвянським; голова суду, а з ним і другі судді, стали нетерпеливитися, бо чули, що це не належить до суду. Під час того Сотенкові подали якийсь лист. Він роздер конверту й перебіг очима письмо та скоренько підійшов до суддів, якраз тоді, коли голова суду хотів уже відібрати голос Шелудькові. Він шепнув голові кілька слів, і той перервав учену диспуту професора, а дав слово адвокатові.
- Якраз у цю хвилину дістав я лист із бюра детективів, з якого довідуюся, що Семена Бовдура, який розтратив банкові гроші й обікрав Кружляка, приловлено в Буенос-Айресі. Там він від кількох місяців жив дуже широко й виманчував від різних людей гроші. Супроти того, що наша нинішня справа тісно зв’язана з справою Кружляка, яку суд припинив, і з майбутнім процесом Бовдура, я вношу, щоби розправу перервати та відкласти до того часу, аж поки виясниться справа Бовдура.
Авдиторія порушилася. Дві такі сенсаційні події, як лист Кружляка та відомість про приловлення Бовдура, зовсім змінили положення. Присутні шепотом ділилися своїми враженнями; Хрущенко сидів мов мертвий; біля нього стояв Шелудько, бажаючи його заспокоїти. Різдвянський підійшов до Кружлякової і щиро стиснув її руку. Кількох прихильників Різдвянського висловлювало своє вдоволення його дружині, що була на залі.
Голова суду перервав засідання.
V. На новому становищі.
«Київ, дня ***
Інженерові
Михайлові Різдвянському,
директорові Державної фабрики літаків,
Літай-орлівський хутір.
Віддаючи управу фабрики у Ваші руки, Кураторів мала ту певність, що Ви використаєте все Ваше глибоке знання та Вашу енергію для ведення фабрики, що вона під Вашим проводом підійметься до високого розвитку. Тим часом покладені на Вас надії завели. Фабрика на протязі останніх місяців на очах занепадає; її продукція не стоїть у ніякому відношенні до кількости замовлень та запотребування. Вина того занепаду лежить виключно на Вас, бо Ви, заняті Вашими приватними науковими працями, просто занедбуєте Ваші директорські обов’язки. Мало того. Для вашого приватного вжитку маєте якісь таємничі «радіомотори», яких, одначе, не хочете передати для добра загалу, і таким чином не дотримуєте відомих постанов нашої умови, що всі ваші винаходи на полі летунства віддасте на виключну власність довіреної Вам фабрики.
Врешті, останній факт: виключення Вас із членів Інженерської Академії, кидає велику пляму на інституцію, на чолі якої Ви стоїте, і компрометує її так, що Кураторія постановила подякувати Вам за дотеперішню працю та прохати Вас від дня отримання цього листа залишити відвідування фабрики».
Таке письмо отримав Різдвянський у кілька днів опісля від Кураторії, що завідувала фабрикою літаків. Була це вже друга ластівка бурі, яку підготовляв у Києві професор Хрущенко. Недавно перед тим прийшов лист від Інженерської Академії з повідомленням про його виключення з членів Академії.
Галина Різдвянська дуже зажурилася тим листом. Не жаліла тої посади, яку її чоловік тратив, із матеріальних причин; вона занадто добре знала його вартість та вірила у вартість його винаходу. Її боліло тільки те, що він муситиме кинути місце, з яким так тісно зжився, в яке вложив стільки свого труду, стільки свого власного «я». Це ж тільки йому одному ця фабрика завдячувала своє існування та свій розвиток. Він навчив зужитковувати при будові літаків «антоль», нововинайдений металевий аліяж, багато легший від алюмінію, якого досі вживали, але, проте, багато тривкіший від нього . Його винаходом були складані крила літаків, які звивалися, мов крамничні віконниці, а потім в одну мить висовувалися й були готові до лету. Маючи те, він поступив іще один крок і дав новий винахід: універсальний прилад до подорожі, яким можна було літати в повітрі, мов літаком, при допомозі малих човників міг плисти по воді, а колесами їхати по суші - і то так само добре по гладкій дорозі, як і по снігу або по грязюці.
А радіомотори? Бензинові й газо-нафтові мотори в найближчому майбутньому треба буде передавати до музеїв старовини, бо верх над ними мусить узяти його радіомотор. Маленький, справний моторець дає нечувано велику силу, а зуживає тільки дуже мало пального матеріалу. Не треба возити з собою бензину й воду до холодильників, отже, відпадає й небезпека вибухів бензини; виключена стає й така неприємність, що серед дороги може не стати пального матеріалу.
До радіомотору треба вкласти тільки маленьку кісточку металу, звичайно міді, яку перед тим виставлено на вплив променів сонця, і через те вона «нарадіонувалася» променями омега» .
Радіонація була тайною Різдвянського та його дружини. Хоч усім вступ до його робітні, де відбувалась та радіонація, був дозволений, і кожний міг докладно приглядатися до його приладів й праць - він був певний за свою тайну. Отеє «чорне скло», через яке він останніми часами навчився перепускати промені сонця, щоби з них виловлювати «промені омега», мало такий один складник, що його ніхто не міг так легко віднайти. Бо хоч би й поступи аналітичної хемії впали на його слід, то він міг бути певний, що минуть довгі роки, заки дійшли би до його відкриття.
А остаточно: найновіший винахід радіосигналізації та дороговказів при нічних летах - це все його заслуга. І як можуть йому закидувати, що його праці на полі радіоактивности не мають нічого спільного з вироблюванням літаків?!
Оце все страшенно хвилювало Галину; тепер він муситиме кидати те своє становище, до якого так привик, і тих товаришів праці, з якими зжився. Адже ж то тільки задля них минулого року він відказався перейти на инше місце, яке з різних поглядів його дуже манило. Його запрошував Одеський університет на катедру радіології. Він остаточно рішився прийняти ці запросини, як у нього з’явилася депутація інженерів та робітників його фабрики та просила від імени всіх співробітників не кидати фабрики тоді, як він стоїть на порозі важного відкриття. Вони обіцювали йому й дальшу щиру допомогу в праці та переконали його, що ніде инде не знайде таких щирих і відданих йому співробітників. Різдвянському промовило це до переконання й до серця - і він запросин до Одеси не прийняв.
А тепер насильно його з того місця відривають, отже, тим самим відбирають йому змогу продовжати розпочату працю. Галина знала, що тепер він мусить уступити.
Прочитавши лист від Кураторії, Різдвянський став придумувати над способами, як би то зреалізувати свої проекти.
Врешті нагадав собі одеські запросини. Добре було би, думав собі, переїхати туди й на новому місці зачати нову працю. Але як дістатися на ту посаду, від якої вже раз відмовився? Не буде ж він впрошуватися?
Думка йшла за думкою. На протязі кількох годин Різдвянський обдумав собі план дальшої діяльности.
В Одеському університеті працював один його давніший знайомий і приятель. До нього постановив він звернутися і по нараді з Галиною зараз другого дня ранком полетів до Одеси.
У далекій далечині блистіло Чорне море; Різдвянський наближався до великого надморського міста. Причалив до землі, стягнув крила літака й заїхав просто перед Ботанічний інститут університету. Тут поспитав про професора Івана Коростіля і зараз пішов до йога кабінету. Пригадав йому давніше знайомство, і між старими приятелями завелася дружня розмова.
Коростіль знав досить докладно про всі київські події. Він обурився на поведення Академії та Кураторії. Отеє додало Різдвянському надії на добрий оборот справи, і він зараз же приступив до діла.
- Ти, певно, знаєш, - сказав, - що минулого року ваш університет запрошував мене на професора радіології. Я мусив відказатися від тої посади, бо був тоді якраз у найбільшому розгарі моєї праці; я знав, що професорські заняття бодай у перших місяцях заберуть увесь мій час, так що на мої власні праці його вже не стане. Сьогодні справа стоїть вже инакше. Я свобідний - раз, що мій проект у найменших подробицях готовий, а друге, що не маю посади, отже, кожної хвилини готов обняти нове місце. Хочу тебе просити, чи не вдалось би тобі повести справу так, щоб університет повторив свої запросини вдруге. Звертаюся з тим до тебе, а не до кого другого, бо хочу втаємничити тебе у всі мої плани та вкупі з тобою перевести їх у діло.
Після того вступу Різдвянський оповів Коростілеві свої плани в головних нарисах; видко було, що те все зацікавило одеського професора, бо він згодився зачати нові заходи в справі Різдвянського між університетськими товаришами.
Його заходи повелися; університет запросив Різдвянського обняти катедру - тільки вже не радіології, бо ця була зайнята, але технічної фізики й авіатики.
Тої самої осени Різдвянський перебрався до Одеси й негайно зачав свою академічну діяльність.
Найближчої ж весни поважні одеські щоденники принесли таку сенсаційну вістку:
«Наукова виправа. За почином професора ботаніки нашого університету Коростіля, організується нова наукова виправа для досліду ростинности центральної Сахари. У виправі візьме участь - крім кількох визначних фахівців - також відомий фізик і летун, проф. Різдвянський, який недавно прибув з Києва до Одеси. Він бере на себе технічний провід виправи, яка виїде повітряною дорогою на особливому літаку, що його будує проф. Різдвянський».
VI. Виправа.
Михайло Різдвянський зібрав у своєму кабінеті гурток людей, що мали взяти участь у виправі. Було це перше спільне засідання всіх учасників експедиції.
Різдвянський привітав своїх товаришів і сказав таке:
- Я хочу вам іще всім разом повторити, що першою й найважнішою передумовою добрих вислідів нашої виправи є - затримати всі її подробиці в тайні. Я перед світом виступаю тільки як технічний провідник-летун, і широкий загал не повинен знати ніщо більше про мене. Для нього керманичем подорожі є проф. Коростіль. А на доказ того, що мої побоювання не безосновні, оповім вам одну подію.
Ви знаєте, коли й серед яких умов я приїхав до Одеси; моє положення в Києві через проф. Хрущенка стало дуже трудне. Він іще не заспокоївся й надалі буде мені шкодити. Одначе мені - а радше нашій експедиції - загрожує ще одна, куди більша та грізніша небезпека, про яку я досі мовчав. Коротко: перед моїм виїздом із мого хутора приходив до мене надзвичайний гість - представник одної великої японської фірми. Він був добре поінформований про всю мою працю і заявив в імени своєї фірми готовість допомогти мені в реалізації мого проекту. Я не відмовився від розмови з моїм гостем, головно тому, що був незвичайно цікавий, як чужинці цінять мою працю.
Умови, які він мені подавав, були корисні. Одначе на те я мусив би запродати свою душу чужинцеві; мій винахід мав стати виключною тайною його фірми на вічні віки, її монополем, а за те офірували мені - крім великої заплати - високе урядове становище. Я мав зобов’язатися до досмертної мовчанки. Після короткої застанови зрозумів я, що моє «високе становище» в Японії було рівнозначне з досмертним інтернуванням на островах Сходячого Сонця. Я розстався з моїм гостем і попросив його прийти через декілька днів.
Японська оферта застановила мене; я бився з думками, не знаючи, як рішитися. Не для грошевої користи задумав я продати мій винахід, я мав иншу ціль на оці; хотів моїм землякам показати, що коли вони мене нехтують, то чужі краще оцінюють здобутки науки. Остаточно мав я непохитний намір віддати рідному краєві те, що було для нього призначене.
Я мав таку думку. Заки виїду, залишу мою тайну - опріч того, що переказав її моїй дружині - ще двом-трьом приятелям і зобов’яжу їх до мовчанки на так довго, доки в краю відношення до мене не зміниться.
Але трудно мені було рішитися. А що, як я при виконуванні моїх планів піду вперед і цього не зможу переказати до рідного краю - тоді Україна, замість бути першою, лишиться позаду, поза Японією. А потім - питання етики. Що скаже світ і рідний край на таку штуку? Як поставиться до того моє власне сумління?
Остаточно, після довгих роздумувань та розмов з моєю дружиною, я рішився - не приставати на японський проект. Я почував себе таким сильним, що хотів іще далі пробувати своїх власних сил.
Наслідком моєї постанови була дуже жива сцена між мною та японцем через кілька днів після того. Якраз я порядкував у своїй приватній робітні в київській фабриці та складав усі мої речі, щоб їх звідтіля забрати додому; ця робітня - це був маленький домик на кінці фабричного подвір’я. Аж ось з’явився в мене мій милий гість, разом із другим своїм земляком.
Зачинаємо розмову. Я навмисне тягну їх за язик, щоб довідатись, що вони ще скажуть, - а серед того мій японець подає мені до підпису переписану вже умову. Я читаю - й очам своїм не вірю: перехитрив мене жовтий брат! Він, видко, зміркував уже перше, чому я хитаюся, й гостро взявся до діла!
Отже, в умові говорилося, що з хвилиною підписання умови я перестаю розпоряджуватись моєю особою й негайно виїжджаю в закритому автомобілі через Челябинськ-Владивосток - простісінько в Токіо.
Я причитав умову й без одного словечка віддав її японцеві. Він підсунув її вдруге і з милою усмішкою заговорив:
- Звольте підписати!
- Коли, зараз?
- Так, добродію. В цю ж мить, негайно!
- Але ж дозвольте, я на це не можу погодитися! Я мушу перше полагодити всі мої тутешні справи. Мушу забезпечити свою сім’ю та своє майно - якщо взагалі рішуся їхати з вами.
- Вашою сім’єю, ласкавий пане, не турбуйтеся, - говорив японець, усміхаючись лукаво, - ви її матимете при собі, бо й вони поїдуть разом з нами!
- Моя дружина не поїде! - сказав я твердо. - Ми про це ще не говорили, та я знаю, що вона взагалі не думає кидати Україну!
- З вашою дружиною матимете нагоду говорити довго-довго, хоч би навіть у дорозі, бо їхатимемо не день і не два. Ось гляньте, який гарний автомобільчик повезе вас на схід!
Я глянув крізь вікно. Перед домиком стояв автомобіль, який зверху виглядав на грузовика, але крізь відчинені дверцята видко було салонове уладження в нутрі.
- Ми сказали вашій прислузі, що ви замовили автомобіль для перевозу вашого майна звідсіля на ваш хутір.
Я відступився від вікна. Японець говорив далі:
- Ви кажете, що ваша дружина не поїде, а я кажу, що поїде. Ось читайте! - і витяг із кишені карточку, писану рукою моєї дружини.
Вона писала мені, що радо погоджується їхати й просить, щоб і я не дуже опирався, та що вона вже в дорозі, бо цю записку пише, сидячи в автомобілі.
Те все видалося мені дуже підозріле. Із дрижачого почерку письма міг я бачити, що не так то дуже радо дружина погоджувалась їхати, а й стиль її записки був для мене якийсь дуже дивний. Я вийняв з кишені трубку радіотелефону та став кликати Галину. Дзвонив я з п’ять мінут, але ніхто не відповідав.
Японець стояв терпеливо й ждав. Коли я врешті кинув трубку, він промовив:
- Чи ви думаєте, пане, що нашого брата так легко зловити? Адже ж із вашого хутора вже тільки попіл зостався! Ми мали причину боятися, що якщо там лишаться які ваші записки або прилади, то хто-небудь із ваших приятелів зможе, маючи їх, продовжувати вашу працю! А й тут усі ваші папери ми негайно попалимо.
- Що це?! Розбій! Як ви сміли? - закричав я. - Я зараз покличу поліцію!
Я потиснув ґудзик від електричного дзвінка, та мій гість зо сміхом показав мені на стіні перервані проводи. Обидва японці сміялися вголос, а мій давніший знайомий промовив:
- Не кричіть так голосно, добродію, щоби хто не подумав собі, що ми вам кривду робимо, а ви ж маєте зовсім добровільно підписати цю умову, ну - й не годиться, щоб ми сваркою зачинали нашу нову дружбу.
- Я того не підпишу! Ніколи в світі!
- Підпишете, добродію, - говорив зовсім спокійно японець і глянув мені у вічі таким зором, що мене аж заморозило. - Підпишете, даю вам руку на це!
При тих словах простягнув до мене свою худощаву, довгу руку. Я був такий збентежений, що вже хотів піднести до нього мою руку, одначе японець хотів ухопити мене не за долоню, тільки трохи вище, в сугубі. Я інстиктово взяв свою руку назад, бо вмить зорієнтувався в небезпеці, яка мені грозить. Своїм спокоєм та пронизуючим зором мій противник хотів мене загіпнотизувати, обезсилити - а тоді я пропав... Треба було до того не допустити.
- Позвольте, панове, можемо говорити спокійно далі, - вимовив я, силкуючись заховати спокійний тон, - сідайте, прошу.
Я сів і дав рукою моїм гостям знак, щоби зробили те саме. Мій знайомий сів, а його товариш стояв далі непорушно при дверях.
- А чи застановились ви, панове, над тим, що було би, якби я підписав умову і поїхав з вами, але там, на місці, відмовив вам моїх услуг? Адже ж ви до того не примусили би мене, бо середньовічні тортури на ніщо тут не здались би. Для успіхів у моїй праці необхідно мати до того повну охоту. Я міг би блахманити вам очі чим-небудь, зробити кілька дурниць, а потім мою невдачу покласти на рахунок нездарности мого винаходу.
- І над тим ми думали, добродію. Тортури, правда, не довели б до цілі, і ми того способу не вживаємо. Дурничками ви не викрутились би, бо ми дуже добре знаємо вартість вашого винаходу й розуміємо, в чому він лежить. Але я переконаний, що обійдеться без насильств.
При тих словах, які він вимовлював знову так твердо й рішуче, він глянув на мене тим самим пронизливим зором, і я зрозумів, про яку то «добровільність» він говорить: я мусив би працювати під гіпнотичним впливом моїх хлібодавців.
Я чув, що пропав би, якби ще на хвилину йому піддавався. Я відвернув від нього зір, підпер голову руками й став думати. Тут треба було скоро рішитися на щось, бо инакше нема мені рятунку. Ще хвилина - і буде запізно.
Я пригадав собі, що в мене в столику є набитий револьвер. Я його не вживав ніколи досі, одначе тепер він мав бути мені останньою дошкою рятунку.
Я взяв за перо й підписав умову. Японець тріумфував, сховав її та ладився відходити. Тоді я попросив іще хвилинку підождати та зачав шукати ще дещо між своїми паперами. Довго не міг я знайти револьвера; на хвилину мені здавалося, що його там немає. Кров застигла мені в жилах...
Нарешті стиснув я револьвер у жмені і, вдаючи, що другою рукою ще чогось шукаю, нагло витягнув цю одиноку мою оборону і звернув її до грудей мого ворога.
- Геть! Проч! Лишіть мене в спокою, а то ваша смерть!
Та заки я ще вимовив ці слова, другий японець уже стояв побіч мене й тримав свій револьвер близько мого вуха. Обидва напасники сміялися.
- Ха-ха-ха! Ви думали, що ми не сподівались того? Ха-ха-ха!
Не було вже ради. Я кинув револьвер на стіл і впав обезсилений на крісло. Товариш мого «дипломата» став скидати мої всі записки на купку.
У цю мить майнула мені в голові ще одна думка. Я встав і звернувся до сусідньої кімнати. Японець заступив мені дорогу.
- Куди? - спитав. - Нам пора в дорогу. Збирайтеся!
- Добре, підождіть тільки, я мушу взяти з собою ще декілька пляшечок, у яких маю дуже дорогоцінні мікстури. Без них я на початок і не рушуся.
- Але ж, добродію, у нас усе знайдеться; не турбуйтеся уже довгими пошукуваннями, тільки швидко ходіть. Ми боїмося, щоб наша візита у вас не видалася декому задовгою та щоб нам не перешкодили.
- Коли ви маєте до мене довір’я, коли доручуєте мені таку важну посаду, то повірте мені, що мікстурки, які хочу взяти з собою, мені справді потрібні. Не бійтеся, я не отруюся. Я не трачу надії, що зможу ще колись вирватися від вас. А огневої зброї більше вже в мене немає.
Остаточно японець пропустив мене, але все-таки не довіряв мені, чи я не задумую чогось поганого супроти себе або супроти нього - і пильно дивився мені на руки. Я не міг свобідно придивитися до нічого, ні понюхати; як тільки підносив я яку пляшечку до носа, японець зараз же хапав мене за руку.
За чим же ж я, властиво, сюди прийшов? Ага! Ось вона, моя спасителька!
Зняв із полички невелику пляшку з розпилювачем і зачав японцеві розповідати різні небилиці про цю мікстуру, та він чогось дуже недовірливо слухав.
Мов ненароком потрясаючи пляшкою, я став розкреслювати її зміст по хаті. Нараз одним рухом руки звернув розпилювач простісінько в лице свого невідступного товариша - і з невисказаною радістю побачив, що йому заплющуються очі і він хитається на ногах. Я підвів його до крісла і там дав йому спокійно заснути. Потім зробив те саме з його земляком, який уже ладився підпалювати мої папері в печі; він заснув таки так, навколішки, коло печі.
Я був урятований!
А знаєте, що мене спасло?
Дуже невинна річ. За молодих літ був я запаленим циклістом і дуже терпів від того, що під час моїх поїздок зачіпали мене сільські собаки. Тоді я зладив таку мішанину, якою закроплював очі напасливим собакам і від неї вони засипляли. Я страх радів, коли, вертаючися тою самою дорогою через кілька годин, бачив на тому самому місці собачку, як вона ледве прочунялася з важкого сну!
Недавно зладив я цю мішанину для одного знайомого, але він її не відібрав - і так лік проти лихих собак урятував мене перед багато гіршими людьми!
Обидва мої напасники спали; я був безпечний бодай на кілька годин. Я витягнув з кишені мого першого знайомого умову, яку тільки що підписав, і подер її, коли в тім почув, що в кишені другого щось дзвонить. Я кинувся туди й витягнув з неї мою радіотелефонну трубку. Приклав її до вуха; говорила моя дружина. Вона оповіла мені, що в неї сьогодні рано з’явилися японці й один з них примусив її написати таку записку під диктат, грозячи, що якщо цього не виконає, то мене жде певна смерть. Коли хотіла телефонувати до мене, він вирвав їй трубку з рук і сховав. З тою запискою два з них полетіли літаком, а два другі лишились її пильнувати. Тим часом вона знайшла другу, запасну трубку, якою саме й розмовляється зо мною. Вістка про спалення нашого хутору показалася неправдивою. Я покликав прислугу й казав винести до автомобіля сплячих японців. Таким способом їх заговір не вдався.
Я нарочно не повідомляв про це поліцію, бо не бажав, щоби справа стала голосною. Я певний у тому, що японці й далі слідкують за моєю діяльністю.
Тепер уже порозумієте, чому нам треба так дуже берегти тайни наших праць. Зрозумієте також, чому моя особа та всі мої праці мусять заховатися в тіні і я мушу виступати тільки як летун, - закінчив своє оповідання Різдвянський.
Усі сердечно сміялися й почали нараджуватися над своєю виправою.
*    *    *
Приватна робітня Різдвянського в Фізикальнім інституті Одеського університету була немов «святая святих» професора, куди мали вступ тільки найближчі його знайомі. Різдвянський став для всіх майже неприступний; він розумів, що мусить бути дуже обережний, тому жив відлюдком і беріг своє окруження перед людським оком.
У робітні працювали його дружина й один із асистентів, що приїхав з ним із Києва, Самійло Берестецький; йому помагав теж київський механік Гаврило Грушка. Другий київський асистент, Семен Покотило, та новий співробітник Йосип Завала будували новий, великанський літак у фабриці, далеко за містом, біля лиманів. Літак будували на державний кошт із допомоги, що її видано на виправу Коростіля.
Різдвянський ділив свій час і свої сили між обидві робітні; рано працював в університеті, а з полудня - коло літака. Справді, треба було неабиякої енергії, щоби справитися з тими двома завданнями. Різдвянський знаменито давав тому раду; він же ще в Києві довший час так жив із «двома душами», як говорив жартом, коли будував літаки й радіонував матерію.
У робітні Різдвянського була і скляна гута, і відливарня металів, і «хемічна кухня». Поза тим була там іще одна таємна кімната; ключ від неї завсіди мала при собі Галина. Там відбувався найбільше таємничий акт цілої підготовки: приправлялися домішки до «чорного скла».
Кипіла гарячкова праця. У склярні відливали великі кількости сочок різної величини та форми і підготовляли бляшані коробки, у яких мала відбуватися «радіонація» металів. Чого не змогла виконати металева відливарня, те несли до фабрики літака; там працював теж один київський фахівець, що добре знав цілу справу.
Та найважніша частина праці належала до «хемічної кухні». Тут перш за все приладжували мішанину, яку перетоплювали на скло, яке дуже сильно заломлювало світло й було закрашене на чорно. Коли мішанина була вже розтоплена, Галина доливала до неї означену кількість якогось таємничого додатку і аж тоді відливали з тої маси сочки.
Поза тим «хемічна кухня» наповнювала сильні антолеві труби різними газами, якими потім треба було наповнювати посудини до радіонації металів.
Врешті треба було мати з собою ще великі засоби пливкого, а то й замороженого повітря, для прохолоджування жаркої атмосфери пустині; Різдвянський мав теж свій спосіб на те, як перевозити пливке повітря і повітря-лід у зачинених посудинах .
А хоч праця так і горіла всім у руках - на зверх робітня не виявляла нічого замітного. Зате ціла увага наукового й технічного світу була звернена на будову нового літака. Тут Різдвянський не робив ніякої тайни; кожному, хто тільки тим цікавився, оповідав дуже докладно подробиці своєї праці з такою щирістю й готовістю, що не можна було не повірити, що ця людина тільки й живе для будови своєї машини.
Лише щодо мотору - в цьому одному Різдвянський заховував деяку обережність, а цікавим відповідав, що тут іще остаточно деякі подробиці невияснені - і це теж нікого не дивувало.
У часописах час до часу являлися відомости про поступи в будові літака та розмови з другими членами виправи, які розвивали просто фантастичні плани майбутніх праць на Сахарі. Дехто з учених, може, і пронюхував тут дещо, та всі рахувалися з тим, що часописи мають звичку перебільшувати, отже й на це ніхто не звернув уваги.
Серед таких підготовок минула зима й настала весна; а коли все вже було готове до відлету, - вся громадська думка була підготовлена так, що властива мета поїздки Різдвянського була захована цілком у тіні. Всі гострили свою цікавість, щоби почути незабаром багато нових вісток про Сахару, її звіринність та ростинність.
VII. «Український Орел».
Останній місяць перед відлетом Різдвянський увесь віддався будові свого літака. Цілу хемічну робітню полишив під опікою Галини, а сам від раннього ранку до пізньої ночі перебував у фабриці за містом.
Усі складові частини літака були вже готові; треба їх було тільки скласти в одну цілість. Отеє було й властиве поле діяльности Різдвянського. Тут він був тільки інженером, який будує свою машину, бо найменший недогляд міг провалити цілу виправу.
Складання літака відбувалося на майдані фабрики. Перш за все зладили підставу. Були це дві довжезні антолеві труби, сполучені кількома поперечками; вони чим далі до заду, тим більше звужувались і легенько закривлювалися вгору.
На їх передніх кінцях і там, де вони зачинали згинатися вгору, піднімалися чотири сторчові труби, а на них були такі самі труби, як і з-під споду; тільки ж вони у хвості знижувалися до підстави й майже з ними сходилися. Оте все - це був тулуб і кістяк літака; він був попереплітаний іще багатьма скісними трубами й дротами, бо мусів бути дуже тривкий та певний.
Антолеві дроти й труби - це був свіжий, надзвичайно цінний винахід. Антоль, аліяж кількох металів, легкий, немов соснина, а тривкий, мов сталь, дуже добре заступав дотеперішні матеріали до будови літаків: бамбус і алюміній; антолевою бляхою були побиті крила літака. Різдвянський один із перших застосував цю новинку до будови літаків; одначе спершу, в Києві, приходилося йому дуже трудно добувати цей метал. Зате тут мав він його подостатком, відколи Одеський університет закупив одиноку копальню руди, з якої добували необхідні складники антолю, в Кубанщині на Підкавказзю.
Отся подорож мала бути першим тріумфом антолю.
Коли був готовий тулуб, приступили до причіплювання крил. Були дві пари крил, а мали вони за свій кістяк також антолеві труби, попереплітані меншими поперечками; труби були зразу доволі широкі, а потім чимраз тонші й могли своїми кінцями вигинатися, немов справжні пташині крила. На них накладали великі кусні антолевої бляхи.
Після того приступили до викінчування літака, в першу чергу до заповнювання стін. Поміст був одноцільний, з грубої антолевої бляхи; подвійні стіни складалися з антолевих рам, на яких розп’ято сітку антолевого дроту й залито її склом. Спроби показали, що таке «антолеве скло» було тривкіше від давнього скла на залізних сітках; до того ж було воно майже зовсім прозоре. Така сама була стеля; вона була вигнута, мов склепіння. Задня стіна мала в собі двері, що вели до дальшого тулуба, який виглядав на коридор, із вікнами з антолевого скла. Кінчився він темною «хвостовою коміркою», яка була призначена на хемічну робітню й фотографічну темницю.
Досі йшло все гладко; найбільші труднощі виступили аж при складанні переднього човна; тут треба було переходити від прямокутного перерізу тулуба до круглого, який звужувався все більше й більше та вибігав у виді торпеди. Прийшлося багато разів перероблювати і саму модель, і передню частину літака, заки вона вийшла бездоганно. Цілу ту частину обкладено грубою бляхою, в якій було кілька вікон на всі боки.
Тепер літак уже стояв на колесах. Його дванадцятиколісний візок заходив під саму середину головної комірки тулуба. Подібно кінець тулуба спочивав теж на чотирьох менших колісцях.
Нутро літака було зладжене з якнайбільшими вигодами. Воно ділилося на чотири кімнати, одна за другою. Перша, зараз за торпедовим передом, де мав міститися мотор, була читальнею й науковою робітнею. Друга - найбільша - була призначена на спальню; були там 24 ліжка у трьох верствах, одні над другими, ніби по кораблях; вони стояли посередині й попід стіни. Третя була столова, четверта - кухня, а далі магазин харчів.
Цілий коридор був обернений на склад наукового приладдя; воно було укладене попід стіни так, ще лишався все ж таки вільний перехід посередині.
Бракувало ще тільки останньої, найважнішої частини: моторової. Для моторів було місце в торпедовій передній частині. На самому кінці вставлено два великанські радіомотори - найбільші, які досі збудував Різдвянський. Вони були однакової величини й мали чергуватись у своїй праці; при цьому спочиваючий мотор мусів бути завсіди готовий, у резерві. Різдвянський вклав у них усе своє знання та зручність і був певний, що вони виконають як слід своє завдання.
Енергія моторів переносилася на пропелери, порозміщувані симетрично по різних місцях літака.
Зараз за моторами були два місця для летунів; тут мусили сидіти постійно два чоловіки, з яких один обслугував мотор, а другий був у резерві на всякий випадок і взагалі мусив помагати своєму товаришеві, коли працював його мотор.
Летун мав перед собою два найважніші прилади: годограф і гіпсоскоп . Годограф - це була прямокутна табличка, на яку врисовувано в головних нарисах карту околиці, що її мали пролітати, і значено на ній майбутню дорогу літака. По тій табличці пересувалася ясна крапка зо стрілкою, яка вказувала місце, що над ним був саме літак, і напрямок лету. Була це неначе жива фотографія, щось немов кінематографічний образ лету. Ціла табличка була чорна, а рисунок білий і світив у темному.
Гіпсоскоп показував дві цифри на двох поділках: справжню висоту лету - тобто піднесення над дзеркало моря - і відносну висоту лету, т. зн. піднесення понад терен.
До втримання рівноваги служили автоматичні прилади, стабілізатори. Під підлогою кабіни були окремі труби, а в них містилися тяжкі залізні кулі, які самі з себе перекочувалися в той бік, де було хвилеве зменшення тягару, отже де була захитана рівновага. Крім того, між подвійними стінами літака містилися великі металеві гіростати , тобто важкі кружки, які крутилися дуже скоренько при допомозі окремих моторів, і тим надавали літакові таку певність лету, що виключене було його перекинення.
До повної вигоди причинялися ще гарна хатня обстанова, електричне освітлення, густі заслони на всі скляні стіни - і тераса на верху літака. Окремими східцями виходилося туди; було там місце на дві-три особи, які могли розкошуватися чудовим видом на всі боки.
Після закінчення будови літака Різдвянський мав іще неабияку працю: випробувати його лет, самому привикнути до нього і привчити кількох фахових пілотів-летунів до кермування тим апаратом. Крім того, зажадав він від усіх учасників виправи, щоби кожний умів бодай трохи самостійно літати; тому-то ще заки «Український Орел» був готовий, вони брали лекції під проводом умілих летунів.
*    *    *
«Український Орел» уже готовий. Різдвянський, його асистенти і два головні летуни входять до нього по драбинці й пускають мотор в рух. «Орел» рушає з місця й маєстатично сунеться по широкому майдані. Ворота фабричного подвір’я розчинені нарозтіж, літак викочується на волю. Різдвянський випробовує перше справність літака в їзді по землі, і ця велика криласта хата бігає то скоріше, то повільніше по рівнині та завертає вправо і вліво.
Нараз летун дає своїй машині наказ підлетіти вгору. Керма рушається, всі крила вигинаються, і літак тратить землю під колесами. Летить велетень, архитвір людської науки й техніки. Летунів і зібраних видців охоплює зворушення. На одну мить забувається вся буденна суєта. Всі, що бачать той успіх людського генія та людських рук, радіють, мов малі діти, що людина поборола такі важкі перепони й запанувала не тільки над землею й морем, але й над повітрям.
Летить «Український Орел», здіймається щораз вище - всі з землі бачать його все меншим і меншим, аж нарешті щезає у хмарах...
Через півгодини Різдвянський причалює біля фабрики та стає предметом овацій зібраної товпи.
Після того першого пробного лету йдуть дальші. Беруть у них участь по черзі всі члени виправи, а крім того й постороння публіка. Ціла Одеса не говорить про ніщо инше, як тільки про «Українського Орла» та його творця, проф. Різдвянського.
Тим часом поволі комори літака заповнюються припасами харчів та матеріалами, що їх підготовила університетська робітня.
*    *    *
«Одеський Експрес», 2 квітня.
«Відлет «Українського Орла» на Сахару. Вчора звечора ціла Одеса проводжала наукову виправу, яка під проводом проф. Коростіля вибралася на наукові досліди на Сахару, а поїхала літаком будови проф. Різдвянського, якому його творець надав горду назву «Українського Орла».
Чудовий, весняний вечір приманив на побережжя та на майдан біля лиманів, де стояла фабрика «Орла», майже все населення нашого міста. Найглітніше було побіч місця відлету «Орла». Його ще за дня викотили на просторий майдан так, що мав велике місце до розгону, і гарячково ладили відлет. Надвечір зібралися там усі члени виправи з своїми сім’ями та ближчими знайомими, а далі представники всіх публічних установ: городська управа з своїм головою, начальник залоги з своїм штабом, представники центральної влади та місцеві вищі урядовці, професори нашого університету й представники инших місцевих та чужих вищих шкіл.
Як уже стала западати ніч, кругом фабрики засяяли сотні лампочок. «Орел» був заквітчаний, - тільки не зеленю, а віночком електричних світел; його тулуб і крила були освітлені так, що видко було цілу його постать. На трибуні побіч літака грала музика.
Зачалося свято прощання. Музика стихла; на трибуну виступив городський голова. Він теплими словами згадав про велику честь, яку приносить Одесі нинішній відлет експедиції, та про це, що вельмишановний ініціатор, провідник і душа цілої поїздки, професор Іван Петрович Коростіль, є родом з Одеси, у рідному місті виростав, учився і став учителем других. Промовець бажав йому якнайкращих успіхів у подорожі та її працях.
Після нього промовив ректор університету, якому хотілося попрощати своїх товаришів на далеку дорогу. Він зазначив, які визначні заслуги для рідної науки поклали деякі члени виправи, а особливо проф. Коростіль, у якого зродилася геніальна думка створити рідній науці ще дальші, ширші овиди, і проф. Михайло Антонович Різдвянський, якого назвав «батьком модерного українського летунства».
Після ще кількох промов відповів іменем подорожніх провідник вправи проф. Коростіль, який дякував за щирі слова і вказував на те, що тільки дякуючи невтомній співпраці його товаришів стала можливою ця виправа.
Після промов музика заграла марша: «На щасливу дорогу Українським Орлам».
Нараз над літаком здійнявся великанський сніп світла; це вистрілили з його верхньої тераси ракету на знак, що «Орел» відлітає. В цю мить загули прибережні й корабельні гармати й почувся рев сирен.
«Орел» звільна, величною ходою рушає. Біжить по землі щораз скоріше, аж зникає з виду, одначе через кілька мінут ми його побачили високо в повітрі, як здіймався понад наші голови. Раз у раз вистрілювали його ракети, а й поза тим цілий «Орел» немов горів. Із його двох очей на переді тулуба вистрілювали два довгі снопи світла, а електричні лампочки віддавали виразно цілу його постать. Вилетів над море і став меншати; згодом щез за овидом.
Тим часом на морі, у погідний, тихий вечір, увихалися сотні малих човників і корабликів - усі немов на свято заквітчані різнобарвними лампочками. Вони прощали відлітаючого «Орла» ракетами. Почесною сторожею для «Орла» був пароплав «Галич», що виплив - цілий у світлі - далеко на море, і аж пізно в ніч повернувся.
Летіть же, Українські Орли! Летіть далеко, буяйте високо, вище хмар! Лопотіть крилами вашої могутньої думки так сильно, щоби той лопіт почули всі народи, щоби зрозуміли силу українського духа й української науки! Принесіть нам із гарячих пісків пустині не перли-алмази й золото, але багате знання та велику славу!
Летіть, Українські Орли! Щасливої вам дороги!»
*    *    *
Отсі шумні слова поважної часописи були якнайкращим доказом, що публічна думка зрозуміла ціль експедиції так, як цього бажав собі Різдвянський. Коли йому другого дня Галина радіофонограмою переповіла цю статтю, він сердечно тішився, що вдалося йому так добре затерти всі познаки своїх замірів. Відчував щиру вдячність для свого друга Коростіля, що так зручно допоміг йому в цьому ділі.
 
ЧАСТИНА ДРУГА.
 
VIII. На Сахару!
Із щоденника Федора Ткаченка, 
наймолодшого члена виправи.
2 квітня, надвечір.
«Ми вже в Царгороді. Гарна була, чудова - просто чарівна подорож у цю першу нічку! Таких вражень я ще досі не зазнавав, тому хочу їх як стій передати тобі, мій вірний друже, мій щоденнику.
Ти свідок моєї першої, такої славної подорожі. Ти будеш збирати в себе всі тріумфи, якщо мені по дорозі вдасться зробити якесь відкриття.
Ми вилетіли вчора пізно звечора. Ціла Одеса проводила нас святочно музикою, промовами, гарматними вистрілами та світлом. Ми летіли спершу понад землю, окружили місто й піднялися над море. Довго ми ще бачили й чули те прощання, яке нам посилав рідний город. Із усіх сторін сипалося до нас світло; потім воно слабшало, а згодом щезло. Тоді й на нашому літакові погасили цю святочну світляну декорацію, яка так пишно віддавала цілий його вигляд; сяяли тільки два великі рефлектори на переді, а крім того було ясно освітлене нутро нашої «хати».
Ціле товариство було дуже веселе; нікого й сон не брався; такий нічний лет понад море - це була для всіх велика новина. Ми всі виходили по черзі на терасу й любувалися видом. Над нами - зоряне небо; під нами - чорна пропасть, у якій відбиваються тільки ясні світла нашого літака.
Летимо майже на південь, тільки легенько збочуємо на захід. За нами, на півночі, ще видко ясне сяйво, звідкіля вилетіли: це Одеса. Тільки маяк кидає довгий сніп світла, який совгається по поверхні моря на всі боки. Остаточно все те зникає - і кругом нас не видко нічого.
На небосклін викочується місяць. Дивно він нам тут виглядає; чогось инакший, як на землі. Згодом мандрує він на середину неба й відбивається в дзеркалі моря - далеко внизу. Виглядає дуже маленький, бо ми летимо якого півтора кілометра над морем.
Але неможливо тут так довго стояти на терасі; холод проймає аж до кости. Вузенькими східцями сходжу вниз і любуюся теплом у кімнаті. Як тут мило! Це затоплено в радіокалориферах. У кімнаті забуваю, де я. Не маю ні сліду того враження, що ми летимо так високо, і то не над землею, а над морем; камінь, кинений від нас у море, спадав би яких 20 секунд! Радше можна думати, що нас несе кудись легенький самохід, що їдемо по твердій, гладкій дорозі, а не гонимо повітряним шляхом. Чути тільки слабе колихання.
Я ввійшов до нашої столової. Там застав веселе товариство, що сиділо кругом столу й гуторило. Мене привітали веселим сміхом і питали, як мені мріялося до місяця в такій висоті над морем. Я сів собі на свобідне місце і прислухувався розмові; мене самого не брала охота говорити.
Наш куховар приносить вечерю. На малий часочок забігають до нас наші два пілоти, один за другим, з’їдають притьмом свою вечерю і вертаються до праці. І мене кортить забігти туди бодай на хвилинку, та неможливо. По нашому «закону» - ми всі перед відлетом «присягали», що будемо йому повинуватися та слухатися нашого повітряного «отамана», Михайла Антоновича - у моторовій кабіні не може бути глітно ні голосно; пілотам не вільно розмовляти ні на голос порозуміватись. Вони не можуть нічим відриватися від своєї праці; тому й двері до моторової кабіни зроблені з подвійного, грубого скла, щоб туди не доходив гомін «із світу».
По якімось часі в «машині» опорожнилось одно місце, і я всунувся туди. Тут панував сумерк, тільки внизу, нижче керми, світилися малі лампочки. Перед сидженнями пілотів стоїть годографічна дошка. На ній, на чорному підкладі, нарисована ясними лініями мапа околиці, яку ми пролітаємо: західне побережжя Чорного моря, від Одеси аж по Царгород. Обидва ці місця сполучені лінією майже простою, по якій сунеться ясна крапка; це образ нашого лету. Можна було бачити, що пілоти тримають добрий курс, немовби не летіли в повітрі, тільки їхали по залізній колії.
Побіч тої таблички видко ясні значки, що показують висоту лету. І тут видко, що ми летимо рівнісінько, в одній площі.
Обидва пілоти сидять у дуже вигідних фотелях із м’якими спинками й теплими загортками на ноги. Один із них працює, а другий сидить і відпочиває та підпомагає свого товариша на випадок потреби. Вони чергуються щогодини.
Я ще довше приглядався до їх праці та до всього приладдя, яке тут було. Бачив я там тахиметр , який показував 70 км на годину, годинник, що віщував близьку північ, барометр, термометр і т. д., а при моторах є покажчики, скільки радіонованого матеріалу є ще в кожному моторі. А все те ясно світить, так що напотемки можна читати.
У «моторовій кімнаті» справді не чути ніякого гуку від веселого товариства. Тут гудуть тільки радіомотори та гіростати; навіть шум пропелерів ізнадвору не доходить сюди крізь грубі шиби.
Постояв я там добру годину, а потім зійшов до вітальні. Товариство вже стало розходитися спати; пішов і я, заліз на свій «другий поверх», роздягся й ліг на вигідному ліжку. Та довго ще не міг заснути.
Не спав я довго; прокинувся перший із усіх, як тільки стало на світ благословитися. Довгий час не міг збагнути, де я; мене бентежило те світло, що продиралося до нашої хати крізь щілини в заслоні. Коли я пригадав собі все, зробилося мені моторошно; так високо - і коби то над землею, а то над бездонним морем!
Я прочунявся трохи, одягся й вийшов, бо крізь стіни не міг нічого доглянути. Вийшов на терасу й побачив унизу густий, білий туман, що залягав ціле море; тільки де-не-де крізь нього показувалася темна вода. На небі зорі гасли, вже останні, одна за другою, а східна частина овиду ставала червонішою...
Потім побачив я ще довгу, вузьку пасмугу внизу, що порола море білого туману та звільна пересувалася вперед; легко було здогадатися, що це пливе корабель... Берегів моря не було ніде видко...
Острий холод прогнав мене з тераси в кабіну. Тут іще всі спали. Я перейшов до моторової кабіни; тут сиділи ще ці самі: Михайло Антонович і перший пілот Корченко. На годографі побачив я, що до Царгороду ще добра половина дороги. Висота і скорість лету осталися без зміни.
Тим часом ставало щораз ясніше. Я стояв при пілотах і подивляв їх, що вони можуть так цілу ніч сидіти при своїх апаратах, без руху і без слова.
Нараз Михайло Антонович потиснув ґудзик від дзвінка, й незабаром увійшов сюди другий, резервовий пілот Бадьорий, який зайняв його місце. Михайло Антонович узяв мене за руку, й ми обидва вийшли та подалися в столову. Тут не було ще нікого. Михайло Антонович приніс гарячої води та налив чаю. Він був, невважаючи на очевидну втому, дуже оживлений і веселий.
Тим часом зійшло сонце, а до столової зачало сходитися товариство; у спальні зробився рух. Люди злізали з своїх горищ, ішли до купалень, милися й приходили до столової. Прийшов і заспаний кухар Рукавичка і зачав приносити снідання.
Я вийшов іще раз у моторову - і тут побачив зовсім инший вигляд. Було вже цілком ясно, а всі прилади - годограф, гіпсоскоп, тахиметр і т. д., - показували свої знаки на чорних таблицях білою краскою. На годографі відчитав я, що до нашої цілі залишалося нам іще з півтора сотні кілометрів. Мені було скучно стояти там довше, і я вернув до товариства.
Нараз збіг із тераси професор Слушкевич і закликав: «Товариші, дозвольте привітати вас чарівним словом, вагу якого зрозуміє лиш той, хто пливе по морі або летить між хмарами: Земля! Земля!» Всі схопилися й прожогом кинулись до східців, що вели на терасу; та не могли поміститись тут усі, тому багато невдоволених осталося внизу. Я був один із перших на терасі.
Перед нами, в напрямку нашого лету та праворуч, на обрію зарисувались обриси землі, одначе до неї було ще дуже далеко. Крізь сильні скла можна було вже розрізняти рівнини, гори, ліси. Слушкевич став пояснювати: найдалі направо було видко болгарську кріпость Варну; там далі гористу кінчину Еміне з останніми вершками Малого Балкану, далі - затоку Бурґас. Потім ішло низинне болгарське й турецьке побережжя; на обрію малювались якісь гори, - а простісінько перед нами було пізнати, що море видовжується в дуже вузьку пасмугу - Босфор. Ще далі наліво бачили ми плоский берег Малої Азії з горами позаду. Далі мерехтіло море.
Обриси землі ставали щораз виразніші. Вже ми бачили довгу, ясну стрічку Босфору, а направо від неї показувалися найвищі вершки Царгороду.
Наш літак знизив лет; ми не чули того, тільки завважили, що наш овид став менший. Ми летіли у висоті кругло одного кілометра. Згодом показався нам цілий Царгород мов на долоні, а за ним кінчалася вузька пасмуга Босфору і розливалося знову широке Мармурове море.
Із Царгороду бачили ми поки що тільки горбки, покриті зеленими садками, й мінарети магометанських мошей. Далі зачали ми вже розрізнювати поодинокі будівлі; одначе не стало вже часу роздивлятися, бо ті, що осталися в кабіні, лаялись, чому не сходимо вже вниз, бо й вони хочуть щось побачити. Ми мусіли покидати терасу...
Я мав ще й те щастя, що встиг забігти до моторової кабіни, заки мене хто випередив. Звідсіля був теж добрий вигляд на місто; ми вже летіли понад Босфором Чудовий вид на всі боки, одначе найвигідніше дивитися просто наперед себе.
Місто немов перерізане на дві половини Золотим Рогом. Ближча частина була нижча, дальша - на горбках. Там показалася нам величава «Ая Софія», султанський серай, мошея Ахмета й багато инших важніших будівель, які я пізнавав із картин та описів.
Царгородська пристань була повна життя: безліч малих, більших і великих суден та пароплавів увихалося по всіх усюдах. Наш літак опустився до 400 метрів і летів понад суходолом. Дивне було те злітання; я мав враження, що то земля піднімається вгору й летить до нас; на літаку не було чути й сліду ніякої зміни.
Врешті стали ми причалювати. Як дивно кермував літаком Михайло Антонович! Він дивився пильно вниз перед себе, немов шукаючи якогось знаку. Знайшов його, як уже добре наблизився до землі; із високого мінарету маяли до нас синьо-жовті хоруговки. Бо треба знати, що з Одеси вже заздалегідь заповіджено Царгородові нашу першу візиту. Михайло Антонович іще раз поглянув пильно на годограф, застановив мотори й опустився над саму землю. Летів у висоті не більше 20 метрів. Ми були над великанською площею, засіяною людськими головами; вона виглядала на муравлище. Нараз ми знайшлися над пустим місцем, де не було людей, біля якихось гарних палат, і незчулися, як наш «Орел» уже не летів, а котився по землі. Причалили ми так тихенько, що ніхто не знав, коли це сталося й коли під нами зігнулися пружини літакового візка.
Літак заїхав перед якусь велику трибуну та зупинився. Михайло Антонович стримав літак перед самими східцями до трибуни. Такою великанською повітряною машиною орудував він так справно, немовби це був добре вивчений кінь. І години, наперед умовленої, дотримав на одну мінуту!
Відчинилися двері літака, й до землі висунулася драбинка. Ми почули людські крики й музику. Як учора прощала нас Одеса, так сьогодні старий Царгород вітав нас, гостей на своїй землі.
Ми стали виходити на землю. Якось аж не вірилося, що ми вже не летимо в повітрі, а тільки нашими власними ногами ступаємо по матері-землиці...
Нас дожидала знову вельмишановна громада: представники уряду, міста й наукового світу. Почалися промови й відповіди. Представник університету виголосив на закінчення кілька речень по-нашому, а наш «многоязичник», професор Лосняченко, відповів йому по-турецьки. Звідсіля велика радість і оклики товпи.
Михайло Антонович увійшов іще раз до літака, переслав своїй дружині до Одеси радіотелефонічний привіт на «добридень» і зачинив добре двері. Почесну сторожу літака обняла сотня війська - якась гвардія, чи щось - рослі, чорняві хлопці. Командант заручив нам, що все буде в порядку, і ми автомобілями поїхали до міста. Михайло Антонович установив таку програму дня: оглядини міста, потім офіціальне прийняття в ректора університету, потім спочинок у готелях або в літаку, увечері театр. Ніч у місті або в літаку; завтра цілий день оглядини та відвідини, а надвечір далі в дорогу.
Мені ще тепер крутиться голова від усіх тих вражень, що їх навіть описати не можу. Що за дивне місто той Царгород! Що за мішанина Азії з Европою, модерної й давньої, консервативної цивілізації! Люксус і комфорт у европейській частині, тіснота й бруд у турецькій - те все може викликати заворот голови в того, хто пережив стільки вражень, як ми в цю одну ніч!
*    *    *
Ніч 3 на 4 квітня, в повітряних просторах
Летимо далі. Мене не береться якось сон. Сиджу при столику й пишу, бо хочеться мені записати всі ці враження, що їх пережив вчора й сьогодні.
Я згадував уже, що ми вибиралися на оперу. Там на нашу честь давали Лисенкову «Різдвяну ніч». Після театру ми провели ще кілька милих годин у товаристві тутешньої нашої громади.
Другого дня ранком плавали ми по Босфорі, аж до Мармурового моря, були на «Принцових Островах», потім оглянули азійське передмістя Царгороду, Скутару, бачили продукцію «шалених дервішів» і велике магометанське кладовище. Коло полудня вернулися до Пери й були на обіді в нашого амбасадора, а потім пішли до літака.
Надвечір відвідували нас деякі визначні особи й зісталися в літаку аж до самого відлету.
Проводжала нас багато численніша публіка, бо вістка про наш відлет рознеслася по всьому місті. Знову грала музика і знову були промови.
До нас пристав у Царгороді ще один член виправи: молодий технік Стопескул, родом із Бесарабії, що після студій у Києві поселився в Туреччині. Його знав колись Берестецький і порадив його взяти в дальшу дорогу; казав, що така добра технічна сила може в дорозі пригодитися. Та я не можу сказати, щоби він мені подобався на перший погляд. У його очах є щось таке, що не може викликувати довір’я до його особи. Треба буде його берегтися.
Таким чином, наше товариство зросло до 24 осіб.
Летимо тепер простісінько до Олександрії; дорога веде спершу понад Малу Азію, а потім понад Середземне море до самого Єгипту. Довжина дороги 1100 кілометрів; згідно з планом, маємо відбути її в 16 годинах.
Доки був день, ми бачили різні цікаві околиці; летіли понад малоазійський Олімп, гору на 2500 метрів висоти, отже мусили піднестися ще вище, ніж досі - на 3500 метрів. Хто вийшов на терасу, мусив скоро вертатися; було там дуже зимно й чулося вже, що важко віддихати. Дуже дивно виглядає посеред зелені висока гора, з якої не зійшов іще зимовий сніг. Так що ж, ми тих усіх видів не могли оглядати, бо під нами зачало хмаритися. Поволі западав сумерк, і вся околиця губилася в пітьмі ночі.
Коли вже світло померкло, ми зібралися в столовій при вечері й ділилися нашими царгородськими враженнями. Дуже мила була наша гутірка, особливо новий товариш показався незвичайно говірким та веселим. Коли всі розійшлися, я сів писати спомини.
Тепер, коли всі сплять, я познайомлю тебе, мій щоденнику, зо всім нашим товариством - і зо мною самим.
Перш за все представлю тобі мого найбільшого добродія, найкращого опікуна й друга, професора Івана Петровича Коростіля. Це дуже гарна людина. Роками він не старий іще, але дуже поважний. Висока, кремезна стать, буйний, чорний волос і довгий козацький вус. Голос грубий, повільний. Очі такі, що ними мов заглядає тобі аж у душу. Коли говорить, мусиш його слухати й любуватися звуком його слів, а кожний його вислів просто застрягає тобі в серце. А вже немає нічого розкішнішого, як слухати його лекцій ботаніки. Тримає в руці найпростіше зілля, засушений бур’ян, а говорить про нього такі речі, що перед твоїми очима повстає ясний і живий образ. Ти бачиш ціле життя цієї ростинки; здається, чуєш биття її серця, тішишся її радістю й сумуєш над її недолею. Ніколи не забуду того враження, коли його вперше побачив. Я прийшов до Одеси на медичний факультет і зайшов на обов’язковий виклад біології ростин.
Із середньої школи знав я добре ботаніку; знав латинські назви кількох тисяч ростин, умів означити докладно кожну ростину, яку побачив, і потрапив про кожне зілля й дерево розповісти все, хто що тільки хотів знати, тому цікавий був почути, як то виглядає лекція ботаніки в університеті. Я був певний, що професор не зможе багато більше сказати понад те, що я вже знаю.
А тим часом уже перші слова професора мене надзвичайно захопили. Я знав зілля тільки зверху, як воно виглядало і як виявлялося цікавим очам; професор розглядав його внутрішнє життя та розкривав тайну його існування. Я почув, що всі живі істоти - це неначе одна велика сім’я, серед якої кожне має своє призначення й місце, та що кожна ростина своїм виглядом і способом життя вказує тільки, які причини склалися на це, що вона виглядала так, а не инакше... Я так заслухався в слова професора, що й незчувся, як минула година. Від того дня я став одним із найпильніших студентів Івана Петровича й почав поволі зближуватися до нього. Зараз у другому півріччі я кинув медицину й цілою своєю істотою хопився за ботаніку та став працювати в робітні. Тут я на власні очі побачив те, про що досі тільки чув від професора. Мікроскопом став приглядатися до життя ростин.
Мої поступи в робітні переходили пересічну міру, так що я звернув на себе увагу мого професора. Іван Петрович хвалив мої праці, а головно рисунки та фотографії з мікроскопу. Наслідком того я вже в третьому півріччі став у нього демонстратором і мусив йому подавати під час лекції потрібні препарати, а тепер - на порозі четвертого семестру - в його товаристві відбуваю наукову подорож на Сахару!
А дійшло до того ось як: підходить до мене Іван Петрович, саме коли я сидів над мікроскопом і рисував, і питає, чи не полетів би я з ним на Сахару. Я тільки очі на нього витріщив, і то якось так по-дурному, що він аж засміявся на голос, проти свого звичаю, і повторив своє питання. Я ще не знав, чи він говорить поважно; одначе його дальші слова переконали мене, що він справді хоче мене взяти з собою. Я не мав слів подяки для нього; він таки зараз запровадив мене до професора Різдвянського й представив як свого помічника.
А що це за людина той Михайло Антонович! З Іваном Петровичем любляться, як рідні брати, хоч цілком відмінні вдачею. Михайло Антонович живий і веселий; жартує й багато говорить. Перші слова, які до мене промовив, були такі щирі й веселі, що я відразу до нього прилип. Коли Іван Петрович представив мене, він сказав: «Ну що ж, товаришу, ви хочете з мікроскопом у руках експлуатувати буйні плантації Сахарських пісків?» Я збентежився й не знав, чи це він говорить поважно, чи, може, хоче покепкувати собі з мене. Та він приязно поклепав мене по рамені й сказав: «Я дуже тішуся, що наша виправа придбала собі такого надійного співробітника. І ви матимете нагоду в цій подорожі навчитися багато більше, як дома».
З нами їде ще кількох спеціалістів професорів. Географ Слушкевич, що довгі літа займався студіями над Африкою, страшно нервовий і крикливий, через те не має ніде великих симпатій. Він помагав Михайлові Антоновичеві виробляти подрібний план подорожі. Зате професор геології Сьогобочний надзвичайно мовчазний; на всіх наших засіданнях не відзивався ні словечком, мовби це його нічогісінько не обходило. Далі маємо ще археолога Василенка, який готов перекопати цілу Сахару, щоб тільки знайти якісь сліди доісторичних людей, які, на його думку, жили там колись. Він такий захоплений своїм предметом, що не говорить про ніщо инше й виложив нам цілу передісторію північної Африки та заохочував нас усіх помагати йому в пошукуваннях та розкопках. Потім бере ще участь язикознавець Лосняченко, що говорить майже всіма мовами цілого Сходу. Він подорожував багато років на Сході, а тепер буде нам перекладчиком; без нього наш гурток був би справді неповний. Є й лікарі: один - бактеріолог Хомець, а другий - Несторенко, по своїй спеціальности хірург, при тому знаменитий летун, відомий одеський спортсмен. Маленький, худенький - але надзвичайно кріпкий та витривалий, з нечувано сильними нервами.
Побіч професорів маємо ще кількох асистентів: Михайло Антонович привіз собі з Києва до Одеси усіх своїх давніших помічників: Покотила, Берестецького й Завалу, які помагали йому в будові літака й у підготовці виправи, а тепер вибралися в дорогу разом з нами. Василенко має теж свого асистента, Гучка, такого самого захопленого археолога. Лікарі беруть із собою фельдшера Павлюка, якому доручено догляд над аптекою. До наукового персоналу експедиції належу, врешті, я.
Далі маємо між собою одного одеського радіотелеграфіста, Онищенка, що колись у Києві працював у фабриці Михайла Антоновича, одного доброго механіка, теж із київської фабрики, Яворенка, чотирьох справних пілотів, врешті куховара Рукавичку, надзвичайно смішну появу, і двох послугачів: Тхора та Грушку. Разом вилетіло нас з Одеси 23 людей; двадцять четвертий, асистент проф. Слушкевича, коротко перед нашим відлетом занедужав і остався дома, а на його місце ми прийняли в Одесі Стопескула. Їде з нами ще велика собака Івана Антоновича, Бублик. От і все, що треба знати про особистий склад експедиції.
«Українського Орла», нашого літака не стану тобі описувати, зате після повороту вклею сюди його фотографію, яка була враз з описом поміщена в останньому числі одеського природничо-технічного журналу «Космос». Тут буду писати про те, чого досі люди ще не знають: про його гладкий і певний лет та про ці розкоші, яких зазнає кожний, хто летить понад землю.
*    *    *
4. квітня, з полудня. Село Мандри, в Греції
Ось куди то загнала нас та клята буря! Замість до Єгипту, ми залетіли в бік аж до Греції, яка лежала мало не на 500 кілометрів від визначеного шляху! Але ще дрібниця; якби не Михайло Антонович, ми не жили б уже сьогодні, а наш літак розбивався б об прибережні скелі Середземного моря!
Що за страшна річ - така буря в повітрі підчас лету, - цього мені не описати; далеко страшніша від усякої морської бурі. Там бодай чуєш, що ти на якійсь підставі, що не впадеш униз, а тут не знати, чи летиш униз, чи вихор жене тебе вгору, і навіть незчуєшся, як цілий літак може розторощитися до скелі. Страшно, тай годі!..
А як воно якось незначно зачалося. Коли я йшов спати, небо тільки легко хмарилося, але такої негоди ніхто з нас не сподівався.
Я тільки що зачинав на добре спати, аж тут пробудило мене якесь дивне холітання літака й голосна розмова та надзвичайний рух у кабіні. Я схопився, одягся й зійшов униз. У вітальні зібралося вже все товариство, і я довідався, що наближається буря. Михайло Антонович нас упевняв, що літак зовсім безпечний, і нам нема чого боятися; все ж таки радив усім сидіти кругом стола, щоби легше було втримати рівновагу. Сам він засів до машини.
Літак хитався на всі боки, вліво, вправо, вгору і вниз. Та ці вихили були невеликі; нам здавалося, що чуємо, як наші могутні гіростати своїм розмахом не дають вихрам запанувати над літаком. Вітер ревів дико, свистав між дротами крил і заглушував шум моторів. Ми сиділи мовчки. По всіх лицях було видко як не жах або тривогу, то бодай великий неспокій. Надворі ще ледве тільки сіріло; у нас горіли світла.
Ми летіли у висоті поверх 4000 метрів, а хоч там був і сильніший вітер, то Михайло Антонович угорі чувся безпечніше. У тумані, - казав, - можна в’їхати на якусь гору та розбитися.
Стало світати, та ранок був дуже непривітний. Довкруги нас не було видко нічого, тільки сірий туман; те саме вгорі, внизу й по боках. Навіть сонце не мало сили його просвітити наскрізь.
Сиділи ми вже так добрих дві години, кивали головами й цілими тілами в такт вітру, а час до часу хапалися руками стола, що був прикручений до помосту; та нагло почувся за стіною по правому боці літака страшенний тріск, немовби щось дуже сильне ламалося, і літак страшно захитався. У ту мить почувся ще другий тріск від дуже кріпкого удару й одна стіна-шиба з бренькотом розлетілася, а крізь отвір при помості вкотилася в кабіну великанська куля і з цілим розгоном ударила в ногу стола та розбила її на кусні. Ми всі скочили, та не могли встоятися на ногах, бо літак дико гойдався, і знову мусіли сідати та хапатися за стіл. Тим часом несамовита куля товклася мов навіжена по цілій кімнаті; котилася від стіни до стіни; щастя тільки, що якось нікому ніг не поламала.
Наш механік Яворенко вмить зрозумів, у чому діло. Він прискочив до кулі, як вона закотилася в один куток, і став її з цілої сили притримувати руками. Та сам він був занадто слабий до того; тоді поскочили йому на поміч Несторенко і я, і ми ледве втрьох, опираючись ногами об стіл, тримали кулю в куті. Яворенко розповів нам, що то вирвався один із гіростатів, який був на правому боці, між стіною та зверхнім плащем літака; видко, його вісь була занадто слаба проти таких сильних подувів вітру, і зламалася. Щось треба було радити, але ніхто не знав, що. Одно було ясне, що кулю треба десь причепити, щоби нам не порозбивала всіх стін. Яворенко моргнув на Грушку, щоби той заступив його, а сам побіг до Михайла Антоновича за порадою.
Незабаром вернувся Яворенко і сказав, що кулю треба закотити на її місце. Там треба її назад прикріпити до оси, а якби це не вдалося, то бодай де-небудь прив’язати, щоби не товклася по літаку й не псувала нам рівноваги, бо літак зачав щораз більше киватися й перехилятися; не міг, очевидно, втримати своєї лінії лету. Яворенко пояснив це тим, що Михайло. Антонович застановив усі гіростати в руху, щоби ще й другі не поламалися, і так власними силами пробував борюкатися з вітром.
Скільки то труду коштувало нас, заки ми вкотили кулю на її місце за стіною! Було нас п’ятьох, і всім нам піт лився з чола, хоч вітер крізь щілини літакового плаща добре нам присвистував. Остаточно вдалося нам це зробити; Яворенко відкрутив затички на кулі, куди йшла її вісь, пересунув через них якийсь ланцюг і прикував її до місця. Ми вернулися до кабіни, але наші механіки мали ще багато праці, заки залатали діру в стіні, бо крізь неї віяв такий холод, що ми всі поціпеніли.
Від того неспокійного лету дехто став готовитися до «морської недуги», але страх переміг, мабуть, і це, і всі залишилися здорові. А тим часом Михайло Антонович відбивав усі удари вітру. Коли хвіст літака піднімався вгору майже на 45°, то за малу хвилину ми відчували, що передня його частина відбивається, неначе резиновий м’яч від твердої дошки, й підходить на яких сто метрів угору. За кожним вихилом в один бік відчували ми зараз маневр летуна у протилежний бік - і так літак завсіди виходив побідником над вітром. Він звертався своїм передом завсіди проти вітру, а вистерігався ударів вихру збоку, бо ці найбільш небезпечні. Працювали всі чотири мотори, бо инакше літак був би не встоявся проти такого шаленого вихру! Був це такий вихор, який на землі ламав найсильніші дуби!
Ми не дивилися на годинники; голоду теж ніхто з нас не чув. Страх не давав про ніщо инше подумати. Врешті ми почули, що вітер устає; дике гойдання вступилося, а гіростати знову пішли в рух. В одну мить ми мали враження, немовби хтось ухопив цілий літак у дуже сильні руки і провадив його певним шляхом.
До вітальні ввійшов Михайло Антонович, страшенно втомлений, і сказав: «Ну, і чорт зна, де ми тепер, чи не вертаємося назад до Одеси?» Ми всі видивилися на нього, а він пояснив, що його годограф стояв у сполуці з гіростатами . Коли ж гіростати зупинилися, то й на годографі ясна крапка затрималася на одному місці, мов стрілка годинника, в якому ввірвалася пружина, - і ми збилися з дороги.
Над нами прояснилось небо; показалось чисте сонце, бо ми все ще летіли понад хмарами. Була десята година зранку. Ми стали нараджуватися, як зорієнтуватися в нашому положенні та причалити. Була це дуже небезпечна річ, бо ми в тумані могли заїхати на високі гори, а якось не заносилося на те, щоби хмари розступилися. Найбільше сердився наш нервовий археолог Василенко, який раз у раз дорікав Михайлові Антоновичеві за те, що намовив його на таку небезпечну дорогу. Заповідав, що при найближчій нагоді покине літак і ціле товариство. Михайло Антонович, хоч як був перетомлений, став собі жартувати, що ми вже не причалимо ніде, аж на самій середині Сахари, а звідти не буде знов иншого повороту, як тільки літаком. Василенко злостився ще гірше й мало що не скакав Михайлові Антоновичеві до очей. Так само був невдоволений наш «многоязичник» Лосняченко, який нарікав, що людям забагається літати. Не краще то ходити по землі ногами, та бодай їздити по твердій дорозі? А хто вмів вилетіти, нехай уміє й причалити! Ми сміялися з них, хоч добре їх розуміли, бо вони були дуже схильні до морської недуги.
Найбільше рівноваги - крім Михайла Антоновича - показували Іван Петрович, професор Слушкевич, д-р Несторенко і новий товариш, Стопескул. Після довшої наради постановили спускатися обережно вниз. Михайло Антонович порадив покріпитися; всі перейшли до столової й любувалися гарячим чаєм. Наш кухар Рукавичка, який сильно перехорувався в цю ніч, ходив із зав’язаною головою, стогнав та нарікав, а ми жартували собі ще з нього.
Наші професори вийшли в моторову та стали радитися й вибирати місце до причалювання. Згодом ми опинилися в густих, темно-сірих хмарах; нам здавалося, що вони скоро піднімаються вгору, а то ми так швидко спадали вниз. Тоді ми пізнали по скляних стінах літака, що опинилися в полосі дощу, а коли ще більше понизився наш лет, побачили праворуч море і якийсь доволі високий пролив із гористими берегами; під нами досить близько були високі гори. Потім пролив лишився позаду, а ми летіли понад високорівню, над якою підіймалися вищі та нижчі лісисті горбки. Врешті знайшлися над широкою долиною, яку перерізувало кілька річок. Слушкевич увійшов і повідомив нас, що ми над Грецією, близько Атен.
Михайло Антонович зважився причалити на широкому майдані, і майже в саме полуднє наш літак доторкнувся землі; його колеса грузли в розмоклу землю, тому він не біг так гладко, як у Царгороді.
Ми вийшли. Перед нами було мале, нужденне сільце. Лосняченко пішов у розвідку серед холодного дощу і вернувся з вісткою, що ми справді в околиці Атен, яких чотири милі від столиці, а сільце зветься Мандра.
Ми радилися, що нам робити: залишитися тут, чи перелітати до Атен. Постановили перш за все пообідати, а потім товариство поділилося: одні осталися в літаку, а другі возом, що його найняв у селі Лосняченко, поїхали по розмоклій дорозі до міста. Я зістався в літаку.
*    *    *
8 квітня, вечір. Атени, каварня «Акрополь»
Уже п’ятий день ми спочиваємо в Греції - на переміну в нашій «пристані» Мандра і в столиці, Атенах. Увесь той час ішов холодний дощ. Страх було скучно! Ні сидіти дома, тобто в літаку, ні ходити в дощ по незнаному місті, просто розпука нас огортала. Навіть спати не хотілося. Ми запрягли нашого Лосняченка, щоби вчив нас арабської чи якої иншої мови, якою ми могли б розмовитись з сахарськими тубільцями. На цьому час сходив нам досить скоро; сьогодні знаємо вже досить багато арабських і канурійських фраз .
Зате наші механіки ввесь час не дармували. Перш за все заклали нову стіну з скла, а потім зреформували ці нещасні гіростати, які нам накоїли стільки лиха. Михайло Антонович признався, що він таки добре потерпав за літак, особливо тоді, як попсувався гіростат. Другий раз, каже, не хотів би пускатися в таку дорогу.
Два дні вони пильно радилися та рисували плани; остаточно дійшли до чогось і подалися до міста, щоби закупити матеріалів та замовити всяке приладдя. Тепер вони працюють дома.
Місто зачинає цікавитися нами; сьогодні приїхали до нас залізницею (до елевзійської стації) професори високих шкіл, і Михайло Антонович давав їм подрібні інформації про нашого «Орла» За ними з’явилося незабаром инше товариство, Авіатичний союз, які теж оглядали нашого літака; а що Михайло Антонович із своїми співробітниками від’їхав до міста, до праці, то я мусив їм усе пояснювати. Потім стали надпливати щораз свіжі гуртки цікавих; та вони вже переважно говорили тільки по-грецьки, тому ними мусив займатися Лосняченко. Він пояснював усі подробиці літака, а слухачі уважно кивали головами - хоч ми були певні, що вони мало що з того розуміли, бо й сам професор був дуже мало грамотний у цьому ділі.
Сьогодні ми вибралися всі разом до міста, щоби бачити якесь там їхнє національне свято. Ціле місто прибралося прапорами; нас запросили в театр, куди маємо незабаром іти. Від завтра будемо оглядати місто.
*    *    *
11 квітня, коло півночі. В дорозі з Атен до Олександрії
Нарешті наш літак готовий; погода настала гарна, й ми вилетіли сьогодні надвечір з Греції до Єгипту. Могли ми, щоправда, летіти простісінько на Сахару, одначе важні причини спонукують наших провідників затриматися в Олександрії; вони мають тут роздобути всякі рекомендації до пустинних «шейхів» .
Вже втретє проводжало нас збіговище цікавих людей, із офіційних кіл з’явилися тільки деякі вчені й техніки; зате товпа перевищила своєю численністю те все, що ми могли сподіватися. Всі дороги, сади й поля були засіяні людським муравлищем; здавалося, що на висоту кількохсот метрів доходять їхні веселі вигуки.
Ми летіли понад містечко Елевзіс, потім понад невисокі гори Скараманґа, лишаючи праворуч славний острів Саламін. Далі опинилися над атенським портом, Піреєм, і наш археолог Василенко, стоячи на терасі, став нам малювати образи старинного світу; як то сюди замість великих пароплавів заїздили трієри давніх часів, і дуже жалів, що ці гарні часи безслідно минули. Люди, говорив, запанували над природою; вони покорили своїй волі пару й електричну силу, навіть літати вміють. Та що з того? Чи краще стало жити на світі? Чи люди стали ліпші для себе й других? Куди там! У старину не було стільки зіпсуття, не проливалося так багато крови, як тепер, і люди мали право думати, що вони близько до ідеалу, як ми сьогодні. Бо що це ідеал? Це недосяжна мрія. Сьогодні ми думаємо, що дійшли до ідеалу, коли збудували нашого «Орла»; так само й Дедал був певний, що його ідеал здійснився в тих крилах, які склеїв воском і приліпив собі й синові до рамен. І що ж? Тільки трохи пригріло сонце і - вже було по ідеалі; так, як сьогодні одна буря вистачить, щоби наш ідеал замінився в купу ломаччя. Зломилася тільки вісь одного гіростата - і ми вже одною ногою вибиралися на той світ...
Ми слухали уважливо тої філософії, бо не мали нічого кращого до роботи; дивилися вниз, як то щораз далі тікала від нас земля, а перед нами простягалося ясне, синє море. Я в думці жалів щиро нашого добрячого історика, що живе не в свою добу, що не вродився за часів Перікла й Сократа; хоч хтозна, чи й тоді не був би він жив думкою на кількасот або й кілька тисяч років узад. Може, тоді ідеалізував би життя кочовиків доісторичних часів.
Згодом померкло світло дня; стало зовсім темно. Ми сіли вечеряти й аж тоді завважили, що летимо якось трохи не так, як досі; літак легенько гойдається, неначе корабель на хвилях моря, хоч чути, що летить зовсім певно. Отсю зміну пояснив нам Михайло Антонович; її причиною була реформа наших гіростатів. Щоб охоронитися від таких пригод, як розрив осі гіростата, він позакладав ці осі в пружинові насади; отже вісь гіростата може вже трохи вихилятися на всі боки, одначе пружина завертає її назад до попереднього положення. Через те наглі удари вітру не такі небезпечні, як перше; літак буде холітатися, але зламання осі неможливе. Крім того, він заклав окремий гіростатичний компас і звичайну, магнетну бусолю.
Завтра рано будемо вже в столиці над Нілом.
*    *    *
14 квітня, полуднє. В літаку, над порогом Лівійської пустині
Двадцять п’ять годин у літаку! Ось яка подорож стоїть перед нами: із Олександрії до Бардай, столиці сахарського краю Тібесті! Чи доїдемо туди живі - понад море гарячих пісків, понад дику безводну пустиню? Як там нас зустрінуть тубільці, напівдике плем’я Тебу? Чи поборемо всі ці труднощі пустинного життя, хоч як дотепно до них приготовилися?
От такі думки залягли сьогодні мій мозок, уперше за цілу нашу дорогу. Досі й не здогадувався я, що взагалі можливі такі пригоди, що про них читається в книжках, коли наші вчені провідники все так добре обдумали. Але куди там! Якраз по дорозі до Олександрії темою розмов стало життя на пустині. Петро Харитонович Слушкевич, що добре знає той край і його етнологію, і Яким Пилипович Лосняченко, який зазнав теж не одну пригоду в дорозі, оповідали нам різні страшні історії. Скільки то европейців згинуло в Сахарі, не так через страшну природу краю, як радше через ненависть магометан-тубільців до всіх чужинців, в однаковій мірі християн і жидів! Іслам, поширений по цій бідній і неврожайній країні арабами, дуже добре підходить під характер і вдачу мешканців пустині: піддаватися «кісметові» , судьбі, волі Аллаха, і без нарікань приймати все, що він дає, з однаковим спокоєм. А що прихожі европейці тільки на те дивляться, щоби вільним, синам пустині накинути свою владу й накладати на них усякі податки, тому - геть із ними! Бо справедливо казав Магомет ненавидіти й убивати всіх «джаврів» ! Вбиваючи християнина, правовірний мослемін може очиститися від усіх своїх гріхів і заслужити собі рай.
І серед людей, що живуть у такій атмосфері ненависти до нас, ми маємо поселятися! Чи не божевільна це сміливість? Бо що ж ми маємо для нашої оборони? Трохи ручної збруї й один кулемет! А хто знає, як тепер узброєні тубільці, чи не мають вони крісів найкращої системи, а може, й гармат?
Знищать вони нашого «Орла», - якщо, очевидно, не вдасться нам узяти їх на ті хитрощі, що їх придумали наші знавці.
В краю Тібесті, недалеко столиці Бардай, є мала оселя Адур; тут живе Маіна Алі Бен-Сіді, близький родич і добрий приятель «марабута» Кохем Бен Ель-Ґарамі з мослемітського монастиря ордену Ес-Сенусі, що лежить недалеко Олександрії. Він тішиться між своїми земляками ще більшою пошаною, ніж сам тибестенський «дардей» , Маіна Кафелє, в Бардай. До цього саме чоловічка, Маіна Алі Бен-Сіді, ми маємо добрі рекомендації від його олександрійського приятеля. Роздобув її наш неоцінений Лосняченко; він удав із себе араба, що жив багато років в Европі, а тепер вертається назад до Єгипту, щоби там поширювати правдиву мослемітську віру в краях, де вона пригасає. Він хоче заснувати в Тібесті духовну школу й монастир, а до цього треба йому поручення від такої святої особи, якою є Кохем. Цей радо згодився й дав йому бажаний лист та кілька талісманів для свойого друга. Про існування якогось там Маіна в Тібесті та його відношення до олександрійського марабута він довідався від одного купця в Олександрії, якого знав із давніших подорожей на Схід. Він зараз-таки купив собі арабську одежу: білий бедуїнський плащ та великий тюрбан тої самої краски; возиком, до якого запряг одного мула, поїхав до монастиря. Його поїздка вдалася, але зате цілу дальшу подорож треба було відкласти ще на один день.
Крім того, Михайло Антонович та Іван Петрович роздобули собі поручення від різних европейських консулатів до европейських урядів, з якими могли би мати до діла в пустині.
Може, воно нам таки вдасться! Може, так страшно не буде, як виглядає здалека!
А що буде, як нам води не стане? Що буде, як не знайдемо джерела, ані не вдасться нам пробити криницю в скелі?
*    *    *
15 квітня, ранісінько
Пустиня!.. Чогось дуже моторошно робиться на саму згадку, що ми вже кільканадцять годин летимо над пустинею! Не помогли нічого розумні аргументи, якими я себе успокоював; у сні мені верзлися різні страхіття, про які я стільки наслухався, та ті безкраї простори, що їх оглядаю від учорашнього ранку, від хвилини, коли ми кинули Олександрію.
Скоро світ я зірвався й вибіг на терасу; хотів там побачити щось таке, що мене вспокоїло би бодай трохи. Але де там! Летимо понад найпросторішу на Землі пустинну країну - Лівійську пустиню. Простір, що займає пів-України, позбавлений усякого життя. Чи ж не має бути лячно?
Колись, іще малим хлопцем, я уявляв собі, що пустиня - це великанська, рівна площа, засипана піском - немов безмежна циркова арена. Як я помилявся! Пустиня ані не є гладка, ані не є засипана всюди однаково піском. Вона показує таку різноманітність форм, що мало яка країна може з нею рівнятися. Характеристичне для неї те одно, що немає тут ніякого органічного життя, ні ростин, ні звірят, не говорячи вже про людські оселі. А причина тому - недостача дощів. І хоч, може, подекуди вода є навіть під поверхнею землі, та так довго немає ніякого життя, доки вона не проб’ється наверх. Сама ж земля є така врожайна, що як тільки звідкіля-небудь дістане вогкости, то миттю зачинає зеленіти.
Ми летимо постійно у висоті 2000 метрів, отже наш овид має промінь 160 кілометрів, значить, обіймаємо оком простір 25000 квадратових кілометрів. Який величавий краєвид!
Отже, перш за все - піскова пустиня; це піскові лави, заспи, звані по-арабськи «ель ареґ». Дивлячися згори, маєш враження, що це якесь схвильоване море, що в одну мить застигло, закам’яніло. Ці заспи багато перевищують найвищі морські хвилі; вони піднімаються й до 100 метрів висоти. Тягнуться вони довгими лавами від північного заходу до полудневого сходу, отже якраз у поперек до напрямку пасатових вітрів , які женуть перед собою пісок та пересувають його постійно вперед.
Але й вони не всі однакової величини та однакового вигляду. Чим далі летимо углиб пустині - а летимо якраз у напрямку пасатів, - тим більше вони згущуються; очевидно, тут вітри від непам’ятних часів понавівали безмежні маси піску, отже й поодинокі лави позсувалися тут ближче, як на краю пустині. Одні вищі, другі зовсім низькі; тут одностайна лава проривається, і твориться неначе гірський провал.
Декуди прориваються піскові простори й зачинається кам’яна пустиня, «гаммада». Місцями - пласти, більші й менші, гладкі або поперерізувані щілинами, то вужчими, то ширшими, як справжні гірські провалля. Це переважно пісковик; він від вітру й сонця кришиться та дає поживу пісковим лавам, і тим пояснюють ту велику кількість піску на пустині.
Знову на инших місцях, - тільки з висоти нашого літака не видко, що це: піскове поле, чи кам’яний пласт, - бачимо безліч горбків, що нагадують наші могили. Це піскові горби, звані, не знати чому, «горами-свідками».
Та не всюди камінь виступає у виді пластів; і тут є гори, дикі й романтичні. Романтичність гір виступає найбільше в ярах, які були колись руслами рік. На Сахарі, - оповідає професор Сьогобочний, - цвіло колись дуже буйне життя; ще за історичних часів - грецьких та римських - людські оселі сягали багато дальше в нутро пустині. Згодом життя завмирало, бо меншали запаси води; ріки висихали, а джерела й криниці позасипав пісок. Свідками того давнього життя є ці русла рік, звані по-арабськи «уаді», а в краю Тібесті - «еннеді». У них іще найчастіше можна подибати сліди ростинного та звіринного світу, пальмові та мімозові гаї, криниці й калюжі з останками води. А треба ще й те знати, що тут часами, хоч дуже рідко, приходять страшні бурі з громами і зливами; тоді вода виповнює «уаді» аж по самі береги, тече бистро й вириває в них кручі. Тоді тут в одну мить розцітається теж життя, розвиваються ростини, і вся земля покривається зеленню. Тільки ж цей рай не триває довго; кілька днів сонячного жару - і все життя знову завмерло, а на новий дощ треба ждати часами й кілька років...
Стоячи на терасі, я побачив простісінько перед нами, отже на полудневій захід, на обрію обриси далеких гір; вони могли бути віддалені від нас на яких 200-300 кілометрів. Годограф показав, що ми перелетіли границі краю Тібесті й наближаємося до кінця нашої дороги. Через 3-4 години будемо на місці.
Світає; одначе це світання якесь инакше, як у нас. Розвиднюється дуже скоро, подібно як учора сутінки тривали дуже коротко.
*    *    *
Того самого дня, трохи згодом
Ще півгодини - і ми причалимо. Перед нами високі гори, під нами - пустинна рівнина. Минули ми вже кілька пасмуг нижчих гір, поперерізуваних глибокими балками; тепер саме під нами невеликий шмат піскової пустині. Ліворуч від нас - доволі велика оаза; крізь пальмові віти видко щось немов хати. Ми понизили наш лет так, що можна вже розрізнювати поодинокі предмети. Чим нижче, тим гарячіше. Сонце викочується скоренько вгору й зачинає немилосердно припікати.
Я ввесь тремчу, які то будуть наші перші кроки в краю Тібесті.
Злітаємо!»
IX. У краю Тібесті.
«Український Орел» причалив 15 квітня в годині 8 мінут 23 ранком, під 17° 5′ 32″ східної довжини від Ґрінвіча і 21° 8′ 35″ північної ширини, недалеко малої оази Адур, положеної яких 40 кілометрів на західно-північний захід від Бардай, столиці краю Тібесті. Причалення відбулося гладко, без пригоди; літак опинився на великому пласті, майже поземному, нахиленому легко ід полудневі. Отсей пласт стирчав неначе горбок серед піскових лав, окружений горами й балками, на 2-5 кілометрів від оази Адур; гіпсометр показував піднесення 973 метри над позем моря.
Подорожні лишилися в літаку; вийшов із нього тільки Яким Пилипович Лосняченко, зодягнений по-бедуїнськи. Темної краски лице, великий, трохи каблуковатий ніс та чорна борода додавали йому орієнтального вигляду. Мав на собі білий, вовняний плащ із довгими широкими рукавами; підперезався широким поясом, а на голову вклав великий червоний тюрбан. На ноги затягнув шкіряні сандалі, а за пояс заткнув два великі кинджали, вибивані цвяхами й висаджувані ніби самоцвітами, а в дійсности різнобарвним склом, та два подібно цяцьковані пістолі. Крім того, на всякий випадок, мав у кишені два добрі револьвери та гострий, довгий стилет. В руці грубий костур. У цьому строю, з своїм високим ростом і кремезною постаттю, виглядав справді імпонуюче, немов справжній араб.
Побіч нього йшов ніби арабчук, якийсь маленький чоловічок, теж темний з лиця, безвусий; одягнений був також по-орієнтальному, тільки багато бідніше. В обох руках ніс дерев’яну скриньку, в якій були різні подарунки для нових приятелів: тібестенського султана та адурського святця Маіна Алі Бен-Сіді і їхніх прибічників. Отсим чурою був не хто инший, як др. Несторенко; він, користаючи зі свого малого росту й темної краски лиця, забажав товаришити Лосняченкові у відвідинах у тубільців.
Обидва араби, Ахмед Селім Бен Ізагура і його чура, Ага, йшли в напрямку оази Адур та розглядалися цікаво на всі боки. Вони сходили вниз із каміння, на якому стояв літак, до широкого провалля між двома пасмами високих гір Тарсо. На захід було видко найвище гніздо тих гір із вершком Емі Тусідде, на 2700 метрів заввишки. Оті вершки - а видко було їх іще більше - блистіли у променях сонця так яскраво, що треба було від них відвертати очі. На горах не було й сліду снігу або туманів. Дикі, пошарпані збочища тих гір були цілком голі, а світився тільки ясний пісковик. Де-не-де кам’яні стіни мали темну, майже чорну краску від примішок залізної руди в пісковику.
Простісінько на південь, на яких 100 метрів нижче, було видко оазу Адур; хоч вона, як здавалося, не могла бути далі як на 2-3 кілометри, то наші подорожні добре втомилися, заки дійшли до неї. Чистісіньке повітря, розпечене й перемішане з невеликою кількістю водної пари, приближало всі предмети, а хід згори по каменях, поперериваних щілинами, був дуже трудний.
На схід, на невеликім узгір’ї, простягалися піскові лави; у невеликій віддалі вони проривалися нагло, а за ними було широке висохле русло річки Еннеді Бардай, яке тяглося на довжину яких 300 кілометрів. Воно розширювалося місцями до 5 кілометрів, а на його дні росли буйні пальмові й мімозові гаї. Води в цій річці не було, одначе буйна ростинність свідчила, що земля мусить бути добре наводнена.
Лосняченко й Несторенко зійшли з гори та йшли по рівнині добру годину, заки наблизилися до людських осель. Сонце пекло немилосердно; а й під ногами розпечений пісок крізь грубі, шкіряні підошви палив ноги, що не привикли до такої гарячі. Повітря було таке сухе, що аж дух запирало; піт лився з лиця.
Заки підійшли до першої хати, яку було видко з-поза пальм, показався перед ними гурток людей. Невеличкі ростом, одягнені в білу, довгу одежу з вільними рукавами; на плечі й груди мали понакидувану ясно-синю матерію. На головах у них були невеликі завої, а лице було заслонене «літамом», тобто двома куснями матерії; один звисав від чола, а другий був засунений від бороди, так що між ними була тільки вузька щілина на очі. У руках тримали довгі списи з гострими кінцями та зубцями, позагинаними взад, і кусні заліза у виді розгалужених оленячих рогів. Тими залізами вони кидають по-мистецьки на ворога або звіря.
На вид тубільців і наші чужинці позаслонювали собі очі такими ж самими заслонами; одні й другі поступали вперед, звільна та мовчки. На яких двадцять кроків тубільці прикучнули до землі й ждали; те саме зробили чужинці й теж мовчали. Врешті відізвався перший Лосняченко врочистим голосом:
- Ляга інкеннаго? 
- Ляга! - відповіли тубільці хором, кожен в иншому тоні.
Лосняченко питав далі:
- Ляганіні?
Почулася та сама відповідь:
- Ляга!
- Кіллягані?
- Ляга!
- Ґіта іннадунія?
- Ляга!
- Ігілля! - зверещав на все горло Лосняченко.
Хор тубільців повторив: «Ігілля!» в нижчому тоні.
Тоді Лосняченко зачав ту саму інтересну розмову на кілька тонів нижче, переплітаючи її ще й иншими питаннями про здоров’я та гаразди своїх нових знайомих. Що кілька речень обидві сторони ревли своє «Ігілля!» та зачинали розмову щораз нижчим тоном иншу, так що нарешті всі хрунькали, немов безроги.
Накінець один із тібестенців зверещав знову високим голосом «Ігілля!», і Лосняченко взяв це за знак, що може приступати до річі. Він спитав про святого марабута Маіна Алі Бен-Сіді.
Напроти нього виступив із гуртка один чоловічок; по його закритому лиці не можна було очевидно розпізнати його віку, але згорблена стать показувала, що він несе вже багато хрестиків на своєму хребті; опирався він на грубу, сукасту палицю.
- Великий «сіді» , - заговорив урочисто Лосняченко. - Щасливі мої очі, що побачили тебе, щасливі вуха, що їм Аллах дозволив почути твій милозвучний голос. Приношу тобі поклін від твойого друга, святого марабута Кохем Абу Ельґарамі, який ціле своє життя посвятив на службу Аллаха та його великого пророка.
- Де ж ти його бачив, чужинче? - спитав марабут.
- Якраз позавчора мав я щастя розмовляти з ним в Іскендеріє . Тут зустрів я його, як він вибирався зі своєї святої та вічно світлої «савії» у Сарабуб, щоби поклонитися святому каменеві в Мецці. Уже сороковий раз на своєму довгому житті відбуває він, незрівняний у своїх чеснотах і науках, отеє богоугодне паломництво. Він дуже втішився, коли побачив мене, свого смирного слугу, якого він уздоровив за поміччю Аллаха; а коли довідався, що я вибираюся до тебе, великий сіді, велів передати тобі це письмо й отсі святі подарунки.
При тих словах піднявся з землі та підступив до тубільців, подаючи старому лист і талісмани. Алі Бен-Сіді тримав письмо довго в руках, заки розкрив його й зачав читати, і дивився пильно Лосняченкові у вічі; його «літам» трохи розсунувся, і з лиця можна було читати, що не вірить словам Лосняченка.
- Чужинче, твої уста говорять неправду! - сказав грізно. - Де Адур, а де Іскендеріє! Чи не знаю я, що на протязі двох днів неможливо перейти велику пустиню? Чи я не знаю, що тудою навпростець люди не ходять, тільки боками, і то не самі, тільки великою «кафілє» ? Горе тому, хто говорить неправду святцям Алаха й Магомета!
- Святий Бен-Сіді, - промовив смирним голосом, похиляючи голову, Лосняченко. - Чи ж я, що маю дякувати Аллахові та його святим марабутам за стільки добродійств, міг би мати сміливість обдурювати тебе, великий пане? Чи не бачив ти великого птаха, що перед малою годиною спустився на землю, ось там, недалеко широкого «уаді»? Знай, що це не птах, який літає у «гава» , тільки повітряний «маркіб» . На ньому прилетів я сюди в товаристві кількох «руміє» і...
- Що? - крикнув здивовано старий марабут. - Ти прибув сюди в товаристві «куфар руміє»? Ти їх привіз на нашу пустиню?
- Мудрий сіді, - перебив йому спокійно Лосняченко, - вислухай мене. Дозволь мені оповісти цілу історію мого життя, а тоді твій незрівняний розум нехай розсудить, чи добре я вчинив, що зустрівся з тими джаврами.
- Говори, чужинче, - відізвався вже спокійніше старий, - я слухаю.
- Та перш за все дозволь, сіді, - сказав Лосняченко, - щоби твій смирний слуга підніс тобі отсей гостинець.
При тих словах подав йому один із кинджалів, які приніс з собою. Марабутові, очевидно, подобався дарунок, бо став до нього з любістю приглядатися, - не пізнався, сердега, на фальшивих самоцвітах. Ціле товариство теж цікаво приглядалося. Серед того злетів із Алієвого лиця «літам» і показалося його старече лице з довгою, сивою бородою. Подорожні оцінили його на 90 років життя.
- Заки стану тобі оповідати історію мого життя, мій пане, а дуже вона дивна та навчаюча для всіх правовірних, - дозволь нам напитися «мо́є» з твойого «бір» , бо горла нам із спеки повисихали, і язик прилип до піднебіння.
Алі встав.
- Ходіть, чужинці, зо мною. Там, у холоді пальм при моєму «бет» сядете, й ти оповіш мені твою історію. Як ти називаєшся?
- Звуть мене Ахмед Селім Бен-Ізагура; я родом із Іскендеріє.
- А отсей «валяд» ?
- Це мій невільник, Ага, із султанських негрів.
Пішли. Незабаром опинилися серед села.
Була це дивна оселя. При головній вулиці, що вела серединою села, стояли по обох боках нужденні хатки, будовані з акацієвих стовпів, між якими були порозвішувані плетінки з пальмового листя. Дах, трохи спадистий до вулиці, укладений теж на акацієвих поперечках, був покритий такими самими плетінками. Дверей і вікон хати не мали, тільки в одному місці при землі був отвір, куди люди влазили й вилазили.
Вулиця була дуже крута, вузька й темна, бо світло впадало тільки трохи горою, так що на кілька кроків не можна було пізнати людину. Лише місцями вулиця розширювалася й творила рід площі; там перед хатами стояли низькі, кам’яні лавки, на яких сиділи чоловіки й жінки. Чоловіки зодягалися всі однаково, подібно як ці, що зустрілися з нашими подорожніми. Жінки покривали своє тіло одною великою звірячою шкірою, волоссям наверх. Її закладали вони під праве плече та зчіпляли дерев’яними кілками на лівому рамені та по лівому боці тіла; через те обидві руки й праве плече були голі. Обидвоє плечей були обвішані нараменниками із слонової кости; на шиї носили вони намисто з перлин або мушель, а в носі та вухах у м’ясо були теж повтикані різні прикраси. Волосся сплітали високо й примащували його маслом та присипували якимось порошком. Були вони, так само, як і чоловіки, страшенно худі.
При хатах гралися голі діти; тут і там показувалися на вулиці голі постаті чорних невільників, тільки з перев’язкою на бедрах; їхні тіла світили потом. На вид чужинців усе, що жило, вибігало на вулицю й дивилися на незнаних людей. Таким чином товпа зростала, і заки ще чужинці з марабутом дійшли до широкого майдану, при якому стояла його хата, цікаві заповнили всю площу.
Алієва хата різнилася від других будівель величиною та кращою будовою; її стіни були зроблені з плетінок із пальмового гілля. Недалеко хати була криниця, обкладена камінням.
З хати вийшла молода жінка, мабуть внучка марабута. Алі казав їй принести води для чужинців; вона принесла повні дві половинки видовбаних гарбузів. Вода була добра й холодна. Молода жінка подала дідусеві шкіряну подушку, яку він поклав на кам’яну призьбу й сів на ній. Другу таку подушку дістав Лосняченко й сів на ній на землю, підібравши під себе східним звичаєм ноги. Побіч нього усадовився на голу землю Несторенко і з трудом старався позагинати під себе ноги так, як це зробили Лосняченко й тубільці; вони посідали рядком, окружуючи півколом Алі і чужинців.
Лосняченко, заки зачав своє оповідання, підвівся із своєї подушки, впав навколішки, лицем до сходу сонця, і, б’ючи поклони, молився:
- Слава тобі, великий Аллаху, що привів мене до того гостинного краю й показав мені такого милосердного господаря, який приймив і напоїв жаждучих чужинців. Дай довгий вік твоєму марабутові, святому Алі Бен-Сіді, і довге панування йому та його сім’ї!
- Амін, - докинув урочисто Алі.
Лосняченко та Несторенко, який наслідував усі рухи Лосняченка, сіли знову. Настала тишина. Лосняченко зачав:
- Питаєш мене, святий Алі Бен-Сіді, про мою історію. Ось слухай її.
Я родом із Іскендеріє. Мої батьки були багаті люди; батько був «тагір» , що торгував дорогоцінностями і мав свій «дуккан» при одній із головних вулиць магометанської частини міста. Я був одинак. Мене виховували мудрі вчителі, між якими був один марабут, Селім. Коли мені було п’ятнадцять років, батько повіз мене до Істамбулу й залишив у близьких родичів, щоб я вчився на «муедзина» .
Одначе мені не сподобалося моє майбутнє звання, і я став знайомитися з европейцями. Я став учителем арабської мови в одного «гакіма» -румі. Я закохався в його дочку й хотів женитися з нею, але «гакім» сказав мені, що перше мушу охреститися. Коби я був не знайомився з цим «гакімом»! Коби був зламав ногу, заки переступив поріг його проклятої хати!
Лосняченко замовк на хвилину й призадумався. Потім говорив далі:
- Я став ладитись до того безбожного вчинку, а серед того трапилася мені така пригода.
До мого «гакіма» приїхали гості з Европи, і я спроваджував їх по місті. Вони оглядали різні цікаві речі, а вкінці забажалось їм зайти до «джамії» . Одначе при дверях не захотіли скинути черевиків із своїх ніг, а до того - признаюся до мого великого гріха - намовив їх я сам, безбожник. Воротар не позволив увійти до святині в черевиках, і з того повстала суперечка, серед якої я - окаянний - ударив палицею по голові воротаря, старенького «шейха» , так сильно, що він аж упав на землю.
Але, о диво! Заки опустилася моя права рука з палицею, я почув, що вона безвладна, що я нею не можу рушати... Мені потемніло в очах, і я впав та не міг уже встати, бо й права нога відмовила мені послуху... Я став калікою...
Незабаром приїхав мій батько і став возити мене по всіх лікарях Істамбула і Масра , але надаремно: мені ніщо не помагало. Так я залишився калікою цілих двадцять років і лежав безсильний дома.
Аж ось недавно явився мені в селі наш великий пророк і сказав: «Грішнику, великі провини твої. Коли хочеш, щоби милосердний Аллах вернув тобі силу рук і ніг, мусиш змити з себе всі твої гріхи. Мусиш своїм дальшим життям направити все лихо, яке ти заподіяв! Мусиш посвятитися службі божій та ширити правдиву віру по цілому світі». Я відповів: «Великий пророче, верни імені здоров’я, а я ціле своє життя, буду служити Аллахові й тобі». Так я присяг, і Магомет - нехай Аллах обдарує його ще більшим блаженством - зник.
Зараз ранісінько просив я мого доброго «абу» , щоб мене завіз до святої савії сенусів у Сарабуб. Батько згодився, і там я пізнав твого друга, святого марабута Кохем Абу Ельґарамі, який узяв мене під свою опіку. Там я пробув три місяці на молитві й пості і присяг у його присутности перед Аллахом, що як тільки виздоровію, зараз зачну поширювати правдиву віру й закладати на пустині савії.
Ледве я вимовив ці слова, а вже почув, що в моїй руці й нозі пробудилася давня сила. Я встав своїми силами і міг самостійно ходити! Тоді я ще раз гаряче помолився, подякував Аллахові за рятунок і вийшов на світ. Зараз почав я ладитися в дорогу й радився мого доброго опікуна, куди мені йти. Він показав мені дорогу до тебе, мій святий сіді; нехай йому Аллах дасть довгі літа за те, що звернув мої кроки в цю чесну країну.
Але як було мені одному пускатися в таку далеку подорож, без «кафілє», посеред «гараміє» , які не слухають божих законів і зневажають святих людей?
Довго думав я над тим і не знаходив ради. Аж ось одного разу йду вулицею Іскендеріє й чую, як двох чужинців - були це «інґелізе» чи «ферансіс» , чи, може, «немшавіє» , не знаю добре, - говорять між собою, що саме вибираються у пустиню, щоби плекати й збирати дактилі, а мають добрий спосіб, як із «гаґар» добувати «мо́є» . Я зараз подумав собі, що треба використати нагоду; приступив до них і сказав, що знаю одну добру околицю, де ростуть гарні дактилеві пальми, тільки там нема води... Вони згодилися взяти мене за провідника й поїхати туди, куди я вкажу. Таким чином, після довгих приготувань, ми прилетіли сюди.
Лосняченко скінчив, ціла громада слухала оповідання у глибокій задумі. Врешті промовив старий Алі, грізно зморщивши чоло:
- Чого ж ти віз їх сюди, чужинче, тих проклятих джаврів? Щоби нам відібрали ту дрібку дактилів, якими обдаровує нас всемогучий Аллах? Чи така це служба Аллахові на користь нашої віри?
Між гуртком тубільців роздалося кілька голосів невдоволення. Лосняченко повів спокійно оком по всіх присутніх і відізвався:
- Мудрий сіді, і ви чесні, правовірні магометани! Чи ви вважаєте араба таким дурним, так мало хитрим? Чи не порозуміли ви з мого оповідання, що я хочу вивести в поле тих нерозумних і необачних европейців?
Алі й ціле товариство зацікавилось:
- Дивні твої слова, чужинче, - сказав Алі. - Коли ми не в силі зрозуміти твого підступу, то ти сам скажи нам, як ти хочеш використати твоїх джаврів на користь нашої віри.
- Ось слухайте. Я привів їх сюди перш за все тому, що вони дали мені змогу добре й скоро сюди дістатися. По-друге, вони вивертять нам «бір» , ми матимемо багато води, заведемо «ґенана» і пальмовий «рабе» й матимемо знамените місце на нашу савію, що я її тут хочу збудувати.
- А що ж ти зробиш із твоїми руміє? - спитав знов Алі.
- З ними? Ними ти не журися, мудрий сіді, лиши їх на мою голову. Нехай вони тільки зроблять нам бір, а я тоді їх уже якось викурю. Не забувай, що я живу в їхньому домі та що можу їх кожної хвилини вирізати, заки вони спам’ятаються. А врешті, й ви мені не відмовили б допомоги, якби прийшло до війни з ними.
Отеє пояснення вспокоїло тубільців. Алі Бен-Сіді обіцяв Лосняченкові свою допомогу у всім, і загалом усі присутні згодилися сповнювати всі їх бажання; здавалося, що як тільки матимуть одну добру криницю, то їх країна заміниться в рай. У їх голодній уяві малювалися вже серед пустині високі дактилеві пальми, густо оброслі смачними овочами. Всі раділи. Настрій із недовірчивого та хмарного перемінився у приязний і веселий. Народ обступив чужинців зблизька та приглядався цікаво до їхньої одежі, а особливо до скриньки, що її тримав Несторенко. Завважив це Лосняченко і звернув розмову на їхні сусідські відносини до других племен та спитав, чи вже і в них прийнявся звичай уживати европейську зброю. Один розмірно дуже високий тубілець відповів, що й вони мусили навернутися до тої «нечистої зброї», бо хоч це негідне правовірного магометанина, то проте в боротьбі з иншими племенами не можна обійтися без рушниць та пістоль.
На ці слова Лосняченко удав, що дуже зрадів:
- Ах, як це добре складається! Тепер я зможу тебе, мій добрий сіді, обдарувати ще отсею пістолею, яку віз сюди навмисне для тебе, - тільки боявся вразити тебе, даруючи тобі нечисту зброю. Ось маєш!
Подав Алієви кинджал і пістоль, яка очевидно була маловартна, і сказав:
- А отсей другий кинджал і ця друга пістоль призначені для вашого шейх-єльбелєда ; чи є він тут?
- Ось я, - відповів високий мужчина, що перше розмовляв з Лосняченком про зброю.
- Прийми ж від мене ці дарунки, сіді, і будь мені «габіб» , - сказав Лосняченко й поклонився йому низько.
Високий мужчина зрадів.
Тоді Лосняченко дав знак своєму чурі, і той подав йому скриньку. Лосняченко виймав із неї всякі дрібнички: малі дзеркальця, ножики, ковтки на носи й вуха, діточі пістолі, трубки, свиставки тощо й роздавав їх, кому попало. Товпа глотилася коло чужинців, видирали один другому ці дарунки з рук, кричали й тішилися.
Пішла далі весела розмова; а й до Несторенка стали звертатися теж із питаннями. Одначе він, не розуміючи ні слова й не знаючи, що відповісти, мовчав завзято, тільки головою показував на Лосняченка. Коли ж йому не давали спокою й зачали вже навіть штовхати, він сіпнув свого товариша за полу та глянув на нього благальним зором. Лосняченко глипнув на нього грізно й заперечив рухом голови. Несторенко похнюпив голову.
- Чому твій Ага нічого не говорить? - спитали його з товпи.
- Моєму невільникові не вільно нічого говорити, - - відповів Лосняченко. - Треба вам знати, що цей «валяд», хоч який він іще малий, але великий грішник. Він уродився і зріс у моїй хаті. Одного разу в гніві вбив він свою «омм» , а коли я його хотів за це покарати смертю, він просився й обіцяв прийняти всяку покуту, яку тільки я йому завдам, щоби лише йому дарувати життя. Я згодився на це, а він присяг, що піде зо мною, куди велю; за кару, одначе, мусить мовчати аж до смерти, а говорити вільно йому лише тоді, коли я на це позволю. А що сьогодні якраз роковини його злочину, то сьогодні і ще цілий тиждень не вільно йому промовити ні слова.
Тоді всі лишили Несторенка в спокою й відсунулися від нього з погордою.
Серед дуже приязної розмови хтось крикнув:
- Люди, не вірте їм! Цеж «руміє»!
У першу мить усе замовкло й видивилося на чужинців; незабаром роздався глухий шум невдоволення. Лосняченко випростувався і грізно скрикнув:
- Руміє? Ми руміє? Ми куфар? О Аллах, чи ти чуєш, що тут на нас кажуть, як нас ображають? Чи чуєш ти, що нас, твоїх вірних слуг, які посвятили тобі все своє життя, називають християнами? О Аллах! Помсти нашу кривду! Зішли на них: «геблі» , зішли грізних «гараміє» ! Нехай їм посохнуть усі пальми, нехай виздихають усі їхні кози! О Аллах!
При тих словах звернувся на схід сонця, упав навколішки, бив поклони та сіпаючи себе за бороду, заєдно заводив:
- О Аллах! Акбар Аллах! Чи ти чуєш, яку нам тут роблять кривду?
Несторенко так само бив поклони. Коли похилився до землі, шепнув йому Лосняченко:
- Кричіть так, як і я!
Почувши це, Несторенко забув про роковини свого злочину і став тонким голосом пищати на все горло:
- О Аллах! Акбар Аллах! На руміє! На руміє!
Лосняченко товк головою до землі, а потім встав і, ніби заспокоївшися, сказав до свого товариша:
- Ходи, Аго, від тих негідників. Ходім до нашого «маркібу»; ми тут не маємо що робити. Ми на них іще зішлемо прокляття Аллаха. Пішлемо на них їхніх ворогів і дамо їм европейську зброю, а з тих, яких ми хотіли мати нашими «габаіб» , і сліду не стане. Їхню оазу спалимо, і через два дні «дубу» будуть гризти їхні кости, а «гава» розвіватиме попіл їхніх хат по пустині. Ходи, мій добрий Аго!
Взяв Несторенка за руку й пішли.
Товпа заворушилася. Почувся зразу шепіт, а далі щораз голосніші крики. Видко, настрашилися прокльонів Лосняченка, а ще гірше погрози злуки з їхніми ворогами, і почали тягти до відповідальности того, хто накоїв такого лиха.
Врешті дехто побіг за відходячими чужинцями й завернули їх назад. За якийсь час настало помирення.
Вже було добре з полудня, як Лосняченко й Несторенко повернулися до літака.
X. Вода зо скелі.
За той час, коли наші «дипломати» нав’язували зносини з тубільцями й пеклися на розігрітому піску під жаркими променями сонця, в літаковій кабіні панував милий холод. Вікна й двері були щільно позатикані, щоби туди не доходила спека й не залітали комахи, які крутилися цілими роями біля оази. Зате при стелі крутився могутній вентилятор, а під ним, у плоских посудинах, містилося пливке повітря, яке, паруючи, прохолоджувало всі кімнати.
Після повороту обох дипломатів товариство дуже вдоволене засіло до обіду. Розмова Лосняченка з тубільцями забезпечувала цілій виправі спокій з боку теддійців, а також допомогу в праці та прохарчуванню; вони - так сподівалися всі - будуть помагати подорожнім: раз - задля того, що мають надію на обильність води, а з тим і на поширення своєї оази й майбутній гаразд, а по-друге, що боятимуться погроз Лосняченка. Европейська зброя була завсіди ще великим пострахом для тих півдикунів; крім того, вони знали, що сусідніх племен не треба довго заохочувати до нападу на оазу. Одначе, все-таки Лосняченко перестерігав перед надмірним довір’ям до нових союзників, бо пустинні племена рідко коли дотримують слова.
Подорожні пирували досхочу; комора «Орла» була багата в усякі присмаки, переважно в консерви та такі речі, яких не можна знайти в пустині. Все инше вони сподівалися здобувати тут. За м’ясо не було журби; недалеко, в близькому сухому руслі - «еннеді Вая», так звали його тубільці, - росли ліси, в яких було багато звіря: газель, антилоп і инших. Між нашими летунами були добрі ловці, от як Коростіль та оба лікарі, тому була надія на багату доставу м’яса; крім того, Лосняченко сподівався добути собі на лови також допомогу тубільців.
Так само корисно стояла молочна справа. Молоко овече й козяче, правда, не дуже то смачне для европейських язиків, але в біді можна і його пити. Хотіли вони ще покуштувати верблюжого молока, яке тут уважають присмаком; вони задумували вибудувати побіч літака, на кам’яному пласті, стайню та закупити в селі кілька штук овець та кіз і одну верблюдицю; послугач Тхір уже згори тішився на те господарство.
Цукру мали добрий запас, про сіль на пустині не трудно; в теддійських огородах родилася гарна огородина, а близька збірка дактилів у червні й липні давала їм теж солодкі надії; коли би в Адурі не було досить дактилів, то могли їх закупити в сусідніх, багатіших сазах.
Найгірше стояла справа води. Поки що вживали мінеральних та штучних вод, які привезли з собою, одначе це могло скоро скінчитися; до того ж необхідна була часта купіль, а й наукові праці вимагали багато води. Тому на першу чергу поставили найважнішу справу: вертіти власну криницю.
На цю необхідність Різдвянський готовився ще перед виїздом, бо зладив і взяв з собою окремий прилад до верчення криниці.
Зараз після обіду зачали готовитися до верчення. Слушкевич доказував рішучо, що в цій околиці є два поклади води: одна зашкірна, у глибині щонайбільше півтора до двох метрів, і глибинова, до якої, одначе, треба буде перебивати тверду скелю невідомої грубости. До тої самої думки склонювався теж геольог Сьогобочний, тільки він здогадувався, що спідня верства не може бути занадто тверда, бо це простий лупак; тому йому вся праця не уявлялася такою тяжкою, як того боявся Слушкевич.
Оба знавці вибралися оглядати терен. Відійшли від становища літака на північний схід; тут кам’яний пласт кінчався, а поверхня легко схилювалася й творила малу долинку; вона колись мусила бути досить глибока, тільки тепер була майже до верху завіяна піском. На північ від тої долинки зачиналося стрімке русло меншої річки, «еннеді Ґабо», що вела з гір аж до «еннеді Бардай»; русло під цю пору було теж сухе, тільки заросло лісом.
Професори обійшли цілий пласт довкруги і врешті рішилися таки на цю долинку. Тепер треба було зладити вертничий поміст. На це треба було багато дерева, яке мусили спровадити з лісу, а ця праця не могла обійтися без допомоги тубільців. Тому Лосняченко з своїм чурою Несторенком пішли ще раз у село, щоб там замовити людей разом із пилами та верблюдами для перевозу зрубаних дерев, а решта товариства взялася вигортати пісок із долинки, щоб можна було зачинати верчення.
Між тими, що пішли в ліс, були теж Коростіль із своїм невідступним асистентом, молоденьким Федором Ткаченком, та другий лікар, Хомець. До балки, тобто до русла «еннеді Ґабо», з якого видніли вершки дерев, здавалося не більше півмилі; одначе дорога тривала добрих дві години. Хід у спеку, по піску, добре втомив наших подорожніх; вони зараз же посідали в тіни крайніх дерев, щоби бодай трохи спочити, а одночасно розглядалися по лісі, якого досі ще не бачили.
Балка була досить глибока; її другого берега не бачили, бо заслонював його ліс. Мусила вона, одначе, бути теж доволі широка, бо крізь рідкі дерева не могли вони доглянути, що є за лісом.
На тому місці, де сіли наші подорожні, ріс невеличкий пальмовий гай. Росли в ньому дикі пальми, оброслі галузками аж до самого споду; вони різнилися від европейських огородових пальм не тільки своїм виглядом, але й тим, що не давали таких добрих овочів, як дерева, коли їх добре плекати. Отсей гайок мав яких 100-200 дерев. Між деревами росла мурава, але й вона була відмінна від европейської трави: висока, степова, з колосками, подібними до збіжжя. Не зеленіла вона, одначе, бо сонце її спалило.
За пальмами росли різні роди акацій, головно мімоза, тальгове дерево, тамаринда та нілова акація. Видко, добра була для них тут земля, бо вони порозросталися буйно й широко, а деякі з них творили тільки низькі, зате густі, майже непрохідні кущі. Було це справді виїмкове місце в цій околиці.
У напрямку довжини балки ростинність була не така буйна. Крізь дерева було видко голі порозривані стіни другого берегу балки; вони творили тут надзвичайно романтичні форми. Свідчили вони про великанську силу дощової води, яка тут з’являлася неправильно, в дуже довгих відступах часу.
Довкруги було тихісінько; тільки час до часу вітер шумів галузками дерев, або з пустині долітав якийсь дивний грохіт; це розпадалися кусники скель, що стали крихкими від сонця, вітру й вогкости. Часами доносилися з лісу звірячі голоси - переважно виття гієни, рев льва або писк малпи.
Наших европейців огортала сонність, одначе Коростіль і Хомець перестерігали їх перед сном; раз із-за небезпеки сонячного удару, а по-друге тому, що тут бувають дуже небезпечні гадюки та скорпіони.
Та молоденький Ткаченко не послухав тої ради; видко, багатство вражень вплинуло на нього так, що сон таки його переміг. Уже товариство після спочинку бралося до праці, а він іще спав. Нараз зверещав і схопився, тримаючи себе обома руками за праву ногу.
- Що сталося? - спитав переляканий Коростіль.
- Ах, болить, болить! - кричав Ткаченко.
Хомець прискочив до нього і здер одежу. На нозі було пізнати слід укушення; догадалися, що його так ужалив скорпіон, бо побачили на землі втікаючого малого негідника. Хтось кинув за ним каменем і розчавив його.
Хомець узявся до лікування; рана була, правда, не дуже небезпечна, бо тут, у пустині, буває мало випадків смерти від ужалення скорпіона, тільки дуже воно болюче. Лікар був приготований на таку пригоду, бо мав при собі ліки: видушив рану так сильно, що хворий верещав під небеса, а потім сильно натер її амоніаком і присипав папіросним попелом. Врешті дав іще блювень проти внутрішніх болів.
Так, отже, перша праця була перервана; двоє людей мусило посвятитися для хлопця й віднесли його до ліжка; взялися до того Хомець і Грушка.
Ті, що зісталися, зачали оглядати дерева. Обстукували пні пальм, а потім відзначували ці дерева, що їх призначили до зрубу; садівницьким ножем обчімхували з пнів галузки.
Вже було добре під вечір, як над’їхали Лосняченко й Несторенко на верблюдах, у товаристві кількох тубільців; вони несли пили й сокири та довгі линви, плетені з пальмового лика. Зараз взялися до роботи, хоч теддійцям шкода було рубати такі гарні дерева. Лосняченко став їх переконувати, що це необхідне для верчення «біру», а коли й це не помагало, мусів таки енергійно їм наказати, і аж тоді вони послухали.
Два трачі підрізували кожне дерево з двох боків - один заріз був вище другого, - а одночасно два другі тягнули дерево додолу линвою, прив’язаною до горішньої частини пня. Таким чином швидко дерева одно за другим лягали на землю.
Вже ніч запала, і місяць освітлював своїм блідим світлом цілу околицю, як вони верталися з лісу. Зрубані дерева прив’язували по одному поміж двох верблюдів, так, що другий кінець кожної пальми волікся по землі. На горбах верблюдів посідали европейці, тримаючи побіч себе пили й сокири. Тубільці йшли пішки.
Европейці подивляли місячну ніч на Сахарі. Гострий серп місяця стояв досить низько на західному небі; - вище місяця стояла чудова вечірня зоря і світила так ясно, що, здавалося, й від неї повстають тіни. Ціле небо було засіяне зорями, яких вони досі ще не бачили в такому чудовому блиску. У сяйві місяця пісок прибирав якусь неозначену краску, між срібною й зеленою; грудки кременя блистіли до місяця, як алмази. Здавалося, що ціла та мертва країна, отеє закам’яніле схвильоване море набирає життя; здавалося, що піскові горбки та лави рушаються; раз наближаються, то знову тікають. Широкі піскові лави з затіненого боку виглядали мов пропасти без дна; а найменший кам’яний стовпець, що стояв насторч і якого в день не доглядів би ти в морі инших подібних камінців, тепер кидав довжезну, темну тінь, яка виглядала мов чорний велетень, що провалився на землю.
Панувала повна тишина, така, що було чути биття власної крови. Її переривало тільки хрупотіння людських та звірячих стіп по мілкому піску. Ніхто ні одним слівцем не перебивав величного настрою тої хвилини. Тим більшим контрастом являлися дивний грохіт скель, що розтріскувалися, та голоси пустинних звірів.
Тригодинна їзда на верблюдах добре втомила подорожніх, які її закоштували вперше; до того вони ще добре перемерзли, бо ночі в тих околицях, навіть серед найпекучішого літа, бувають надзвичайно холодні - властивість континентального підсоння.
Коли прийшли до літака, там було вже спокійно й темно. Розсталися з тубільцями, а Лосняченко замовив робітників на другий день, скоро світ, до дальшої праці: до верчення «біру».
Товариство увійшло в літак; тут уже дехто спав. Коло хворого Ткаченка сидів Хомець і прикладав йому якісь ліки до рани. Бідний хлопчина мав сильну гарячку, щось маячив без пам’яти та стогнав із болю. До нього підійшов Коростіль і спитав лікаря про стан недужого. Хомець заспокоїв його, що нема небезпеки, тільки треба буде ще трохи полежати.
За час відсутности лісової виправи Різдвянський робив приготування до нічної сторожі. Мешканці літака самі по собі були доволі безпечні перед нападами тубільців або й прихожих розбійників; одначе таки не можна було літака лишати без опіки. Міг же якийсь злочинець ушкодити колеса літака, а це утруднило би відлет, до якого мусіли бути готові кожної хвилини. Не потрібно було, щоби хтось сторожив цілу ніч у холоді надворі; Різдвянський придумав таке: цілий кам’яний пласт обвів дротами і зробив так, що як хто, йдучи, притиснув дріт ногою, то в літаку дзвонили дзвінки. Дроти окружали літака кілька разів, а хто їх не бачив і не знав, де вони лежать, той мусів бодай раз наступити на дріт.
Врешті літак мав іще одного певного сторожа: собаку Бублика. До того Лосняченко заповів тубільцям, що кожного, хто ніччю наблизиться до літака, европейці застрілять.
Таким чином, можна було сподіватися, що ця перша ніч на пустині перейде спокійно. Всі лягли спати; не спав тільки молоденький Ткаченко та фельдшер, що сидів при ньому.
*    *    *
Різдвянський хотів використати холод ранку на те, щоби потім не треба було працювати в найбільшу спеку, тому раненько побудив усі робітні сили. Потішав їх тим, що як зроблять найважнішу роботу, то зможуть спати досхочу.
Вийшли всі разом із літака й оглядали схід сонця на пустині. Воно викотилося з-поза піскового обрію так якось нагло, що ніхто й не сподівався. Ясний кружок, припікав уже сильно, хоч стояв низько; та повітря було ще холодне, й пісок під ногами також не нагрівся.
Треба було ще скликати тубільців. Один із пілотів вийшов на літакову терасу й заграв на моторовій сирені. Отеє викликало замішання в оазі, бо там не чули ще такої музики. Ціле село прожогом побігло до літака, а тим часом наше товариство пішло вже на місце праці.
Долинка, в якій уже вчора випорпали здорову яму, було не дальше як на 50 кроків від літака; це було якраз пригоже місце на криницю. Тут уже лежали пальми, що їх стягнено з лісу.
Головними вертачами були механік Яворенко й пілот Корченко; вони зараз взялися до будови вежі. На чотирьох рогах великого квадрату викопали доли й повставляли сюди найбільші пальми похило, так, що до верху вони чимраз більше нахилялися одні до других.
Тим часом довкруги них зібралося ціле село Адур; тубільці цікаво приглядалися й очевидно більше мішали в праці, як помагали. Лосняченко вибрав кільканадцятьох найсильніших, а решту з трудом розігнав додому. Робітникам веліли оброблювати дерево та ставляти огорожу, бо при будові вежі мало вони могли помагати.
Але й тут виявлялися нові труднощі: тубільці, непривичні до такої роботи, не знали, чого від них хочуть европейці; а й учений філолог Лосняченко не вмів того як слід пояснити.
Працювали майже до полудня в трьох гуртках: одні будували вежу, другі ставили огорожу та стайню для худоби, а треті в невеликій віддалі від вежі ладили великий збірник на воду.
Коло полудня працю перервали аж до вечора; отсей час европейці провели в літаку, а тубільці під вежею. Вони теж дістали европейський обід; не все їм смакувало, одначе такі голодарі, якими є плем’я тедда, їли все, що дістали, аж пальці облизували.
*    *    *
Надвечір працювали далі, й незабаром вежа була готова. Її оббили з чотирьох боків антолевими бляхами, у яких тільки полишали отвори на вікна й двері.
Після заходу сонця зачалося верчення. Моторове долото було дуже дотепно зладжене. Воно містилося на долішньому кінці антолевої труби й виставало з неї широким вістрям; у трубі був малий радіомотор, який обертав його довкола прямової осі. Вістря, на кінці закривлене, мов свердлик, було зроблене з найтвердішої сталі. Труба, на споді якої був радіомотор, була всунена в другу, трохи ширшу; ця містилася в третій і т. д. В міру того, як долото продовбувало собі яму і ховалося в неї, висовувалась автоматично нова частина складаної труби. Коли вони всі вийшли, можна було на них засунути таку саму другу серію труб, так що таким долотом можна було вивертіти криницю довільної глибини.
На верху труби спочивав великий тягар - широка скриня, до якої насипано багато каміння; отеє збільшувало натиск долота на скелю, що її мали вертіти. На випадок потреби можна було цей тягар на сильних линвах окремим мотором підтягати аж під сам верх вежі.
Від скорих оборотів криластого долота повставав сильний вітер, який вганяв у нутро труби видовбані кусні каміння, а окремі вентилятори на верху труби висилали їх угору й викидали надвір через широкий отвір.
Що кілька хвилин мотор при долоті зупинявся, й долото автоматично виходило наверх, а тоді можна було провірити, чи вістря ще ціле; воно й так мусило час до часу прохолоджуватися. Зіпсоване вістря заступали новим, а тим часом у літаковій кабіні перегартовували старе.
Незабаром після того, як зачалася праця, з труби разом із землею та камінцями показалася мокра грязюка; був це знак, що долото дійшло до першої, зашкірної води. В цю мить припинилося верчення; труби витягнено наверх, і всі стали копати яму, щоби могти добувати воду. Через кілька годин удалося зачерпнути перше відро каламутної, теплої води. Вода скоро устоялася, але до пиття була непригожа, бо мала гірко-солонавий смак Наші хеміки й кухарі взялися варити й дистилювати воду, щоби мати її на перші потреби та переконатися, чи на випадок недостачі кращої води не можна би й з неї мати який-небудь пожиток.
Тим часом верчення йшло далі. Труби затопилися в м’яку грязюку, а долото швидко стрягло в землю. Та незабаром цей рух спинився, й долото крутилося на одному місці, не поступаючи нітрохи вперед. Слушкевич і Сьогобочний стали перечитися, що це за твердий мінерал, що так спинює роботу: старий граніт чи новіший базальт. Одначе трудно було розгадати цю загадку, доки з глибини поверх сто метрів не показалися перші відломки скелі.
Запала ніч; ясне світло місяця помагало подекуди в праці, одначе його було замало, тому на верху вежі зачіплено велику електричну лампу. Тубільців Лосняченко відпустив до оази, бо й так для них не було роботи. Через кілька годин показалося, що вістря долота зламалося, після того, як перебило двометрову скелю. Слушкевич тріумфував; був це найтвердіший граніт.
Заклали нове вістря й вертіли далі, а тим часом Різдвянський разом із Яворенком та Стопескулом пробували направити зіпсоване вістря.
Із-за спеки могли працювати тільки вечорами й ранками, За якийсь час долото перебило першу гранітну скелю й знову легко стрягло в м’яку землю, але води ще не було. Незабаром натрапили на другий твердий шар і зачали його обробляти ще з більшим трудом.
У цій праці брали участь тільки механіки й пілоти, а решта товариства була свобідна. При допомозі тубільців стали працювати над будовою стайні. Недалеко літака повбивали пні у формі великого прямокутника й поробили в’язання на стіни й дах. Стіни робили тутешнім звичаєм, із плетінок із пальмового гилля, які плела ціла громада тубільців; одначе вони були такі ліниві, що Лосняченко раз-у-раз лаявся. Остаточно загрозив їм, що намовить «руміє», щоби кинули це місце й переїхали на инше, а вони лишаться без нового «біру».
Такі самі плетінки Різдвянський велів підкласти під літаковий візок, щоб його колеса не потерпіли від каменя, який щодня розпалювався й пік огнем.
*    *    *
Одного вечора ціле товариство було вже в розпуці, бо стратило надію пробити скелю аж до другої верстви води. Працювали вже останнім запасовим вістрям, яке застрягло в глибині поверх 600 метрів. Зате зашкірна вода, до якої перше докопалися, вливалася в долішню яму й тільки утруднювала працю.
Зібралися всі на нараду й постановили кинути дальше верчення. Один тільки Слушкевич обстоював свою думку, що треба ще трохи вертіти, одначе його не послухали. Стали радитися, як би то використати цю зашкірну воду, і врадили, що треба перш за все її випомпувати, а потім на иншому місці шукати тої самої водної жили. Заклали моторову помпу, й незабаром потекла марним потічком тепла, гірко-солона водиця. Її перепомповували до резервуару в літаку, щоби там на протязі ночі передистилювати та зробити пригожою до пиття.
Слушкевич ходив насуплений і лютий, воркотів і з усіма лаявся. Його лишили в спокою, й кожний зайнявся своїм ділом. Нарешті Слушкевич відкликав набік Яворенка й Корченка, головних вертачів, і щось їм довго розповідав. Остаточно вони згодилися не витягати ще сьогодні долота й не покидати тої праці, тільки вертіти, як довго вистачить це останнє вістря. Через неувагу, одначе, забули вони підтягти долото з тягарем угору, як це звичайно робили, коли переставали працювати.
*    *    *
Серед ночі Різдвянський прокинувся. Світло місяця продиралося крізь щілини в заслонах, так що було доволі ясно. Йому здавалося, що почув якийсь глухий гук, неначе від дуже далекого грому або гарматного вистрілу. Сів і наслухував: було тихо. В цю мить почув, що й Лосняченко прокинувся, і спитав його, чи не чув він вистрілу.
Обидва вони скоренько вийшли на терасу; всюди було спокійно, тільки місяць уповні розливав своє світло й робив враження зачарованої околиці. Вони не завважили нічого особливого і вже хотіли вертатися до літака, коли нараз їм причулося щось неначе плюскіт далекої води. Поглянули в сторону вежі, але в її тіни не добачили нічого; зійшли вниз і наблизилися до вежі. Тут чули вже зовсім виразно плюскіт води, що виривалася звідкілясь насилу й хотіла видістатися наверх.
У нутрі вежі побачили дивну річ; цілий простір між стовпами був залитий водою, яка з великанською силою видобувалася з землі, тільки щось немов її спинювало. Що за диво?
Різдвянський постояв хвилину, а що сам не міг нічого догадатися, то побіг до спальні і збудив Слушкевича.
- Слухай, вставай, маємо воду!
- Іди до чорта, відчепися! - пробурмотів ізпросоння Слушкевич.
- Чоловіче, ми добралися до води!
- Що? Вода є? Де вода? - закричав радісно Слушкевич і своїм криком побудив усіх.
У кімнаті зчинився рух. Всі зривалися й прожогом вибігали з літака; навіть Ткаченко, ще не зовсім здоровий, побіг до криниці, щоб подивитися на це диво.
При світлі лампи, що була під верхом вежі, побачили таке: з нутра добувалася вода й булькотіла грізно, немов би борюкалася з кимось могутнім. Широкої скрині з камінням, яка вчора стояла яких два метри над землею, не було, ні труб, що виставали з виверченої ями; тільки грубі линви, на яких висіла скриня, сягали напружені у воду й дуже сильно дрижали.
Всі стояли й не могли порозуміти того, що бачили. Нарешті Слушкевич закричав:
- Чого стоїте, мов статуї, чому не беретеся до роботи? Що тут є розуміти? Вчора, коли ви кинули роботу, до пробиття скелі недоставало ще тільки якого міліметра; до того від сильних потрясінь і ударів долота скеля розкрушилася. Коли ж ви через неувагу забули підтягти на ніч долото вгору, скеля не витримала тягару й заломилася, мов тонкий лід під саньми, а долото впало в яму. Його горішня скриня застрягла у м’яку та розмоклу землю, яку ви вчора розпорпали, мов кертиці, і вода не має куди витікати. Розумієте?
Слушкевич тріумфував знову. Бігав довкола, затирав руки з радости й клепав то одного, то другого по плечі.
- От бачите, що значить уся ваша техніка, філософія і все ваше знання. Я один знав, що так мусить бути, а ви мене дурнем назвали! А тепер стоїте, мов кам’яні стовпи. Рушайтеся, до праці! Перш за все треба витягти долото і скриню.
Гурток людей, що досі стояли нерухомо й не могли збагнути, що сталося, заворушився. Механік пустив радіомотор у рух, але долото не показалося з-під води. Було тільки видко, як усі линви напружилися; та нараз трісь! - і прорвалися.
Товариство знову стало безрадне. Слушкевич обняв команду.
- Повикидайте камінці із скрині, щоб було можна її витягти наверх!
Ніхто не спішився. Слушкевич став знову лаятися.
- Рукавичка, настав самовар і налий сюди кип’ятку, бо наші принци бояться холодної купелі. Ану, Грушка, Тхір, Яворенко, у воду! Скільки разів вам іще говорити?! І тобі, ясний пане отамане, корона з голови не злетіла би, якби так трохи скупався!
Перший послухав Тхір. Роздягся і, кланцаючи зубами, скочив у воду. Заліз вище пояса, заки ногами віднайшов скриню. Тоді, нуряючись раз-у-раз, став вибирати з неї каміння. За його прикладом пішли Грушка, Яворенко та Стопескул, і так чотири голі постаті працювали серед ночі в холодній воді.
- Воліли б ми таке заняття серед денної спеки! - казав Тхір.
Хомець, що дбав про здоров’я своїх товаришів, після чвертьгодинної праці велів їм вернутися до літака і казав напоїти гарячим чаєм.
Тоді зважився на таку купіль Павлюк; одначе він, за порадою Різдвянського, вже тільки поприв’язував пообривані линви до скрині, в якій уже було мало каміння, і після короткого сіпання мотором удалося підважити скриню з грузької землі; та в ту ж мить сильна струя води викинула скриню вгору сильніше, ніж її могли підтягти линви. Струя води била високо, аж понад вежу, та кропила всіх, що стояли довкруги. Всі розскочилися сміючись.
Тепер треба було ще відчепити долото, та це вимагало великого труду, бо приходилося працювати в струї води, яка била в лице й заливала очі.
Тоді всі знову стали безрадні, бо не знали, як братися до дальшої праці; треба було ту струю води загородити трубами і зладити бодай найпримітивніші водопроводи. Одначе прикрий холод перед сходом сонця остаточно припинив усю роботу, яку відклали аж до дня, не вважаючи на всі протести Слушкевича.
До ранку в долинці, де стояла вежа, був уже цілий ставок; через те було там дуже трудно працювати. До того, вода підмила ті місця, де були закопані стовпи вежі, й вежа перехилилася сильно в один бік; грозила небезпека, що вона кожної хвилини завалиться. Щоби до того не допустити, зачали зараз-таки її розбирати. Встигли тільки поскидати поперечки й мусили тікати, бо стовпи самі попадали у воду. Треба їх було витягати линвами наверх.
Вода била з землі струєю, вищою від літака, й розсипувалася дрібним дощем на всі боки та розливалася широкими потоками.
У широку діру засунули трубу, яка зачепилася аж за твердий перший шар і виставала на метр понад воду в ставку; на неї насадили другу трубу скісно так, що вода відтікала тільки в один бік і не мішала в дальшій праці.
Найбільшу потіху з криниці мали тубільці, що зараз позбігалися й подивляли величавий водограй, якого ще досі не бачили.
Тепер треба було криницю якось оцямрувати; до того мусіли перш за все випомпувати воду з саджавки, а потім прикріпити трубу, щоби вода при сильнішому натиску її не висадила. Та про якесь обмурування її не могло бути й мови, бо в цілій околиці не було ніякого иншого каміння, крім пісковика; вапна не знайшли ні крихітки. Тому вони тільки обклали її камінням, якого разом із піском насипали в другу, ширшу трубу; наверх налили розтопленого олова й так прикріпили бляшане покривало.
На цьому покривалі примістили грубий і тяжкий металевий ковпак із кількома отворами, з яких могла витікати вода до відповідно приладженої саджавки. На самому верху ковпака була насаджена труба, що вела аж під літак і входила до його нутра.
Відплив із саждавки давав постійний струмочок води, яку Лосняченко дарував тубільцям, одначе за це вони мусили йому обіцяти всяку поміч кожного часу.
Тубільці благословили Аллаха, що їм післав таких добрих гостей, які добули «мо́є» зо скелі; вважали це особливою божою благодаттю, що два дні пізніше ціле окруження криниці зазеленіло, а на піску, який був досі мертвий, в одну мить прокинулося життя й розвинулася трава.
XI. Сахара - ворог европейців.
Ціле товариство поділилося на два гуртки: «наукову комісію», на чолі якої став Різдвянський, а належали до неї всі професори та їх асистенти, і «господарський комітет», у якому працювали всі, хто тільки був свобідний від наукових робіт.
«Наукова комісія» негайно приступила до праці. На терасі літака уставили всі прилади, потрібні до радіонації металів. Там стояв великий стіл, а на ньому були «радіонаційні сочки»; вони оберталися автоматично так, що промені сонця падали туди завсіди прямово й нагрівали їх як найсильніше.
Після кількох вступних проб праця пішла дуже успішно вперед; Різдвянський з своїми асистентами пересиджували в своїй робітні днями й ночами і приносили сюди щовечора раціоновані метали, щоби їх піддавати дальшим дослідам. Радіонація тривала яких 10 годин денно. Різдвянський тішився, що використовує силу Сонця якомога найкраще.
Коли знайшли найкращий співчинник радіонацїї, властива наукова праця припинилася, а ходило тільки про те, щоби виробити якнайбільше радіонатів. Поділилися дижурами так, що хтось один щоранку наставляв прилади, а увечері ховав готові радіонати до комори в хвості літака, де їх прохолоджувало пливке повітря.
До того гуртка пристав теж новий гість, Стопескул, який виявив неабиякий хист до того роду праць і брався до роботи з таким запалом, що це впало всім у вічі.
Тим часом другі вчені займалися своїми власними дослідами та збіркою наукових матеріалів. Коростіль і його асистент, молоденький Ткаченко, ходили по лісі й збирали різні ростини, Слушкевич і Сьогобочний довбали у скелях та зносили до літака безліч камінців; вони обидва заєдно перечилися, особливо крикливий Слушкевич безнастанно лаявся; проте вони не розставалися ні на годину. Обидва археологи, Василенко та Гучко, порпалися в піску, та, на жаль, не знаходили тут ніяких слідів давньої культури; вічно невдоволений Василенко докоряв Різдвянському за те, що вибрав таке непригоже місце на постій, а вони обидва не мали відваги запускатися трохи далі від літака вглиб пустині. Врешті, Лосняченко й лікарі щодня ходили до оази Адур; Лосняченко розповідав їм різні чудові історії, відчитував Коран і пояснював його, а лікарі приглядалися до їхнього способу життя. Вони всі три припали дуже до вподоби тубільцям: Лосняченко як проповідник Магомета, а Хомець заяснів славою чудотворця, коли став лічити хворих на очі, попсовані від блиску сонця. Врешті Несторенко - тобто чура Ага - здобув собі, невважаючи на свій страшний гріх: вбивство матері, великі симпатії тим, що одному теддійцеві привів до ладу погано зламану ногу.
Побіч своїх наукових занять усі бралися спільно до господарських робіт, які тим часом підготовлювали другі члени виправи.
Мистцями в домашньому господарстві показалися Тхір, Грушка й Павлюк; вони викінчили стайню й при допомозі Лосяченка легко придбали собі живий інвентар: ціле стадо кіз і овець та дві молочні верблюдиці.
Щодня гонили їх на пашу, на своє власне пасовисько коло криниці, яке зазеленіло швидко під діянням чудотворної водиці. Треба було тільки щовечора скропити його водою з саджавки, а на рано зеленіла вже знову буйна трава, яку на протязі дня випалювало жарке сонце.
Товариство ходило часто разом із тубільцями на лови; в лісі, що ріс у балці «еннеді Вая», жило чимало звірів, тому вони щораз знаходили багату добичу.
Тхір, що залюбки займався огородництвом, пробував завести яринний огород; одначе на це треба було тіни оази, бо сонце занадто сильно палило ніжну огородовину. Тому він посадив дещо в оазі, але зате кругом літака, на берегах кам’яного пласту, засадив густий пальмовий живопліт.
Щоби мати вигідну комунікацію, Різдвянський при допомозі техніків приладив два малі літаки, для яких складові частини привезено в «Орлі»: один - відомий нам уже давній літачок Різдвянського, другий - трохи більший, на чотири особи, пристосований до побуту в пустині. Він не потребував великого розбігу по землі, а це було дуже важне, щоб можна ним причалити й відлетіти з кожного місця, де випаде. Оба літаки були придатні до ловів у лісі; лісові звірі, хоч як чутні й полохливі, на вид невиданої птиці ставали мов укопані й давали до себе стріляти зблизька.
Різдвянський, Коростіль, Лосняченко й Несторенко відбули подорож до столиці Бардай, щоби скласти візиту тамошній европейській колонії: представникам французького уряду та спілці властителів великого пансіону «Лєроп», призначеного для европейських подорожніх; Лосняченко та Несторенко вибралися, очевидно, у своїх екзотичних одягах, щоб не викликати ніякого підозріння в тубільців.
Містечко Бардай, дякуючи спеціальній опіці французької «Спілки для оживлення руху на Сахарі», за останні роки надзвичайно розвинулося. Вибудовано цілий европейський квартал з широкими бульварами й площами. Тут Каїрський університет заснував окремий «Інститут для сахарології».
Наші вчені провели тут кільки годин і дуже нерадо розставалися аж пізно у вечір із новими знайомими, запрошуючи їх до себе.
Відвідини французів відбулися незабаром. Одного ранку побачили здалека, від сторони Адуру, цілу каравану, зложену з кількох верблюдів; на них їхали бардайські европейці, а побіч них бігли погоничі.
Французи дуже здивувалися, побачивши літака, якого ще досі не видали. Було їх шістьох: французький намісник із секретарем, директор пансіону «Лєроп» і три професори з «Інституту для сахарології». Гості почували себе дуже добре, я коли увечері хотіли від’їздити, Різдвянський запросив їх ночувати.
Була темна, зоряна ніч; усе товариство заспало дуже пізно, бо довго розмовляли. Було вже над ранком, як Різдвянський прокинувся. Йому причулося, що дзвінки задзвонили, а собака стала воркотіти. Зірвався на рівні ноги й почув зовсім виразно стукання до літакового візка. Вибіг на терасу; під літаком стояло кількох тубільців, які щось кричали догори й вимахували руками, показуючи в сторону оази. Не можучи нічого порозуміти, Різдвянський закликав Лосняченка, і цей тільки з великим трудом із крику вирозумів, про що йде: на оазу напали «гараміє», попалили хати й вбивають людей. Вони знають про місце побуту літака та вибираються з «рацією» (нападом) сюди. Вони прибігли просити допомоги.
Від оази нісся крик; кривава заграва на небі вказувала, що розбійники підпалили село. Було очевидне, що леда хвилина непрошені гості будуть тут; треба було думати про власний рятунок, бо допомогти оазі було неможливо.
Ціле товариство вмить зібралося на нараду, та якось ніхто не знав, що треба робити. Один Стопескул знайшов раду. Він заявив, що треба негайно підготовити оборону, бо буде запізно.
- Я раджу вийти їм на зустріч на 100-200 кроків із кулеметом; сподіваюся, що така стріча як не розжене їх зовсім, то бодай трохи прихолодить їхній воєнний запал. Які в нас запаси зброї й амуніції?
- Крім кулеметів із кількома лентами набоїв є шість рушниць і кілька револьверів, - відповів Різдвянський. - Амуніції буде подостатком, коли почислити всю цю, яку призначили на лови.
- Ну добре, - сказав Стопескул, - повинно вистачити. Але хто піде з кулеметом?
Усі мовчали; остаточно сам Стопескул заявив охоту йти і взяв з собою Грушку. Відходячи, подав такий план оборони:
- Хоч я майже певний, що кулемет зробить своє, то проте ви мусите бути готові на всякі можливости. Якби вони підійшли під сам літак, то ваше положення стало би дуже трудне; тому я раджу уставитися за живоплотом у другу оборонну лінію й відтіля стріляти. Одначе перед тим треба вислати розвідку, щоби знати бодай приблизно силу ворога, бо від наших перестрашених союзників трудно, що-небудь путнього розвідатися. Прощавайте!
Відійшли. В літаку стали радити над висилкою розвідки, якій випадало йти серед ночі в незнаний край. Врешті постановили перелетіти малим літаком; засіли туди Несторенко - як пілот, а крім нього Коростіль, Слушкевич і один француз. Вони вибралися над оазу й забрали з собою револьвери та світляні ракети. Опинилися близько погарища; горіло кілька хат, а побіч них відбувалися страшні сцени: дикі напасники у звірячих шкірах кололи стилетами адурійців або рішали їх ножами. Другі знову грабували хати та забирали добичу, особливо ту дрібку поживи, яку придбали собі ці нуждарі. Нападені боронилися в розпуці, одначе не давали ворогам ради, бо були заскочені спросоння та непідготовані до оборони.
Верблюди ревли та тікали від огню; тоді напасники ловили їх та прив’язували до своїх «меґеріє» , які паслися оподалік; вони були навчені до того, отже стояли там, де їм наказано.
Наші розвідники аж зжахнулися, коли начислили до 200 душ напасників. Вони нараджувалися, що їм робити: стріляти чи ні, - чи допустити ворогів аж під кулемет. Стріляти було неможливо, бо тут могли повбивати і адурійців, які помішалися з ворогами в завзятому бою на ножі. Тому постановили вертатися; та в ту мить француз, нарочно чи нехотячи, вистрілив світляну ракету. Блиснуло сильне світло, яке звернуло увагу напасників; вони зачали стріляти з крісів і луків угору. Ще заки ракета згасла, коло літака свиснула стріла й поцілила француза у висок. Рятунок у літаку був неможливий; не знаючи, що сталося, Несторенко ще навіть закляв під адресою француза, що так немудро зрадив розвідку, одначе він уже мав кару за необачність: від затроєної стріли через кілька мінут був уже неживий. Літак піднісся вгору та скоренько зник із обсягу стрілів.
Світало; пожарище більшало, й виглядало так, що вороги хочуть спалити ціле село. Розвідники причалили коло кулемета й розповіли все, що бачили. Кулемет стояв на горбку серед рівнини і був захований у ямці, а спереду був насипаний охоронний вал із піску й камінців. У тій самій ямці сиділи Стопескул й Грушка. Вислухали оповідання летунів і казали їм негайно відлітати, бо побачили перед собою їздців. Літак віддалився, а кулемет відкрив огонь.
Для напасників була це несподіванка, яка викликала в їхніх рядах замішання. Кілька верблюдів упало на землю, а з них позлітали їздці й котилися ще далі по піску, бо їх «меґеріє» летіли в шаленому розгоні. Почувся крик людей і рев верблюдів; та незабаром ціла та громада кудись нагло пропала.
Здивувалися тим наші оборонці й були такі необережні, що вилізли із своєї криївки наверх, щоби роздивитися. Ворогів не було видко; тільки на побоєвищі лежало кілька верблюдів, які качалися в передсмертних судорогах і ревли з болю; далі лежало кілька мертвих людських тіл. Та не встигли вони ще добре оглянути всього, як Грушка нагло скрикнув і впав. Стопескул кинувся до нього й побачив, що йому ллється кров із лиця, а в шкірі сторчить стріла. Мусіла вона бути затроєна, коли бідний Грушка негайно помер.
Та не час було Стопескулові заходитися довше коло неживого товариша. Він заховався в яму й тільки обережно з-поза валу оглядав околицю. Поволі зрозумів, що вороги обійшли двома боками горбок, на вершку якого він сидів, та, ховаючися поза скелі, наближалися з двох боків до літака. Не міг він знати, чи тамошня залога готова до зустрічі і чи може на неї гідно відповісти; обняв його жах, що станеться з цілим товариством - а одночасно зродилася погана думка; заворушилася тиха радість, що із смертю декого з товаришів у літаку йому вступляться всі перепони до здійснення його планів. Одначе страх переміг, бо якби напасники знищили літак, та він не мав би змоги повернутися до краю. Через те постановив піти їм на допомогу; не тратив надії, що може йому трапитися ще добра нагода добитися свого.
Лишив у піску кулемет, бо був певний, що ніхто з напасників не вмітиме ним орудувати, і подався в сторону оази. Думав взяти собі звідтіля декого на поміч, одначе мусів завернутися, бо побачив, що в оазі лишилася ще частина ворожої залоги, яка пильнувала бранців і добичі. Стопескул ярами, скриваючися, радше приповз, як прибіг під кам’яний пласт.
Залога «Орла» була в дуже скрутному положенні. Напасники підіпхалися під сам пласт і стріляли вгору. Залога ще в час утекла в нутро літака й відстрілювалися. Напасники дерлися по візку вгору; грозила небезпека, що, стріляючи постійно в одно місце, вони повибивають у стінах літака діри і здобудуть кріпость.
Треба було щось зарадити. Стопескул чув, що він один безрадний; одиноким його щастям було те, що вороги, заняті пильно здобуванням літака, не завважили його.
Він підійшов у долинку за криницю, де були їхні верблюди, попутав їм ноги і позв’язував їх сильно шнурами з мордами і хвостами так, що треба було довгого часу, щоби те все порозмотувати. Потім приблизився під криницю і з деяким трудом відірвав горішню трубу, що вела до літака. Тоді загатив усі бічні отвори, а по якімось часі, коли зібралася більша кількість води, пустив сильну струю на напасників.
Наслідок того був несподіваний. Напасники змішалися й не знали, що з собою робити. Такої холодної купелі вони ще не зазнали. Стопескул кропив їх немилосердно, а що сам заховався за криницю, то вони не бачили нікого і стали думати, що то якесь чудо. Покидали зброю на землю і стали тікати, а залога літака стріляла за ними. Багато з них упало, а решта кинулася тікати в той бік, де стояли верблюди. Та заки встигли їх порозмотувати, наші летуни вже їх в’язали; тільки мала їх частина стала тікати таки піхотою.
Втікачі надибали на дорозі покинений кулемет та хотіли того взяти, одначе, не знаючи, що це за машина, лишили її.
Тим часом надбіг дехто з літака туди, й почалася стрілянина за втікачами так, що ще декількох полягло.
Тубільці, що сховалися до літака, порозмотували верблюдів і стали гнатися за втікачами в напрямку оази. Розбишаки, що пильнували добичі, думали, що це їхні войовники їдуть у тріумфі як побідники; та дуже вони здивувалися, коли дісталася їм сальва з кулемету. Вони кинули все і на кількох своїх верблюдах побігли в пустиню. Тільки жмінка урятувалася з цілої великої громади.
Було майже полуднє; европейці в’їхали в село, їх очам представився сумний вигляд. З кількадесяти хат лишилися тільки згарища, які тепер іще курилися. Під хатами лежали трупи порізаних тубільців; де-не-де чулися ще крики й стони ранених. Та для них не було вже рятунку, їх добивали на смерть.
Живих було дуже мало. Вони повтікали з села та поховалися в балку; треба було їх аж скликати назад у село й запевнювати, що небезпека вже минула.
Добича переважно осталася на місці; а адурійцям досталося ще й кільканадцять верблюдів, що їх попутав Стопескул, як воєнна добича.
Наше товариство з літака мало ще одну втрату в цій битві. Василенко, що остався на терасі і звідти стріляв, упав, ранений стрілою в груди. Одначе серед метушні його крику й зойку ніхто не почув; та він мав ще настільки притомности й сили, що видушив собі сильно рану, заки втратив пам’ять. Коли його знайшли на терасі, він лежав немов мертвий від великої втрати крови. Його знесли вниз, одначе лікарі не робили ніякої надії, щоби він міг іще жити.
Обох полеглих - Грушку і француза - поховали в домовинах із антолевої бляхи в балці «еннеді Ґабо»; їхня смерть відібрала цілому товариству радість на довгий час.
Після похорону французькі гості вернулися до Бардай.
Побитих тубільців треба було негайно поховати, щоби їхні трупи не занечищували повітря, а головно, щоби мухи й комахи не розносили труп’ячої їді. Противилися тому зразу адурійці, які хотіли перше відправляти свої похоронні обряди над мерцями, так що треба було це робити підступом і силою; поховали їх ніччю у спільному гробі в балці.
Адурійці теж посоловіли, бо стратили багато людей, між ними свого марабута Маіна Алі Бен-Сіді та свого шейх-ельбелєда; не підніс їхнього настрою навіть пир із м’яса побитих ворожих верблюдів.
Від того часу наукова праця втратила багато з своєї ширини; закинено ботанічні й зоологічні екскурсії та археологічні розкопки, і тільки одні радіонатори працювали з подвійною енергією. Зате відносини між европейцями та адурійцями стали багато ближчі; бо ті, що не мали ніякого заняття в літаку, були раді, що мають куди дівати час, і помагали у відбудові спаленої оселі. Через якийсь час оаза стала набирати більше европейського вигляду; вулиці визначувано ширші і простіші; а й хати тубільців будували просторі та ясні. У всьому тубільці слухали тепер Лосняченка, якого вони по смерти свого шейх-ельбелєда обдарували гідністю начальника громади як «найрозумнішого та найгіднішого з усіх живучих мослємів». Запрошували його поселитися між ними й доживати тут свого віку на службі Аллахові, але Лосняченко відкладав свою постанову з дня на день, кажучи, що жде, щоби перше відбудувалась оселя.
*    *    *
Одного вечора небо від сторони оази Адур затемнилося й прибрало темно-червону закраску. Слушкевич заповів, що наближається страшний вітер, самум, званий тубільцями «ґеблі». Хоч тут, на височині, він буває не такий страшний, - на рівнинах він куди грізніший, - то все-таки треба було обдумати всякі охоронні засоби. Позатикали всі щілини й отвори в літаку; до хвостової комірки завели кілька молодих овечок і кіз, яких буря могла позабивати. Решту худоби мусили лишати їх власній долі. За верблюдиць були спокійні, бо ці звірята самі собі дадуть раду.
Зате було ясно, що літакові крила можуть причинитися до згуби «Орла»; ці великанські площі творитимуть для вітру велике місце зачіпу. Тому прийшлося чимскорше поздіймати крила, так що стирчали тільки голі поперечки. Колеса літака пообтяжували кам’яними грудами, а в разі небезпеки могли ще пустити в рух усі гіростати.
Та, на щастя, ніч проминула спокійно, тільки в цілій атмосфері відчувалася страшенна духота.
Рано зійшло сонце, але його світло було темно-жовтаве. Всі сиділи в літаку; тільки Тхір напоїв свою худібку в стайні й наповнив усі посудини водою, бо була небезпека, що буря прорве водопровід.
Згодом стало майже зовсім темно; незабаром почулися сильні удари вітру в стіни літака; пісок закрив сонце і втискався скрізь. Вітер ставав щораз грізніший; здавалося, що «Орел» перед ним не встоїться, тільки перекинеться на бік. Тоді загули усі гіростати, і зараз немов настала якась полегша.
Гудіння вітру не тривало довго; через якої півгодини вихор став затихати, а на скляних стінах літака появилися великі каплі дощу. Незабаром стала знову тишина й засвітило сонце. Слушкевич сказав, що тим разом самум був дуже лагідний.
Подорожні повиходили з літака й побачили в своєму господарстві велику руїну: труба в криниці була вивернена, вода стріляла знову високою струєю вгору, а саджавка була майже до верху засипана піском. Вітер розвалив стайню й розігнав худобу. Обидві верблюдиці ще досі лежали на землі, простягти голову перед себе, а вівці й кози порозбігалися та шукали захисту під живоплотом.
Треба було знову ставити криницю й нову стайню; помагали в тому адурійці.
*    *    *
Не минуло й кілька днів, а наших европейців зустріла нова пригода. Того дня догляд над радіонацією припав на Стопескула. Склалося якось так, що все товариство розбрелося, з виїмком кухаря Рукавички, якому доручено доглядати умираючого Василенка. Навіть Різдвянський, який так дуже не любив кидати свого літака, кудись відійшов. Коли надвечір він перший вернувся, побачив із здивуванням, що в літаку нема нікого: ні Стопескула, ні Рукавички. Зате професор Василенко мав розтворені очі і з великим, видко, трудом простягав до нього руку. Різдвянський порозумів, що криза минула, і Василенко був урятований, всупереч усім побоюванням лікарів.
Різдвянський зрадів дуже, одначе відсутність Стопескула занепокоїла його; він вийшов на терасу - і аж зжахнувся: два найкращі радіонаційні апарати були розібрані - в них бракувало сочок...
Серед того стали сходитися другі й допитувалися, хто це полетів на меншому літакові. Бачили його над балкою, а в ньому сиділо двох людей. І справді, малого літака не було, а Стопескул і Рукавичка, які в останніх днях чогось багато розмовляли на самоті, втекли, вкравши літак і два радіонаційні прилади...
Усі дуже схвилювалися тим, а одночасно втішилися вісткою про врятування Василенка. Різдвянський перетелефонував це своїй дружині й просив її, щоби йому доносила все, що довідається про Стопескула. І справді, через яких два тижні Галина Різдвянська донесла, що в київських часописах вичитала деякі цікаві відомости про фабрику літаків, у якій працював давніше її чоловік. Головою Кураторії став Хрущенко, а директором фабрики - якийсь інженер Стопченко з Царгороду, який взявся до виробу радіонатів, що їх закинено від часу виходу Різдвянського з фабрики.
Аж тепер усі порозуміли, в чому лежала ця погана зрада...
«Отже Хрущенко наново рушається - думав собі Різдвянський. - Чи не пора б нам уже вертатися додому, щоб могти протидіяти його затіям? Таж це очевидне, що він буде використовувати здобутки мого побуту на Сахарі!»
І тоді зродилася в нього вперше думка про поворот, і вона його вже не кидала. Треба було тільки добре обдумати цю справу.
Різдвянський роздумував так: головна мета їхнього побуту на Сахарі осягнена. На протязі шести тижнів вони зробили стільки дослідів і приладили стільки радіонатів, що це вистачить найменше на цілий рік до дальших праць і дасть подостатком усякої енергії. Не сидіти ж їм тут довіку; а будувати постійну фабрику радіонатів тут, на пустині, видалося неможливим навіть такому оптимістові, як Різдвянський.
Не боявся він того, щоби виправа вернулася з порожніми руками. Ботанічні збірки Коростіля, мікрофотографії молодого Ткаченка, збірки мінералів та численні метеорологічні записки Слушкевича, його власні досліди з обсягу радіонації - те все було обильним жнивом виправи. Але журба, що вороги, викравши його відкриття, будуть сміятися з його далеких планів та стануть докоряти невдачею, пригнічували його надмірно. Він сам собі дивувався, що так піддався біді. Ще недавно він мужньо ставив чоло всім противенствам. А тепер, коли добігав до мети, а не здобув того, що задумував, почував себе цілком розбитим.
До того від Галини доходили невідрадні вісти. Одного разу в київських часописах появилися докладні відомости про його побут і працю на Сахарі; зраджено властиву мету його виправи, а в додатку безіменний автор висмівав його й називав непоправним маніяком. Галина догадувалася, що це все пішло від Хрущенка та Стопескула.
Через кілька днів прийшла нова вістка: Якийсь японець хотів викрасти Галині тайну чорного скла, і тільки чистий випадок допоміг їй оберегтися. Більше подробиць Галина не подала, одначе Різдвянському це вистачило. Він порозумів, що київська фабрика буде продовжувати його працю, а його вороги стануть його осмішувати. Японець, знаючи далекосяжність його винаходу, хоче викрасти його тайну.
Одначе гурток Різдвянського працював далі невтомно; хоч сам Різдвянський і відтягся від роботи, то його асистенти подвоїли свою пильність, думаючи, що професор роздумує над чимось важним.
Тої самої думки було ціле товариство; один тільки Коростіль завважив зміну у свого друга. Коли раз знайшлися обидва на самоті, Коростіль спитав його просто:
- Михайле, моя дружба наказує мені запитати тебе про причину твоєї журби, а твоє довір’я до моєї особи, яким ти мене не раз уже обдаровував, накладає на тебе обов’язок сказати мені всю правду. Ми разом укладали план нашої експедиції, ми поклали собі ціллю нашого життя довести це діло до кінця. Тому ділімося й надалі всіма нашими радощами та смутками.
Різдвянський зразу завагався, чи має він те все сказати Коростілеві, одначе нагадав собі, що це одинока людина, якій може насліпо вірити, бо якби не Коростіль, то і тої виправи не було би. Зрозумів, що має справді обов’язок розповісти другові всі свої сумніви та побоювання.
Коростіль вислухав його уважно й призадумався. Врешті промовив:
- Розумію тебе й твою журу, одначе не бачу причини до такої безмежної розпуки. Що ми тут, у пустині, мабуть, не досягнемо нашої мети, це правда. Та чого ж ти так наважився якраз на цю негостинну Сахару? Чи поза нею нема світу? Ось розглянься, подумай, чи не шукати б тобі ще де инде щастя? Я тебе просто не пізнаю, Михайле!
Отся розмова привела Різдвянського трохи до рівноваги. Він став роздумувати над своїм положенням, і воно вже не видавалося йому таким страшним, як перед хвилиною.
Коростіль говорив дальше.
- Що тебе в’яже з Сахарою? Адже ти ще перше в Києві, а потім в Одесі виробляв радіонати. Чи не міг би ти перенести своєї фабрики ближче рідного краю?
- Твоя правда, - відповів Різдвянський. - Що мене в’яже з Сахарою, питаєш? Нічого. Їхав я сюди на те, щоби мати якнайсильніше сонячне світло, і цього я досяг. Тут проміння світла падають стрімкіше, як у нас, отже процес радіонації у вищій температурі відбувається скорше. До того, тут можна мати сонце цілими днями, від рана до вечора. Зате ця спека просто вбиває людину...
Від тої розмови Різдвянський почав роздумувати над перенесенням своєї фабрики з Сахари на Україну. Йому стало ясно, що якби там наставити багато більше радіонатів, як тут, то можна б перевищити видатність виробу. Треба тільки вишукати на Україні таке місце, де розмірно найменше дощів, отже де небо найменше захмарене.
Крім того, побут на Сахарі стратив добру половину своєї вартости, відколи Стопескул украв найкращі сочки.
Розмова про поворот до краю стала головною темою для цілого товариства. Кожний уже мав досить побуту на Сахарі, тої безнастанної спеки, якої не зменшував як слід холод пливкого повітря та зимні купелі, тих одноманітних харчів і відносин, які ставали гірші й гірші.
Навіть приязні відносини до адурійців стали псуватися. Вони за той час відбудувалися та викінчили хатку для свого нового начальника, Лосняченка, і щораз настирливіше запрошували його, щоби вже раз поселився між ними.
Одного дня надвечір вони вислали врочисту депутацію до Лосняченка, хотячи перевести його на нову хату. Якось цей день був для европейців виїмково веселий. Надвечір вийшли всі на площу перед літаком; навіть Василенко вперше підвівся з ліжка та дав себе намовити злізти з літака на землю. Покотило взяв гітару і став на ній грати, а Лосняченко й Несторенко, поскидавши з себе мослємінські мантії, зачали приспівувати й танцювати козачка. Особливо веселий був Несторенко, який голосно вигукував. Всі другі стояли довкруги них і сміялися.
Нараз із-за живоплота почувся несамовитий крик. Музика й танці нагло припинилися; всі оглянулися туди, звідкіля доносився голос.
За плотом стояв який десяток адурійців, святочно одягнених; була це депутація до Лосняченка. Вони страшенно здивувалися видом, який побачили, і зрозуміли вмить, що Лосняченко їх обдурив і зрадив. Бо оба араби були одягнені по-европейськи й танцювали якийсь шалений танок, який не пристоїть правовірному мослємові, до того ще такому, що, як Лосняченко, присяг ціле життя служити Аллахові й Магометові. А його чура був теж европейцем; він у їхньому товаристві мовчав тільки тому, що не знав їхньої мови.
- Зрада! Зрада! - кричали вони. - Прокляті руміє, джаври, ви нас обдурили! Горе тим, що обманюють Магометових святців!
- А не казав я вам, - говорив один із них до товаришів, - що це перевдягнені руміє? А ви мені тоді не вірили, трохи не побили мене за те, що вас остерігав!
- Бийте руміє! - скрикнув хтось другий, і адурійці хотіли вже кинутися з своїми списами на европейців.
Та в ту мить із літака роздався стріл, і це спинило трохи їх воєнний запал. Обі сторони стали безрадні: европейці - заскочені несподіваними гістьми, адурійці - перестрашені вистрілом; вони мали великий респект перед европейською зброєю від часу спільної оборони при нападі пустинних кочовиків.
- Лосняченко, - почувся з тераси літака голос Слушкевича, - я витягнув сюди кулемет; загрозіть, що буду стріляти, якщо не підуть собі до чорта.
- Поганці лукаві, - закричав до них Лосняченко. - Геть від нас! Не наближайтеся сюди, бо смерть ваша! Чи бачите он там, - показав рукою на кулемет, - пекельну машину, яка спрятала з лиця землі таку силу ваших ворогів? Вона й вас пішле на той світ і згладить з лиця землі вашу погану оселю, якщо тільки одному з нас зробите яку пакість. Не важтеся нападати на нас! Горе вам!
- А чого ж ти нас обдурив, - відізвався один із депутатів, - чого називав себе мослємом і вдавав із себе недужого? Чи може так скакати людина, що цілими роками лежала без руху? А твій чура, Ага, відколи йому вільно так гарно співати?
- О, безумний народе! - відповів Лосняченко. - Чи мало ми вам дали ще досі доказів, що ми вам други? Чи не боронили вас від вашого ворога, який набрав такого страху, що певно вже не нападатиме вас? Чи не помогли відбудувати вам оселю? Чи не добули для вас воду зо скелі? Лишимо вам її, хоч як ви того негідні! Знайте, що ми незабаром кидаємо ваше негостинне сусідство. А скажіть, як можна було мені приступити до вас, загорілих та безумних у вашій ненависти до нас, европейців? Ви певно не дали б ніякої допомоги, а тільки були б нас переслідували, мов ворогів, хоч ми вам ніякого лиха не заподіяли.
- Слухай, чужинче, - промовив найстарший член депутації, - ти нам грозиш пекельною машиною. Ми тебе й твоїх поганих товаришів лишимо в спокою й не будемо грозити нічим иншим, як тільки карою Аллаха! Ходім!
Серед страшних прокльонів відійшли.
Отся подія була для цілого товариства дуже немила. Веселість і добрий настрій щезли; всі були невдоволені, що дали себе так необережно підглянути; вони серед забави не почули навіть сигналових дзвінків - та не знати було, кого за це обвинувачувати. Товариство порозуміло, що цим випадком іще більше погіршило собі й так невідрадні вже умови побуту на тібестенській землі. Бо хоч горстка адурійців така мала, що сама не посміє нападати на літак, то не виключена засідка або напад на поодиноких членів виправи оподалік від літака. Але можливе й таке, що адурійці готові намовити ціле населення краю Тібесті проти них - а супроти такої навали вони не встоялись би.
Будувати тут правдиву кріпость? Адже дні їхнього побуту в пустині вже почислені; треба тільки збільшити обережність і кожної хвилини бути готовими до відлету.
Тому розкинули сигналові дроти ще в більшому крузі, аж нижче сточищ горбка, на якому стояв літак, і взялися монтувати його крила. Другий самум у такому короткому часі напевно не прийде, отже сміло можна було літака окрилювати.
Літака перетягли на протилежний край того пласту, щоби мати добре місце до розгону, і взагалі все було готове до дороги. Вівці й кози треба було, розуміється, тут кидати.
Кілька дальших днів і ночей минуло зовсім спокійно; у провалі, куди йшла дорога від оази до літака, не показалася ні одна людська постать; та проте їхня обережність не пригасала. На літаковій терасі стояв день і ніч кулемет, готовий до стрілу, а все товариство чергувалося в нічних сторожах.
Усі наукові праці, з виїмком радіонації, припинилися. Різдвянський і його асистенти хотіли використати останні хвилини свого побуту на Сахарі якнайкраще; вони працювали днями й ночами: вдень при радіонаці, а ніччю в лабораторії та при обчисленнях. Решта товариства помагала при радіонації, або займалася господарством, або - нудьгувала.
Молодий Ткаченко, що теж останніми днями помагав Різдвянському, пригадав собі одного разу, що недавно, підчас останнього побуту в лісі, на захід від їхнього становища, бачив одно дуже інтересне деревце з роду гумоточивих акацій; він надрізав його, і тепер цікавий був побачити, скільки соку воно випустило і що це за сік. Він був певний, що відкрив новий рід гуми. Кілька куснів тої гуми він забрав із собою і випробував їх, а тепер хотів іще наточити її більше та забрати одно таке деревце до краю.
Різдвянський і Коростіль згідно заявили, що тепер, коли зірвався союз із адурійцями, це немислиме. Не можна одній людині відходити від літака, щоб його де не напали тубільці, а, з другого боку, не можна знати, чи якраз у його відсутности не прийдеться їм відлітати, бо тоді б він пропав.
За Ткаченком став промовляти Несторенко; він радив летіти малим літаком у ліс. Це, казав, цілком безпечна виправа, раз перед тубільцями, а й колиб «Орел» відлетів, то малий літак міг би летіти йому наздогін, і на першому пригожому місці можна б дістатися до «Орла». Несторенко обіцявся сам бути за пілота.
Різдвянський остаточно згодився на цей план. Та коли приглянувся до літака, то показалося, що він погано попсований - сталося це, мабуть, під час нападу дикунів. Треба було доробляти деякі нові кусні й випробовувати його наново, а на це - при недостачі доброї майстерні - пішло б кілька днів, не говорячи вже про це, що всі механічні сили були заняті при радіонації. Отже, план Несторенка показався неможливим.
- Так я піду пішки, - заявив рішучо Ткаченко.
- Неможливо, покиньте цю думку, - вговорював його Різдвянський. - Ваша прогулька була б вашою смертю. На то, що ви задумуєте, одного дня замало; ви завсіди летіли в той ліс, а тепер хочете йти піхотою… Це ж дуже далеко!
- Овва, один день без води, - відповів Ткаченко, - нічого не значить. Я й так дуже рідко п’ю воду. Заберу трохи харчів, і буде з мене досить.
- А як ви перетягнете сюди деревце? - спитав Коростіль. - Не забувайте, що ваша акація не така дуже мала, а дорога далека. Уже лишіть це. Колись, може, матимете нагоду ще раз побувати на Сахарі, тоді будете продовжувати ваші студії.
- Але мені шкода кидати це деревце, - сказав із великим жалем Ткаченко. - Я так тішився тим моїм відкриттям, а тепер воно зійде на нінащо...
Він був близький плачу. Різдвянський лагідно вговорював його, але Ткаченко не дав себе потішити; насупився й не відзивався до нікого. Коростіль побачив, що переконування не поможуть, тому зовсім рішучо заборонив йому віддалятися від літака, покликуючись на це, що від матері має доручення піклуватися ним.
Другого дня над раном випала на Ткаченка черга сторожити. Він підождав, аж поки його попередник не засне, а коли переконався, що все в літаку тихо, вхопив торбину з харчами, яку наготовив собі ще звечора, і на пальцях викрався з літака. Обережно перебрався крізь сигналові дроти і звернувся на захід, до лісу в глибокій балці. Одначе до неї треба було перейти два невисокі гірські хребти, кам’яне поле й широку кам’яну пустиню. Здавалося йому, що добре знає дорогу, бо до того лісу літав уже декілька разів; одначе незабаром побачив, як то трудно орієнтуватися в ходу, коли овид багато більше обмежений, як підчас лету.
Коли виходив із літака, було ще майже зовсім темно; тепер уже сонце стояло досить високо на небі, а він завсіди ще брів з великим трудом по піскових валах, та не міг наблизитися навіть до першого гірського хребта. Він хотів іти швидко, та незабаром опанувала його втома; дивувався, чому то йому висихає в горлі й пече спрага, коли досі дуже рідко вживав води. Ноги ставали тяжкі, мов колоди, а торбина на плечах тягнула додолу.
Він присів на камінь, що якраз нагодився, щоби трохи спочити. Розгорнув торбину, щоби їсти дещо, але не мав ні дрібки апетиту. Почував себе погано.
Вертатися до літака? Ні, нізащо в світі! Трохи потерпіти, а все буде гаразд. До такої прикрої дороги треба було привикати поволі. Поворот до літака був би для нього соромом.
Отже йшов і йшов наперед, але до гірського хребта наближався якось тільки дуже звільна. Виходив на одну піскову лаву за другою; коли доходив до її верху, думав собі, що вже зараз матиме перед собою головний хребет, до якого йшов. Тим часом з того найвищого місця отвирався йому зовсім инший вигляд: було видко ще кілька таких самих лав, як ті, що їх перейшов.
Нараз побачив, що збився з дороги. Коли виходив із літака, був певний, що добре знає дорогу: треба йому йти так, щоби завсіди мати перед собою он той щербатий вершок, просто на захід сонця. А тепер показалося, що це не один вищерблений вершок, тільки два окремі вершки, один ближче, а за ним другий, багато дальше. До котрого ж іти, коли віддаль між ними росте? А що вже кілька разів приходилося йому виминати широкі ями й провали між пісковими лавами, то не було виключене, що він стратив із очей мету своєї дороги. Оглянувся позад себе - і не було вже видко того горбка, на якому стояв «Орел».
Зачав орієнтуватися по своєму малому компасі й простував далі на захід, одначе не дійшов навіть іще до стіп гори, коли сонце вже перейшло поза полуднє. Втомився так, що цілком звільнив хід і волочив лише ноги. Врешті знемігся зовсім і сів на перший-ліпший камінець. Сонце жарило немилосердно; йому здавалося, що такої жари він не зазнав іще ніколи протягом тих двох місяців побуту на Сахарі. Голова страшенно боліла; чув, що тратить пам’ять. Приліг на камінь і мав враження, що засипляє.
Не здавав собі справи з того, як довго дрімав, але прокинувся від холоду. Розплющив очі й побачив, що вже вечоріє; сонце зайшло, і швидко западає сумерк. Почував себе трохи бадьоріше, а й шлунок став домагатися своїх прав. Тоді покріпився трохи їжею і знову заспав; тим разом уже ненадовго, бо стало холодно.
Усю ніч перемучився; скорчився в клубок і тільки трохи прикрився торбиною, що була вже майже порожня. Та це небагато помагало, бо під собою мав холодний камінь. Він пробував лежати в піску, але й пісок скоренько прохолов. Тоді став рушатися й бігати довкола, щоби загрітися.
Так перебідував до рана; на переміну то лягав, то сідав, то знову бігав.
- Ах, коби то вже був ранок! - повторяв раз у раз, забуваючи, як то перед кількома годинами радів, що вечір приніс прохолоду.
Врешті сповнилося його гаряче бажання: стало благословитися на світ. Недовго тривало, і після короткого світанку на небо викотилася огненна куля. Ткаченко зрадів і постановив вертатися; одна ніч на пустині переламала його амбіцію.
Ішов тепер на схід і помагав собі в орієнтації компасом. Одно тільки непокоїло його, що не міг натрапити на свої вчорашні сліди; та потішав себе, що як мине піскові лави, мусить стати на березі провалу, а звідсіля бачитиме і літак, і оазу Адур.
Одначе сьогодні втома проявилася раніше, як учора; організм не відпочив іще після трудів цілоденного ходу й не покріпився сном.
Спочивав щохвилини й чув щораз більшу трудність у ході. Врешті сів нерухомо на камені й сидів так довший час. Почував себе таким слабим, як досі ще ніколи. Гарячка й спрага, здавалося, виганяють душу з тіла.
Сидів і не знав, що з ним діється: чи бачить це все на яві, чи дрімає... І чого то було так журитися? Адже цілком докладно бачить перед собою «Орла»; на кам’яній площі Михайло Антонович і Іван Петрович ходять щось дуже неспокійно й ладять малий літак до лету.
- А що? Не казав я, що можна було вчора направити літак? - говорив сам до себе. - Чому не було мені ощадити таких мук? Ні, Михайло Антонович не добра людина. Але Іван Петрович таки добре зажурився, що мене нема. Та чому ж вони мене не бачать? Це ж не мусить бути далеко: не більше 500-1000 кроків. Треба тільки добре крикнути, може, почують.
Підвівся й закричав слабим голосом:
- Іване Петровичу, я тут!
На його заклик ніхто не відізвався, ні навіть голови не звернув у той бік!
Тоді вийняв револьвер і стрілив; та в цю мить «Орел» враз із людьми задрижав, захвилював у повітрі - і щез, а Ткаченко не бачив перед собою нічого більше, тільки безмежне піскове поле...
Це був пустинний привид - фата морґана...
Ткаченко кинувся на пісок і став гірко ридати. Сльози давали йому полегшу й наводили на душу якийсь спокій. Його огорнула сонність
*    *    *
Наші подорожні дуже здивувалися, коли відкрили, що Ткаченка нема. Вони вмить догадалися, куди він пішов, і дуже занепокоїлися тою його виправою.
Цілий день минув їм неспокійно; вони вже знали, чим то грозить така прогулька, а як настала ніч, Коростіль і Різдвянський місця не могли собі знайти. Особливо Коростіль, який почував себе відповідальним перед матір’ю Ткаченка за її сина, попадав просто в розпуку. Ходив кругом літака, злазив аж униз і з горбка й наслухував. Засвітив у літаку рефлектори і раз у раз вистрілював із тераси світляні ракети; думав собі, що тим допоможе Ткаченкові знайти дорогу, якби той заблукав. Спати не лягав навіть.
Рано-ранісінько, ще перед сходом сонця, обидва з Різдвянським стали ладити малий літак. Того дня застановили всю иншу роботу, і всі мусили помагати. Заімпровізували також велику сирену з грубої труби; вона ревла так страшно, що адурійці вибігли з оази й стали в половині провалу, дивлячися, що сталося. Але все те було надармо - Ткаченко не вертався.
З полудня літак був від біди готовий до лету, а Різдвянський, Коростіль і Несторенко вилетіли шукати свою згубу; взяли вони з собою також собаку Бублика. Летіли на захід, досить низько над землею і лорнетами пильно перешукували терен. Вони згідно перейшли до переконання, що Ткаченко не міг відійти занадто далеко, тільки мусив збитися з дороги вже в піскових лавах; тому, не долітаючи навіть до першого хребта, кружляли понад пісковим полем.
Врешті собака забрехала, а летуни побачили на каміні якесь тіло. Коли прилетіли ближче, пізнали Ткаченка, який лежав мов неживий. Коростіль казав зараз тут причалювати, але обидва пілоти знали, що потім не підлетіли би вдруге із землі, якби осіли на піску. Треба було шукати пригожого ґрунту; на щастя, у віддалі несповна сто кроків побачили великий плоский камінь і тут висіли на землю.
Перший прибіг до бездушного тіла Коростіль і приложив ухо до його серця.
- Живий! - промовив.
Несторенко нахилився над ним і влив йому до рота кілка капель сильного коняку, а потім став оглядати тіло. Закомандував негайний відлет, і то у великій висоті, щоби продув вітру скоріше привів зомлілого до пам’яти.
Ледве живого Ткаченка занесли до літака й посадили у фотель, а побіч нього сів Несторенко; Коростіль і Різдвянський зайняли два перші місця. Цілу дорогу Несторенко закроплював недужого і виставляв його голову на вітер; одначе він розплющив очі аж тоді, коли лежав на своєму ліжку в літаку, а обидва лікарі враз із фельдшером довгенько заходилися коло нього.
До пам’яти Ткаченко уже не прийшов; цілу ніч кидався в гарячці з боку на бік. Над раном успокоївся, а коротко після сходу сонця перестав жити...
Коростіль, що разом із лікарями не відступав від ліжка хворого, після його смерти став страшно ридати й товкти головою до стіни... Він так прив’язався до того хлопця, що любив його, як рідного сина. На нього покладав такі великі надії, взяв його з собою в цю виправу, щоби його притягти до наукової праці, й тішився, що він у збиранні та порядкуванні зілля показував надзвичайні спосібности ботанічного систематика.
Та найбільше було йому жаль бідної матері, що в своїй одинокій дитині бачила все своє щастя. Дуже вона боялася тої його подорожі, і тільки на запевнення Коростіля, що буде вважати на нього, як на власну дитину, дала свою згоду. Тому тепер Коростіль почував себе винуватим у його смерти і мав враження, що Ткаченкова мати мусить уважати його вбивцем її дитини...
Ні одна з дотеперішніх пригод не потрясла так страшно всім товариством, як ця остання. Всі порозуміли, що кожного з них може постигнути така сама доля, коли не вернуться назад до Европи. Тому почали налягати на Різдвянського, щоби вже вертатися.
Поховали Ткаченка в найкращій домовині, яку можна було зробити з їхніх запасів антолевої бляхи, викопали яму в долині коло криниці, висипали високу могилу з піску й обклали її камінням та виставили високий хрест із пальмового дерева... На похороні Різдвянський попрощав теплими словами покійника, але не скінчив говорити, бо розплакався. Ціле товариство ридало, а Коростіль не пам’ятався з розпуки...
Зараз після похорону звернувся до Різдвянського:
- Михайле, мій друже, вертаймося як стій! Тут наша смерть!
Різдвянський іще трохи вагався. Перед кількома днями зачав нову серію спроб над радіонатами і хотів її закінчити. Тому відтягав відлет, як міг.
Третього дня після похорону Галина Різдвянська зателефонувала ще одну новину: до неї став заходити дуже підозрілий чоловічок, який дуже допитується за Різдвянським, а вона підозріває в ньому Хрущенкового спільника.
Отся вістка зелектризувала Різдвянського. Він побачив, що то не тільки негостинна Сахара ставить їм якнайбільші перепони в роботі, але всі їхні вороги сприсяглися, щоби знищити їх працю. Він в одну мить рішився:
- Сьогодні надвечір відлітаємо!
Почалися гарячкові приготування до дороги. Треба було перш за все в літаку зробити лад: те, що не конче потрібне, повикидати, а забрати те, без чого в дорозі не можна обійтися; треба було набрати води на дводневну подорож і харчів підготовити. Механіки й пілоти взялися помпувати воду, а Тхір і телеграфіст Онищенко, який після втечі Рукавички грав роль кухаря й показався кращим кухарем, як телеграфістом, зарізали кілька кіз і овець; решту стада й верблюдицю пустили на волю.
З криниці стягнули всі металеві частини; коли струя води стала свобідною, показалося, що не б’є вона вже так високо, як зразу; геолог Сьогобочний пояснив це тим, що запаси води, які назбиралися з кількох зливних дощів у підземних водних жилах, уже вичерпуються. Отже й це було знаком, що треба вертатися.
До заходу сонця все було готове. Різдвянський вийшов із літака, щоби постягати сигналовий дріт, та нараз усі дзвінки задзвонили. Різдвянський глянув у низ і побачив, що з усіх боків до горбка підходять людські постаті. Засвітили рефлектори й вистрілили світляну ракету, а в її блиску побачили непереглядну товпу тубільців, які з списами й луками, дехто з рушницею, тихенько підкрадалися до літака; була це, очевидно, помста з боку теддійців за зраду: вони змобілізували напад з цілого краю. Попри вухо Різдвянського свиснула стріла, він кинувся вбік і крикнув:
- Усі до літака! Відлітаємо!
Заки нападаючі встигли вийти на кам’яну площу, загули радіомотори, всі пропелери стали крутитися, а літак, освічений всіма лампочками, як при відлеті з Одеси, рушив із місця. Покотився по кам’яній площі й піднісся в повітря.
На площі стояли здивовані тубільці й дивилися вгору за відлітаючим велетнем-птахом...
*    *    *
Сорок п’ять годин тривала подорож із Сахари до Одеси; літак перелетів 3200 кілометрів, не причалюючи ніде по дорозі. Третього дня, вже добре з полудня, «Український Орел» причалив на те саме місце, на великому майдані, звідкіля вилетів перед двома місяцями.
Різдвянський вискочив перший, лишив літака на опіку своїх пілотів, а сам подався до міста; так йому було спішно додому. По дорозі зустрів порожній автомобіль, сів у нього і скоренько опинився перед своїм інститутом.
Увійшов до першої кімнати свого помешкання й почув із вітальні якийсь незнайомий йому, притишений голос, помішаний із тихими стонами Галини.
- Що за чорт? - спитав сам себе і став наслухувати.
В кімнаті повстала мала метушня й почувся зойк Галини; заки Різдвянський встиг добігти до дверей, вони відчинилися, а перед ним опинився якийсь чоловічок, що хотів поспішно заховати якісь папери в кишеню. Був невисокого росту, з довгою чорною бородою й такою самою чуприною, в якій де-не-де показувалися срібні нитки; на одну ногу сильно налягав. Одягнений був у довгий, старомодний чорний сюртук, в одній руці тримав капелюх і грубу, сукасту палицю, а в другій - якісь папери. Різдвянський став йому пильно приглядатися й не міг зразу нагадати собі, де й коли його бачив. Незнайомий у першій хвилині збентежився і ще поспішніше старався впхати папери в кишеню сюртука. Одначе це йому не вдалося; він ухопив їх у ліву руку, разом із палицею й капелюхом, та заховав їх за себе, а потім підступив до Різдвянського, простягнув йому свою праву руку і промовив:
- Не пізнаєте мене?
Різдвянський аж по голосі пізнав його.
XII. Хрущенко, жовтий брат і спілка.
Галина Різдвянська й Оксана Кружлякова жили разом, у Фізикальнім інституті Одеського університету; Кружлякова переїхала в Одесу разом із Різдвянськими і тут замешкала в їх обширному помешканні. Після відлету «Українского Орла» вона взяла на себе все хазяйство, а Галина мала багато свобідного часу й займалася дальше дослідами над тою таємничою течю, що її додавали до чорного скла. Одночасно вона пильно слідкувала за всіма новинами, що відносилися до виправи на Сахару та до Київської фабрики літаків. Коли довідалася від Різдвянського про втечу Стопескула, вичитувала ще докладніше всі часописи, аж одного разу завважила новинку про нового директора фабрики літаків. Незабаром могла переказати Різдвянському зміст статті, що описувала побут виправи на Сахарі.
Серед того Галина стала непокоїтися, бо боялася, що їх справа обернеться в некорисний бік.
Одного разу сказала їй Оксана Кружлякова, що бачила в місті двох японців, які крутилися по різних вулицях, а потім опинилися перед їх інститутом.
Два японці в Одесі, в цьому новочасному українському Вавилоні, що ж у тому дивного? А проте ця вістка вразила Галину немило й веліла сподіватись їй чогось недоброго. Оксана стала їй вговорювати, а притім порадила їй, щоби вона не показувалася на очі японцям, які могли би їй заподіяти кривду:
- Якби вони прийшли до нас, то до них вийду я і представлюся як дружина професора Різдвянського.
І справді, незабаром надійшов милий гість до їх хати й забажав бачитися з жінкою професора. Оксана вийшла до вітальні, а Галина з другої кімнати крізь відчинені двері чула їх розмову.
Японець представився і сказав, що приходить до дружини професора, якого він дуже високо цінить за його праці, а також за його проворність та відвагу. А що професора тепер нема в Одесі, то він бажає заключити з нею одну умову.
- Ви, мабуть, і не догадуєтесь, що в моїх руках є один важний документ. Якби я його використав, то вашому чоловікові грозила би велика неприємність! Я сам не вірив моїм очам, коли його вперше побачив, але потім доклав усіх сил, щоби дістати його в мої руки, бо не хочу, щоби така високошановна і заслужена людина каралася в тюрмі, коли вона може ще багато доброго зробити своїми дальшими працями.
- Що сталося? Говоріть зараз! - закликала нетерпеливо Оксана.
- Зараз і скажу вам. В моїх руках є документ, із якого видко, що професор став виновником смерти людини…
- Смерти людини? - спитала перелякана.
- Так, смерти людини. Далеко на Сахарі він підступним способом убив одного із своїх товаришів подорожі, про якого боявся, що міг стати йому суперником, а потім склав усю вину його смерти на випадковий напад тубільців на літак.
- Господи, що це за напасть? - скрикнула Оксана. - Звідкіля ви таке знаєте?
Галина в другій кімнаті вся задеревіла. Вона була вже так перетомлена, що перестрашений голос Оксани відібрав їй решту відваги та орієнтацію. Сиділа мов мертва. Якби сама була до гостя, була б, може, не так дуже збентежилася; а так, то в одну мить піддалася сугестії тривоги Оксани. А отся бідна жінка, що її вся життєва дорога була закидана терням, так скоренько дала себе збити з пантелику.
Японець злобно підсміхався.
- Прилетіли люди з Сахари, які багато знають, - говорив із натиском, - а мене коштувало багато труду, - тут виконав рукою рух, немовби лічив гроші, - заки навчив їх мовчати...
- Господи, що це таке? - питала дальше Оксана. - Покажіть документ!
Японець флегматично став добувати з кишені папері.
- Ось тут він у мене... але я його вам поки що не дам...
- Дайте бодай прочитати! - просила Оксана.
- Підождіть, моя гарна пані, мені не спішно, а й ви, мабуть, нікуди не поспішаєте.
Виймив папіроску і став поволі закурювати. При цьому говорив звільна, оцінюючи враження кожного свого слова.
- Я до вас, люба пані, приходжу, щоби заключите союз. Чемність за чемність. Я з тяжким трудом довів до того, щоби про вчинок вашого чоловіка не дізнався ніхто другий, але за те хочу мати нагороду. Я вам віддам отсей документ, якщо дістану від вас плящину з вашим таємним еліксиром і приписом, як його робити. Згода?
- Не вимагайте від мене того. Я цього не можу зробити!
- Ласкава добродійко, подумайте тільки, що то йде про долю вашого чоловіка й вас самих. Бо я знаю, що й ви його спільничка, бо ви порозумівалися з ним щодня телефонічно, - на це є свідки, отже можна здогадуватися, що це сталося за вашим відомом.
- Наскільки мені відомо, - говорила Оксана, - а здається мені, що знаю про все, що діється на Сахарі, такого випадку не було. Та покажіть мені цей документ, а тоді будемо говорити дальше.
- Мої умови такі: ви мені дайте плящину й припис, а я вам звертаю документ. Хочете - добре; не хочете - самі собі будете винні. Бо як я вийду звідсіля з нічим, то через півгодини цей документ буде в руках прокуратора, тоді ви будете арештовані, а ваші тайни і так стануть загальновідомі, бо поліція зробить у вас трус і знайде все. Отже сяк чи так, ваші тайни пропали, а вам було би краще віддати їх добровільно й вирятувати себе й чоловіка.
Настала мовчанка. Галина в другій кімнаті сиділа мов нежива. Вона чула, що треба їй скочити, кинутися на японця і зненацька видерти йому той злощасний папір, а проте не могла рушитися з місця. Тим часом японець устав із крісла й говорив далі:
- У вашому власному інтересі мушу бути трохи нахабний. Дайте мені ключ... Ні?.. Ну, то я візьму собі його сам. А ви ходіть за мною, щоби бачили, що я робитиму, бо не хочу, щоби хто-небудь уважав мене злодієм. У вашій присутности заберу те, чого мені треба, а тоді віддам вам ключ і мій документ... Ходім!
Галина чула, як він зі столика забрав в’язанку ключів і вийшов; Оксана пішла за ним, а кілька кроків позаду поплелася, мов тінь, Галина. Вона не могла зрозуміти, звідкіля японець так добре знає дорогу до робітні; а він ішов просто, відчиняв двері одні за другими, аж нарешті опинився в «святая святих» обох Різдвянських. Галина стала при самих дверях і дивилася; вона порозуміла, що тут мусила бути якась зрада; але хто зрадив?
А тим часом японець відчинив стінну шафку і зачав у ній поратися. Брав одну плящину за другою й пильно їм приглядався, а одночасно дивився в очі Оксани. Нараз Оксана скрикнула; японець тримав у руці пляшечку, в якій була таємна теч; вона її добре знала, бо Галина перед нею не робила з того тайни. Японець угадав, що добре натрапив; усміхнувся лукаво й заховав плящину в кишеню.
Галина хотіла побігти й відібрати йому пляшку, але не могла зробити ні кроку вперед; чула, що тратить пам’ять, тому останками сил завернула до своєї кімнати, впала на ліжко і стала гірко ридати...
За хвилинку увійшов до кімнати найстарший син Різдвянських, дванадцятилітній Юрко; він грався в саду з товаришами і прибіг за чимось до хати. Бачучи, що мати плаче, перелякався дуже й зачав її допитуватися, що їй трапилось. Та даремне просив її, бо Галина не могла прийти до себе. Він став розглядатися по хаті й крізь довгий ряд повідчинюваних дверей дістався до робітні. Тут побачив таку сцену: у батьковому столикові нишпорив якийсь незнайомий чоловік, а побіч нього стояла мов скаменіла тітка Кружлякова. Незнайомий говорив ніби до себе, ніби до неї:
- Коли так легко знайшов пляшку, то мушу ще знайти рецепту на цю чудотворну водицю. Ось і вона! - скрикнув радісно й виймив зі столика записний зшиток. - Так, це той припис, і в цю мить я стаю співвласником тайни професора Різдвянського.
Він устав від столу і сховав зшиток до ручної торбини; Юрко здивувався дуже, що це така мала особа. Він подав Оксані якийсь папір і став прощатися.
- Ну, так, ми готові. Щире спасибі, що так швидко покінчили зо мною діло. Ваша тайна у мене, моя у вас - ми розрахувалися Не пожалієте того. Прощавайте!
Хотів стиснути Оксані руку, але вона сховала свою руку за себе і малий чоловічок, трохи ображений, став вибиратися. Юрко сховався за другі двері й пропустив незнайомого вперед, а сам скрадався за ним стиха.
Не трудно було йому зрозуміти, в чому річ. Це був японець - пізнав це по його косих очах; він добре пам’ятав, як то минулого літа японці дошкулювали їм на хуторі; отже тепер легко догадався, що цей поганець украв татусеві папері, тому матуся так гірко плаче, а тітка стоїть мов нежива.
- Ні, не діждеш того, жовтий чорте, щоби ти тим тішився! - сказав до себе, затискаючи кулаки.
Потім завернувся ще раз до робітні й шепнув Кружляковій до вуха:
- Тіточко, не журися; все буде гаразді Скажи матусі, що я йому відберу все, що він нам украв.
Потім побіг за японцем; м’який хідник приглушив його кроки.
*    *    *
Японець вийшов на вулицю надзвичайно вдоволений. Він навіть не сподівався, що йому так гладко піде. Який то хитрий спосіб він собі придумав! Тільки так, а не инакше треба поступати з дурними білими жінками!
На вулиці ждав його другий японець. Вони обидва пішли в недалекий парк і сіли собі на лавочці, в затишному місці, гуторячи весело. Наш японець витягнув з кишені плящину і став до неї приглядатися з любістю до світла, неначе п’яниця до горілки. Та в цю мить щось ударило по пляшечці і з неї потекла якась пекуча теч їм обом на руки й одежу. Вони скрикнули і стали стріпуватися руками; теч розливалася ще більше по одежі й палила її, а руки теж страшно пекли. Обидва японці кинулися шукати води; при найближчій криниці стали собі мити руки й заєдно кричали з болю. Довкруги них зібралися люди, але не могли як слід допитатися, що їм сталося, бо японці з болю забули говорити по-нашому і тільки базікали по-своєму.
Коли трохи переполоскали попалені руки, пішли до лавочки, де перше сиділи й де залишили торбину. Але з торбини не було вже й сліду.
Тим часом до кімнати, де сиділи Галина й Оксана й завсіди ще плакали, вбіг розрадуваний Юрко, кинув на стіл малу ручну торбину й скрикнув:
- Матусю, тіточко, не плачте! Пляшечку я збив камінцем із катапульки, а Тараско (це був його товариш) украв торбину з паперами!
І справді, в торбині знайшли зшиток, записаний рукою Різдвянського. Жінки трохи заспокоїлися, а потім стали читати страшний документ, що його дав Оксані японець. Там стояло ось що:
«Я, Фердинанд Рукавичка, куховар на літаку «Український Орел», стверджую згідно з правдою, що професор Михайло Різдвянський незлюбив професора Василенка за те, що той знав усі його тайни виробу чорного скла і хотів його позбутися. Нагода до того трапилася під час битви мешканців оази Адур із пустинними дикарями, які заатакували також европейського літака. Склалося якось так, що могло виглядати, немов то професор Василенко стратив життя у тій битві. А одначе я сам чув, як нападений професор Василенко з сльозами в очах просив свого напасника, щоби той його помилував, але професор Різдвянський немилосердно його застрілив і зійшов спокійно з тераси літака.
Я те все знав, і коли одного разу сказав професорові, що знаю про його злочин, він хотів мене перекупити грішми, щоби я мовчав, але я відмовився взяти ці гроші. Тоді професор кинувся на мене, так що я ледве втік. Я не міг уже довше витримати з ним і при першій нагоді вирвався на волю.
Отеє все свідчу і можу присягати, що це все правда.
Підписав власноручно
Фердинанд Рукавичка.
В Києві, 1 червня *** р.
Написане й підписане в моїй присутности
Захар Стопченко, 
директор фабрики літаків».
Обидві жінки стали сердечно сміятися; вони знали з розмов із Різдвянським, що Василенко залишився в живих. Та вмить споважніли, коли стали роздумувати над тим, як то всі вороги Різдвянського сприсяглися, щоби викрасти його тайну. Отже тут працювали вже вкупі Хрущенко, Стопескул і жовтий брат; треба було добре боронитися, щоби не повторилася така пригода, яка могла закінчитися багато сумніше.
Різдвянська зачала з того, що зробила в робітні лад: повиливала всі запаси таємної течі, які ще були, і взагалі закинула поки що всі свої праці в робітні. Рукопис Різдвянського запечатала добре й передала до архіву «Одеського Наукового Товариства», застерігаючи собі, що відібрати його можуть тільки професор або вона.
Дома розпитала про все, як то могло статися, що японець знав усі входи в домі Різдвянських. Отже довідалася, що сюди приходив у час її відсутности Рукавичка, який був колись послугачем у робітні і разом із одним послугачем вони опроваджували по робітні якогось малого пана, а потім служниця Галини, суджена того послугача, розповіла їм, де Галина тримає свої ключі. Галина віддалила негайно служницю й подбала про те, що професор, який у заступстві Різдвянського завідував інститутом, прогнав також того зрадливого послугача.
*    *    *
Галина прочувала, що їх вороги не то не покінчили, але тільки що зачали боротьбу, і була готова на все.
І справді, незабаром надійшла нова туча. Галина довідалася телефонічно про смерть молодого Ткаченка на Сахарі, й на неї припав дуже важкий обов’язок повідомити про це його нещасну матір. Вона негайно вибралася до малого містечка, де вона жила, і там мусила забаритися два дні, бо не могла лишити нещасної, безпомічної людини, яка попала в безмежну розпуку.
Коли третього дня надвечір вернулася до Одеси, надміру пригнічена й розбита, до неї зголосився якийсь незнайомий панок, представився як інженер (прізвища не дочула) і сказав, що приходить як співробітник одної великої київської видавничої фірми, що взялася видавати життєписи всіх славних людей; на нього впало завдання подбати між иншими про життєпис професора Різдвянського. Тому він у відсутности професора звертається до його дружини з проханням подати йому деякі подробиці з життя професора.
Отсей тип дуже не подобався Галині вже з першого погляду; його самовпевнений, майже нахабний спосіб говорення був їй крайньо немилий, а особливо очі зраджували недобру людину.
Галина попросила гостя сідати, а щоби швидше покінчити з ним розмову, коротко подала йому життєпис чоловіка, обмежуючись до найважніших фактів. Та це його не вдоволяло.
- Те все, що ви, пані, мені розповіли, речі загальновідомі: бо я вашого, пані, чоловіка добре знаю. Перед роками я був учителем, пані, ***ської гімназії, у якій пані, вчився ваш чоловік, і там я його вчив. Дуже добрим був він учнем, пані, а тепер така слава! Ми тепер товариші, бо я, пані, теж інженер! Я хотів би більше вглянути в спосіб його життя, думання, пані, й творення і подати його життєпис способом, пані, імпресіоністичним.
- Яким способом, яким? - перервала Галина.
- Ім-пре-сіо-ні-стич-ним! - відповів із натиском гість, - то значить, я хочу подати образ, пані, його наукової творчости так, якби його бачив у робітні, хоч буду писати тільки на основі, пані, ваших оповідань і того, пані, що побачу в робітні. Це цілком нова штука, пані, таке писання, і я довів його, пані, до мистецтва; самі побачите, бо я його, пані, вихвалю так, що ви, пані, самі не спізнаєте, що це ваш, пані, чоловік.
Галину дуже немило вразив такий спосіб говорення. Зрозуміла, що він хоче їй імпонувати своєю вченістю й купити її надмірними похвалами; тому зараз же сказала собі, що треба бути дуже обережною.
- Прошу дуже, питайте, а потім підемо оглядати робітню.
- Перш за все скажіть мені, пані, котру з праць вашого, пані, чоловіка, вважаєте, пані, найважнішою й найвартнішою?
Галина мовчала, ніби думаючи. Гість настоював:
- Може, його, пані, досліди над радіоактивністю, які він тепер, пані, веде на Сахарі ?
- Ні, добродію, не те, що він тепер робить на Сахарі, бо там його роль дуже підрядна, але те, що він зробив, заки виправа вибралася, т. зн., що він взагалі зробив цю виправу можливою. Найбільшою його заслугою є будова «Українського Орла».
- Ви, пані, помиляєтесь, - сказав гість, - я добре знаю, і ви, пані, повинні це знати, що кращого, пані, відкриття немає над його, пані, «промені омега». Бо ж ви, пані, певно, знаєте, які то, пані, роботи він тепер веде над ними на Сахарі.
Галина постановила вдавати невідучу й відповіла, ніби збентежена:
- Ви, добродію, хіба мене хочете засоромити, бо я, бідна сирота, до високих шкіл не ходила й не в силі збагнути учених праць мого чоловіка. Те одне, що бачила і знаю, це будова більших і менших літаків. Це мені найбільше з усього подобалося, і мені здається, що для всіх повинно це бути найважніше.
- Але ж, позвольте, пані, що я вам, пані, скажу всю правду: ви, пані, помиляєтесь. Я вам скажу коротко, в чому, пані, річ. Ваш чоловік, пані, відкрив у світлі Сонця такі, пані, промені, що їх можна наловити, пані, і всадити в друге тіло так, що вони потім будуть, пані, віддавати свою енергію...
Галина засміялася насилу:
- Дайте мені спокій із вашим ученим викладом! Я знаю, що променів Сонця не можна наловити так, як ми ловимо дощівку в бочку, бо в дощовій воді добре прати білизну. А мій чоловік мав дуже багато енергії, і всю її зужив на будову «Українського Орла». Шкода тільки, що так багато її стратив у боротьбі з тим Хрущенком.
- Хрущенком? Що це за один? - спитав, удаючи здивування, гість.
- Як то? Ви не чули нічого про Хрущенка? Кажете, що сидите в Києві й знаєте ввесь учений й інженерський світ, знаєте всі праці мого чоловіка, а не чули про його справу з Хрущенком?
Гість пізнав, що необережно перебрехався, вдаючи здивованого. Треба було поправитися:
- Ах, правда, правда; чув, пані, це ім’я, тільки воно вилетіло мені, пані, з пам’яти; пригадую собі вже тепер, пані, цю справу з київським, пані, професором. Але я призабув уже, пані, про що то їм пішло, тому будьте ласкаві, пані, мені коротенько розповісти.
На те Галина з великою неохотою відповіла:
- Я вам дам прочитати часописні звідомлення про той процес, то ви це краще розберете, як із мого немудрого оповідання. А тепер ходім оглядати робітню.
Пішли й оглянули цілий інститут. Галина навмисне не давала йому ніяких докладніших пояснень, щоби випадково не виговоритися й не дати гостеві пізнати, що вона співробітниця свого чоловіка. Після оглядин вона розпрощалася скоренько й вернулася до себе.
Гість був дуже невдоволений тою візитою, по якій сподівався багато більше. Він не міг збагнути, чи Галина справді така неосвічена, чи тільки такою прикидається, бо деякі її слова зраджували високу інтелігенцію й освіту. Треба буде їй иншої заспівати.
Другого дня прийшов знову й випитувався про різні речі, а потім зачав хвалити красу Галини в доволі нахабний спосіб. Галина мовчала й відповідала йому тільки поодинокими словами. Та гість тим не зраджувався, тільки далі залицявся.
Те саме повторилося третього й четвертого дня.
Врешті одного разу, коли Галина вернулася від Ткаченкової, до якої тепер частіше заїжджала, щоби розраджувати бідну матір, застала вона дома свого немилого гостя, який розмовляв із її дітьми та дуже докладно розвідувався про батькову робітню.
Зачалася та сама скучна розмова, а коли діти відійшли, гість став Галині пильно дивитись у вічі. Їй цей погляд не подобався; вона рішуче випросила собі таке поведення й заявила, що не хоче з ним більше розмовляти. Хотіла встати з крісла й вийти з кімнати, але почула, що не може: погляд гостя прикував її до сидження.
Гість не спускав із неї зору й одночасно гладив себе лівою рукою по лиці, починаючи від середини чола вниз. Галина не бачила нічого, крім страшних очей свого гостя та його костистої руки, яка неначе снувалася їй поперед самі очі та замотувала їх якоюсь густою заслоною. Вона хотіла боронитися, хотіла відвернутися - та нараз кудись ділася вся її сила. Очі самі заплющилися; вона почула сонність і втратила пам’ять.
Коли гість побачив, що його жертва вже загіпнотизована, зачинив двері від сусідньої кімнати й зачав говорити притишеним голосом :
- Принесіть мені тайний винахід вашого чоловіка!
- Не маю, я все повиливала...
- То дайте мені припис, як його робити.
- Не маю, я його віддала...
- Куди ?
- До архіву «Одеського Наукового Товариства». Не можу!..
- Мусите!
Лице Галини викривилося немов серед тяжкої муки.
- Не можу, не мучте мене!
Гість подумав собі, що це не бажане, бо могло би декому впасти у вічі, що Галина так скоро відбирає рукопис назад та що вона сама потім його зрадила би. Тому зачав співати иншої:
- А ви знаєте його напам’ять?
- Знаю...
- То скажіть мені його!
Галина стогнала тільки тяжко.
- Мусиш сказати! - приказав гість рішуче.
Галина зачинала вже говорити, та нагло в сусідній кімнаті щось заворушилося. Гість перервав допити:
- Ні, не треба, - прошепотів їй до вуха. - Ти мені напишеш його і даш завтра, коли я прийду до тебе. Збудися через пів години!
Після тих слів вийшов.
Галина прокинулася з тяжкого просоння. Вона не могла позбирати своїх думок, що з нею сталося. Пам’ятала тільки те одно, що в неї був цей немилий гість із страшними очима, та куди він дівся - не знала.
Уночі не могла заснути. Її мучила якась думка, та вона не мала сили її собі усвідомити. Аж над раном піднялася з ліжка, підійшла до свого столика й поспішно стала писати припис виробу таємної течі. Серед того сама собі говорила, що вона не повинна того робити, та якась незнана, незбагнена сила не дозволила їй відірватися від писання.
Написала, встала від столика й хотіла порвати написане; одначе та сама сила й до того не допустила; вона заховала папір у столик, а сама лягла в ліжко й миттю заснула.
На другий день ходила, мов сонна; ніяка робота її не чіплялася. Після обіду сиділа у вітальні й далі несвідомо чогось ждала. Аж коли надвечір явився її гість, вона почула якусь полегшу, бо дожидання скінчилося; зате зачав її мучити якийсь новий неспокій.
Гість не сказав ні слова, тільки своїм звичаєм став дивитись їй у вічі. Від того зору Галина знову зачала тратити пам’ять; коли ж тільки вона заснула, гість пригадав їй свій учорашній приказ. Тоді вона підійшла до свого столика, вийняла записаний папір і передала його гостеві. Цей ухопив папір і став його скоренько перебігати очима, читаючи півголосом; та в ту мить почув, що хтось увійшов до передньої кімнати й наближається до дверей. Гість кинув свою жертву, що неначе нежива опала на фотель і спала далі, і нагло зачав ховати рукопис до кишені свого сюртука.
Кроки наближалися до дверей. Гість, ховаючи рукопис прожогом вибіг і наткнувся на Різдвянського, забуваючи навіть зачинити за собою двері. У першій хвилині не знав, що з собою зробити; потім заховав свою добичу за плечі й, удаючи велику радість, простяг до нього руку:
- Не пізнаєте мене?
Різдвянський приглядався до нього пильно і врешті промовив:
- Чи не професор Франтовський? Що ви тут робите?
Гість сердечно стискав руку Різдвянського й говорив із поспіхом, заступаючи йому собою дорогу до другої кімнати:
- Так, це я, пане, і дуже тішуся, пане, що вас бачу живим і здоровим, бо - далебі - боявся, пане, про вас, щоби не загинули там де в пісках Сахари, пане. А тепер прошу вас, пане, проведіть мене, пане, до воріт, бо я дуже спішуся, мені, пане, ніколи. Колись другим разом розповім вам, пане, за чим приходив. Я кілька разів уже питав тут, пане, за вами й мав щастя, пане, говорити з вашою, пане, дружиною; що за мила, пане, особа!
При цих словах наглив до виходу й тяг Різдвянського за собою. Різдвянський став його стримувати. Він прочував, що тут трапилося щось несамовите та що цього панка не можна випустити з кімнати.
- Що це у вас за папері? - спитав його.
- Нічого, пане, їй Богу нічого, - лебедів Франтовський, - це мої записки.
Різдвянський, не багато думаючи, вирвав йому з рук папір і аж ахнув, коли побачив припис виробу таємної течі, писаний рукою Галини. Не знав, що це могло бути: підступ того негідника Франтовського, чи зрада Галини, хоч це останнє не хотіло йому в голові поміститися.
- Галинко, що це? - запитав голосно, входячи в кімнату.
Відповіді не було ніякої; Галина сиділа на фотелі й спала. Різдвянський підбіг до неї й потряс її за рам’я; це не помогло. Галина не прокидалася.
Різдвянський, знаючи свого «професора», вмить зрозумів, у чому річ: Галина загіпнотизована, отже без допомоги гіпнотизера не прокинеться й може спати довіку. Треба рятувати, поки час. Різдвянський вибіг до передньої, але гостя не застав уже; він, користаючи із збентеження Різдвянського, втік. Різдвянський побіг на коридор і почув тільки клацання кульгавого «професора» вже аж унизу, на сходах.
- Лови, тримай злочинця! - закричав на голос і погнався за ним далі.
На ці слова вибіг із своєї кімнати дверник і підставив тікаючому ногу тоді, як він уже добігав до входової брами. Це помогло; Франтовський вивалився, мов довгий, а його капелюх покотився аж далеко надвір. Дверник підніс його та силою притяг до Різдвянського. Франтовський сильно потовкся; з носа текла кров.
- Ах ти негіднику, злодюго! - крикнув Різдвянський. - Зараз же відгіпнотизувати мою дружину!
- Ого! Мій пане, що це за некультурне поведення, пане, з порядними людьми? - спитав ображеним тоном Франтовський. - Це така вдяка учня до свого вчителя?
- Не говоріть багато, пане, - перервав йому Різдвянський, - тільки негайно відгіпнотизуйте мою дружину.
За той час підійшли аж під двері кімнати, де спала Галина; Франтовський не хотів туди ввійти, та дверник штовхнув його так, що він трохи не впав удруге насеред вітальні.
- Чого ви хочете від мене? - запитав він, приймаючи дуже бундючний вигляд.
- Чого хочу? Я вже вам сказав! - відповів Різдвянський, і, показуючи на сплячу Галину, додав: - Пробудіть отсю жінку!
- Залишіть нас тут самих! - сказав Франтовський до дверника. - Ми маємо з паном професором дещо секретне.
Дверник стояв, не знаючи, що робити. Різдвянський дав йому знак, що може вийти. Дверник вийшов, одначе став під дверима, неначе догадуючися, що професор може ще потребувати його допомоги.
Коли залишилися вдвох, Франтовський сказав до Різдвянського:
- Добре, я вволю ваше бажання, але тільки тоді, коли ви віддасте мені папір, який відібрали в мене.
- Ніколи не дам вам його! - заявив рішуче Різдвякський. - Ви підступом його вимантили в моєї дружини, і він не може бути у ваших руках.
- Добродію, вважайте, що робите! - став уговорювати його Франтовський. - Чи ви знаєте, що ваша дружина не може без моєї допомоги прокинутися?! А знаєте ви, що вона в такому стані довго не може бути? Що це відіб’ється фатально на її здоров’ю? Ви вашою упрямістю можете навіть довести до смерти вашої дружини!
- Що, що? Ви грозите мені смертю моєї дружини? Чи знаєте, що я вас як стій віддам у руки поліції?
- А що це вам поможе, навіть якби мене повісили? Від того ваша дружина не прокинеться, а ніхто другий, крім мене, не в силі її пробудити! Ви тепер у моїх руках.
Різдвянський на якусь хвилину не знав, що робити, та незабаром майнула йому щаслива думка до голови. Він нагадав собі ще зі шкільних часів, що Франтовський несамовито боїться електризації. З того виходили не раз дуже комічні сцени підчас лекції фізики.
- Ні, ви в моїх руках, побачите! - закричав грізно. – Ониську! - крикнув на дверника, який стояв у другій кімнаті, немов ждучи приказу. - До робітні!
Дверник, високий та дужий парубок, ухопив одною рукою худого Франтовського за комір та поволік його до робітні. Різдвянський вернувся до кімнати й підвів Галину з фотелю, щоб її завести теж до робітні. Вона зовсім спала, так що прийшлось її майже нести на руках.
- Пробудите її, чи ні? - спитав Франтовського, коли зійшлися всі до робітні.
- Ні! - відповів той рішуче.
У його очах блимали якісь лихі огники; так і видко було, що ця нікчемна людина, поборовши свій страх, заїлася й за ніяку ціну не хоче поступитися.
- Побачимо, - сказав Різдвянський, - побачимо!
Посадив Галину на крісло й наблизився до Франтовського. Цей виглядав мов дикий кіт, що зачаюється до скоку; його худощаві пальці корчилися судорожно в злости; здавалося, що кожної хвилини може кинутися Різдвянському до очей. Та побіч нього став дужий Онисько, і від його виду Франтовський трохи заспокоївся.
- Ні? - спитав іще раз Різдвянський. - Побачимо.
Моргнув на дверника, і вони оба вмить зв’язали Франтовського, прив’язуючи йому до рук ручки електричного апарату. Франтовський тільки закусив губи й ждав.
Різдвянський став пускати електричну течію й дивився, який буде наслідок того. Франтовський зразу сидів спокійно, потім став крутитися й стогнати, а врешті не витримав і закричав:
- Ой, пустіть, пустіть! Зроблю все, чого бажаєте!
Різдвянський перервав течію й розв’язав свого гостя, одначе цей іще тепер відказувався відгіпнотизувати Галину, так що Різдвянський аж мусів загрозити, що буде його ще далі електризувати, навіть щоби мав його вбити. Остаточно приступив до Галини й кількома рухами руки пробудив її.
Галина розплющила очі й довший час не знала, що діється з нею. Незвичайна обстановка, присутність Різдвянського, про поворот якого ще нічого не знала, - те все не дозволяло їй орієнтуватися в ситуації. Аж нарешті пригадала собі, що сталося: вона вчора під впливом поганих очей свого гостя мусіла заспати, та що потім уночі писала цей нещасний припис. Вона порозуміла, що зробила свому чоловікові велику кривду, видаючи його секрет; бачачи Франтовського, вона зараз здогадалася, що він мусив уже взяти від неї той папір.
- Михайле, Михайлику, мій любий, прости мені, я тебе зрадила! - зачала голосити. - Я віддала твою тайну в руки цього негідника!
- Заспокойся, моя голубочко, - вспокоював її Різдвянський. - Ти мене не зрадила, бо твій рукопис ось тут.
При тих словах показав папір, що його відібрав від Франтовського.
Одначе цей, користаючи з хвилевого замішання і з того, що Онисько теж був заскочений небувалою сценою, кинувся до дверей - і там знову впав просто в обійми лабораторійного послугача, який, чуючи крик, побіг до робітні, щоби побачити, що там сталося. Таким чином, Франтовському другий раз не вдалося втекти, і Різдвянський новою електризацією довідався, що в тому всьому була рука Хрущенка, а потім присилував його написати й підписати таку заяву:
«Я, Раймунд Франтовський, заявляю, що, хотячи здобути рукопис із тайнами винаходу проф. Різдвянського, загіпнотизував його дружину і тим способом прийшов до того рукопису, який, одначе, проф. Різдвянський відібрав мені з рук і пустив мене безкарно. За те я зобов’язуюся негайно кинути Одесу й більше не напастувати професора Різдвянського ні його родини, де б вони не були. Якби я тої обіцянки не дотримав, проф. Різдвянський має право віддати мене карному судові».
Аж тоді Франтовський дістався на волю. Різдвянський при цій нагоді оповів докладніше історію пана Франтовського. Була це дуже погана личина. Як студент техніки, кинувся вчителювати. Був то час, коли була велика недостача вчительських сил, і тоді коротко вчив також Різдвянського. Не любили його ні учні, ні вчителі із-за його злобної вдачі. Всюди, куди приїхав, дуже швидко знаходив собі ворогів, бо від батьків своїх учнів вимушував хабарі. Пристрасно грав у карти, а знали його ще й з того, що ніколи не платив довгів. Знаний був також з того, що вмів гіпнотизувати, й тим способом також вимушував гроші. Врешті, його прогнали зі служби.
Що з ним далі сталося - не знати; так само, як і тепер Різдвянський не міг порозуміти, звідки цей панок, який був дуже чванькуватий і заєдно гордився своїм шляхетським походженням, приплентався до нього.
Цілий той випадок із Франтовським Галина відпокутувала так, що перележала два тижні на нервову лихорадку.
XIII. Централя Сонячної Енергії.
Кілька днів спочинку - й зачалась нова праця. Гурток приятелів Різдвянського, тобто члени Сахарської виправи і ще дехто з одеських професорів, стали відбувати довгі наради, а потім кілька професорських родин, між иншими сім’я Різдвянського враз із Кружляковою та сім’я Коростіля, полетіли тим самим «Орлом» на Крим, на літній відпочинок.
Перше зацікавлення виправою скоро минуло; появилося кілька шумних статей у пресі, а потім захоплення відійшло набік перед иншими новостями дня. Ще раз тільки одесці мали нагоду заговорити про «Орла», коли професор Різдвянський відступив свого літака для прилюдних летів за малою оплатою на якусь там добродійну ціль. Потім «Український Орел» перестав займати публічну думку. На Криму, на Тараханському півострові, близько моря, недалеко новозаснованого купелевого заведення «Кримська русалка», наші одесці винайняли кілька малих хаток; туди рідко заїжджали дачники, хіба ці недужі, що хотіли бути оподалік від шумного життя купелевого місця, яке тоді було дуже в моді. Там була чудова околиця: від півночі невисокі гори, від полудня море; на схід купелеве місце з пляжем, на захід лісок, за яким простягалося широке, плоске поле, а далі і гори загиналися й уступали на північ. За тим кінчався півострів і знов було море.
Отся рівнина була улюбленим місцем проходів наших професорів; вони тут стали щось міряти й поставили дерев’яний барак, у якому замешкав Берестецький, один із найближчих співробітників Різдвянського. Купелеві гості й довколишні селяни та рибалки не раз бачили здалека, як ті «пани з Одеси» щодня виносили з бараку столи і на них укладали якісь сторчові труби, цілими годинами стояли коло них і щось радилися.
До них часто приїзджали гості з Одеси, а властиво прилітали, бо вся комунікація відбувалася повітряним шляхом, тимже самим «Орлом», і всі разом пильно розмовляли.
Врешті рознеслася чутка, що якась фінансова спілка з Одеси закупила цілу рівнину, разом із шматом лісу, й заходиться будувати тут фабрику. Незабаром стали з’їжджатися мулярі й звозили будівельний матеріал. Заки настала осінь, стояло під дахом кілька більших та менших домиків, призначених, очевидно, на помешкання, і докінчувалася будова двох більших фабричних будинків. Дивувало всіх тільки одно: що ці будівлі не мали звичайних високих димарів.
Під осінь наші дачники вернулися в Одесу, й професори стали вчити в університеті. Різдвянський тільки час до часу долітав туди, щоби контролювати поступ в будові, а з весною переїхав на постійний побут у Крим, щоби ввести свою фабрику в рух.
*    *    *
У річницю повороту «Українського Орла» з Сахари відбувалося відкриття фабрики «Централі Сонячної Енергії». Вона була поки що власністю акційної спілки, на чолі якої стояв Одеський університет. Вся діяльність і призначення цеї дивовижної фабрики, що працювала без димарів, без вугля й без водної сили, була ще довший час загадкою для широкого загалу. Преса заспокоювала публічну думку тільки таким загальним поясненням, що тут використовують здобутки побуту професора Різдвянського на Сахарі.
Поволі в поодиноких сусідніх містах почали припиняти свій рух електричні централі: в Одесі, Миколаєві, Херсоні та в деяких кримських місцевостях; їх перестали опалювати вуглем і позастановлювали великанські парові машини, а проте вони давали довільну кількість електричної енергії. Одночасно обнижено цінник за зужиття електричности до 1/100 дотеперішньої оплати.
Громадська думка знову зацікавилася тими новостями, одначе навіть мало хто з персоналу тих нових централь міг дати вдоволяюче пояснення. Хто був дуже цікавий, тому показували цілі ряди більших і менших радіомоторів, від яких оберталися великанські динамо-машини й розсівали електричну енергію в повітря, без посередництва дротів.
Згодом покасували по всіх кримських залізницях паровики, а поїзди мчалися ще з більшою, ніж досі, скорістю при допомозі радіомоторів, які поміщувано в передніх «моторових возах». І частина пароплавів на Чорному морі порушалася радіомоторами.
До головної фабрики на Криму не допускали поки що нікого, тільки поодиноких учених та деякі технічні комісії.
Різдвянський, директор тої фабрики, запросив у відвідини комісію від Київської Інженерської Академії, й одного дня, уже пізньою осінню, «Український Орел» приніс із Одеси на Крим кількох давніших знайомих Різдвянського. Були між ними також такі, що свого часу голосували за виключенням Різдвянського з Академії, і вони почували себе в його присутности дуже ніяково. Вони були б найрадші не їхали, одначе в Академії поставлено справу так, що вони не могли відказатися.
Різдвянський привітав їх дуже сердечно; про давні сварки не було й мови. Після привітання пішли оглядати фабрику.
Стояла вона на горбочку, на який кілометр від моря. Складалася з двох великих будівель, одна побіч одної; вони були сполучені критим проходом. Обидві були збудовані так, що в разі потреби можна було їх доволі поширювати й по боках додавати їм дальші прибудівки.
Перший будинок мав від полудня на цілій своїй довжині великанську терасу, уложену східцями, від самого низу аж до висоти третього поверху. На тих східцях стояли в деяких відступах грубі труби, понахилювані так, що сонце світило в них якраз прямово; всі вони, автоматично оберталися за ходом сонця і перехилювалися відповідно до його положення на небі. Окремий регулятор, який пропускав сніп сонячного світла до нутра будівлі, служив для контролю, чи всі апарати добре наставлені.
Різдвянський пояснював:
- Отся тераса - це найважніша частина моєї фабрики. Тут, у цих трубах, є сочки з чорного скла, яке виловлює із світла Сонця найбільше діяльні промені та зосередковує їх у своїх огнищах. Там поміщені тіла, склад і спосіб виробу яких мушу поки що тримати в тайні; з них творяться наші «радіонати».
- Що ж далі робите з тими радіонатами?
- Вони мають двояке призначення: одні перемінюють переловлену енергію безпосередньо в електричну течію, другі переховують її до пізнішого зужиткування. Відповідно до того маємо два роди приладів: в одних радіоновані тіла є вставлені постійно і служать тільки як перемінники енергії з одної форми в другу, - другі знову що кілька годин вимінюються й заступаються свіжими металевими кістками, а готові радіонати йдуть до магазинів і звідсіля розсилаємо їх, куди треба.
- Як же ви пересилаєте електричну енергію до ваших централь? Неможливо ж пересилати енергію бездротним способом на такі віддалі і в такій кількости!
- Розуміється, що це можливе. Ось дивіться. Отсі горішні ряди приладів на терасі сполучені дротами, які йдуть крізь отсей вузький коридорчик до другого будинку, і там є великанські динамо-машини. Вони витворюють течію дуже високого наряду, яку ми ще раз трансформуємо, а потім при допомозі тих антен у формі електричних хвиль висилаємо в простір.
- Та ви при такій кількаразовій переміні тратите великанський відсоток витвореної енергії!
- А що ж нас коштує енергія? Вона така дешева, як над морем вода. Бачите, скільки тут іще вільного місця на терасі? Ми ще й не мали часу понаставляти тут стільки приладів, а й потреби нема ще до того. Як буде треба, вистачить додати кілька нових сочок - і справа скінчена!
- Який же дивовижний вигляд має отся антена! Вона уставлена в півколо! Нащо це так?
- Ви знаєте, що електричні хвилі тоді найдіяльніші, коли обидві антени рівнобіжні. А що ми маємо абонентів на енергію по цілій Україні, а бодай сподіваємося їх мати, то наша антена мусить бути рівнобіжна до напрямків усіх локальних антен; знову ж, кожна місцевість повинна подбати сама про це, щоби її антена була рівнобіжна до нашої.
- А поясніть нам іще, чому ви вибрали якраз отсей чудовий кусок землі на вашу фабрику?
І справді, тут було чудово. Ціле товариство стояло на найвищому східці тераси й оглядало околицю. У променях заходячого сонця море світило якимось дивним блиском; була ідеальна тишина, так що море виглядало мов одно одноцільне скляне дзеркало. Воно обливало горбок, на якому стояла фабрика, з двох боків: від полудня воно було ближче, від заходу багато дальше. У підніжжі горбка зачинався пляж; полудневий його бік був зарослий молодим живоплотом. На захід простягався густий лісок, тепер пожовклий, а на півночі, серед садків, стояли хатинки, де мешкали всі співробітники фабрики. Ті садки непомітно переходили в ліс, який покривав найвищі кінчики гір.
Різдвянський вдивлявся в безмежну далечінь моря; він, видко, дуже любив те місце, бо зачав говорити поволі, стиха, немовби будився з глибокої задуми:
- Чому ми вибрали отсей рай? Не думайте собі, що тільки з замилування до природи, а з чисто речових причин. Бо чого нам треба? Сонця, сонця і ще раз сонця! На Сахарі ми його мали досхочу; та там воно світить і гріє мов несамовите; своїм жаром просто забиває людей. А тут ми маємо все, чого душа забажає - і сонця подостатком, і можна жити чудово, на своїй рідній землі; а головна річ, що ця сторона, - Тараханський півострів, - із цілої України має найменше атмосферних опадів. Статистика показує, що на протязі останніх десяти років було тут пересічно 158 мм дощу і 25 дощових днів у рік, а захмарення неба в инші було всього 13% . Отже, тут можна якнайекономічніше використовувати енергію Сонця.
- А що діється в хмарні та дощові дні, або й по ночах, коли сонце не світить?
- На те ми маємо двояку раду. Оці всі нижчі ряди приладів працюють про запас; з них ми вибираємо радіонати, мов пасічник мед із вуликів, і або ховаємо до магазинів, або даємо таки зараз до радіомоторів, так що ми можемо давати енергію безпереривно день і ніч, цілий рік. До того маємо три роди радіонатів: одні виловлюють промені Сонця більш інтенсивно, але зате тратять їх скоріше - їх ми вживаємо до обслуги наших машин уночі; другі не радіонуються так сильно, і ми маємо їх на той час, коли сонце - напр. зимою - не гріє так сильно, щоби всі машини могли бути в руху. Врешті третій рід, - ці переховують енергію дуже довго; я міг би сказати: цілими роками, але досі не маю ще такої довгої практики. Вони служать на запас, на «чорну годину». Їх розсилаємо нашим абонентам на той випадок, якби наші машини або їхні антени попсувалися, або якби в часі великої бурі електрична енергія кудись губилася; дальше вони вживаються до руху автомобілів, залізниць і пароплавів. Хто до нас зголошується, той отримує від нас правильно, немов часопис, умовлену кількість радіонатів того третього роду; я маю надію, що незабаром могтимемо давати їх кожному в довільній кількости.
Гості зійшли вниз і ходили по великих фабричних залах. Під терасою в горішній частині були грубі звої дротів, які переходили через обширний отвір у стіні до другого будинку. У горішньому поверсі поралися робітники й вибирали крізь отвори в стінах маленькі кісточки радіонованих тіл. Був уже вечір, і всюди засвітилися лампи; якийсь доглядач наказав заслонити терасу. Різдвянський пояснив, що на ніч мусять усю терасу заслонювати грубими покривалами, щоби наглі зміни температури між днем і ніччю не шкодили дорогоцінним приладам.
У пивниці під хатою були великанські магазини радіонатів; вони вже тепер, хоч фабрика не йшла ще довго, були добре заповнені.
- Отсей запас вистачить нам - при допомозі зимового сонця - на цілу зиму, навіть якби до нашого «Союзу Сонячної Енергії» пристало ще раз стільки членів, як ми їх досі маємо. Більшої кількости ми перед весною не приймемо.
У другій великій будівлі гуділо багато динамо-машин, а побіч них було ще досить свобідного місця для дальшого розвитку. Осібним відділом фабрики була відливарня металів, скляна гута, механічна майстерня й хемічна робітня, як колись в Одесі.
- А як же ви бережете вашої енергії, щоби її не виловлювали вам люди, які не мають нічого спільного з вами ? І взагалі, яке відношення ваших абонентів до вас?
- Вони за малою оплатою отримують від нас умовлену кількість енергії, яка залежить від величини їхньої антени. Ці антени - це наш виключний фабрикат, і тільки за нашою згодою можна їх побільшити! Зате вони мають обов’язок утримувати в себе робітню з фаховою людиною на чолі, що мусить робити досліди в тому напрямку, який ми їм подамо, і взагалі ділитися з нами своїми спостереженнями. Дальше зобов’язуємо їх агітувати на нашу користь, щоби наша діяльність чимскоріше поширилася по цілому краю. А щодо того, щоби непокликані не користали з нашої енергії, проти цього ми забезпечені. Достроїти довільну антену до нашої системи - така трудна річ навіть для того, хто знає всі тайни, що якби це кому вдалося, то ми радо давали б йому зовсім даром ту дрібку енергії, бо він на це заслужив би собі вповні. Зради нашої системи ми не боїмося так само, як я певний за мою тайну чорного скла.
- Яка ж ваша остаточна мета?
- Наша остаточна мета - дати нашому рідному краєві на необмежений протяг часу змогу користуватись енергією Сонця при якнайменших витратах, отже майже безплатно. Коли наша система пошириться й бодай на протязі одного року покажеться без закиду практичною, ми віддамо її державі як монополь. Тоді кожна громада матиме свою електричну централю, своє світло, своє топливо та й свою енергію для механічних робіт. Тоді всі люди матимуть змогу всю свою силу звернути на поле культурної діяльности, бо їм відпаде журба про непевне завтра, про те, що кожного дня можуть вичерпатися запаси вугля під землею. Тоді ми зможемо піднятися на чоло всіх культурних народів, бо матимемо свобідні всі сили для духового розвитку. Отеє моя мета, мій ідеал, і я почуваю себе над усяку міру щасливим, що поборов усі труднощі й довів до заснування цеї фабрики.
Провідник комісії, професор Шелудько, що колись виступав як знавець у процесі з Хрущенком, уважав відповідним оправдатися перед Різдвянським за колишнє неприхильне становище Академії супроти цілого того діла.
- Хрущенко своїм московсько-азіатським авторитетом зумів нас усіх засліпити так, що ми стратили наш власний погляд. Тепер ми бачимо, що вам сталася кривда, і ми всі, ціла комісія, докладемо всіх зусиль, щоби вам цю кривду направити. Я ж особисто прошу вас вибачення за те, що так несправедливо виступав проти вас.
Різдвянський тільки всміхнувся й махнув рукою:
- Лишім це, пане професоре. Вас особисто я й не обвинувачую, бо ваше становище в цілому процесі було надзвичайно тяжке. Та ви не кинули на мене каменем без застережень, тільки стрималися від осуду. А щодо инших, то чую жаль до них тільки за це, що мені кидали такі колоди під ноги. Коли вони це робили з щирого переконання, думаючи, що так треба для добра науки, то радо це їм прощаю й пускаю все в непам’ять. Їхня помилка була тільки в тому, що поставили чужий авторитет вище свого розуму, чужу думку вище власної. А вчена людина повинна перш за все вміти контролювати чужу думку. Але ж ми всі люди, тому повинні вибачати один одному помилки, що не походять із злої волі. Одному тільки Хрущенкові не можу забути того, що він виробляв зо мною, бо в нього головну роль грала його особиста амбіція.
*    *    *
Вислід відвідин академічної комісії був такий, що в короткому часі Інженерська Академія прислала Різдвянському письмо з перепросинами за заподіяну кривду та повідомлення про вибір його почесним членом. Та Різдвянський тої почести не прийняв, оправдуючися тим, що та вся прикра київська справа ще занадто свіжа. «З часом, - писав він їм у відповідь, - може, буде мені легше прийняти те високе відзначення з рук тих, що колись кидали на мене камінням і відсуджували від чести».
Зате багато більшу радість зробив йому Одеський університет тим, що вибрав його своїм почесним доктором. Отсей урочистий акт відбувся коротко після передачі «Централі Сонячної Енергії» в державний монополь. З весною другого року вже майже вся південна Україна належала до «Союзу Сонячної Енергії», так що Різдвянський не міг поспіти з прибудівками та поширенням фабрики. Тоді держава перебрала фабрику на свою власність, а акційна спілка зліквідувалася, застерігаючи собі тільки, що Одеський університет став довічним куратором фабрики.
Святочно прибрана велика зала університету ледве помістила всіх гостей, що прибули на цю врочистість. Різдвянський, дивлячися на таке численне зборище, пригадав собі, що в останній раз він бачив такий великий здвиг народу на незабутньому суді в Києві; тоді йому здавалося, що вороги повалять його та зметуть із землі всі його змагання й ідеали. А сьогодні він горою, а його вороги самі провалилися через надмірну жадобу слави. Проти Хрущенка вівся від якогось часу процес за співучасть у злочинах Бовдура; під час слідства вийшли наверх також подробиці його поступування з Кружляком та з його насильною передачею в заведення божевільних.
Ректор університету в довшій промові з’ясував великі заслуги Різдвянського для рідної науки і взагалі для рідного краю.
- Ім’я нашого вченого - говорив, - буде на устах усіх, живучих і грядучих поколінь; його будуть згадувати не тільки як великого вченого, що силою свого генія використав те незмірне джерело світової енергії, яким є Сонце. Михайло Різдвянський і нам, і пізнішим століттям буде зразком чистого характеру та ідеалу сильної волі й віри в побіду доброї справи. З нього нехай собі бере приклад наша молодь, нехай вступає в його сліди, а тоді наш народ, який має в собі стільки життєвої сили, що в так короткому часі отрясся з вікової неволі, стане між найкультурнішими народами світу й буде йти в першому ряді борців за кращу долю всього людства, дякуючи заслугам Михайла Різдвянського!
При тих словах передав Різдвянському почесний диплом.
Різдвянський, глибоко зворушений, став дякувати за честь, яка його стрінула так незаслужено, і своїм звичаєм тою честю ділився зі своїми співробітниками:
- Коли ви в цю врочисту хвилину віддаєте таку велику пошану мені одному, то я не можу промовчати тої важної обставини, що цю почесть треба би розділити між гуртом моїх приятелів. Я знайшовся в тому щасливому положенні, що вдалося мені згуртувати людей, які помагали мені щиро в моїх змаганнях, безкорисно, в ім’я справи, в ім’я науки та в ім’я любови рідного краю. Не буду їх поіменно вичисляти; боюся, щоб не скривдив кого, забуваючи назвати його ім’я, або не подаючи тих імен у властивій черзі, по вартости їхніх заслуг. Усі вони мені однаково дорогі, і я їм на цьому місці висловлюю мою щиру подяку. Я тим одним горджуся, що вдалося мені згармонізувати діяльність тих моїх товаришів і вказати їм шлях, на якому найкраще можна використати свою силу, знання й охоту до праці на користь рідної країни. Ми спільно доконали того великого діла, яке стане основою слави Нової України!
Під час промови Різдвянського рознеслася чутка, принесена з Києва телеграфом, що професор Хрущенко серед розправи проти нього та Бовдура помер нагло від розриву серця.
Писано літом 1918-го року.
 
