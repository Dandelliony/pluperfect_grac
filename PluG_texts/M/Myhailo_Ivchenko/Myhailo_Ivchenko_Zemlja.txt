
ЗЕМЛЯ
В ЦВІТУ
Коли Кіндрат Чепіга вийшов із сільради, — він зразу ж відчув неприємний присмак перегорілого тютюну, людського духу, кислого поту та всього того важкого, що завжди стоїть у громадських приміщеннях села.
Він пожадливо вбирав у себе свіже повітря й спльовував. Хвилину постояв, наче вагаючись, а далі рішуче звернув до яру й пішов низом, левадами.
А йому назустріч ішли білі весняні сади. Ніжним рясним пухом вкрилися яблуні й груші, дрібні пелюстки метелицею сідали на землю. А вгорі над коронами метушливо дзвеніли й купались у сонці бджоли й джмелі. Унизу лягали тонким мереживом тіні. Десь далі вглибінь вони сплітались з білим гіллям у примарливі серпанки, що обплітали блакить неба.
Кіндрат Чепіга пройшов кілька левад, а тоді спинився й п’яно, пристрасно вдивлявся в глибінь садів. Він наче спросоння вперше помічав усе, що діялось навкруги.
Десь на самім дні блакиті парилось сонце, і в ньому купалась молода весняна земля.
На яскравій траві легкими хвилями бігли свіжі пестливі вітри і студили обличчя, гралися з чубом.
Кіндрат з полегкістю зітхнув і сів на пеньку старої верби. Він услухався, як тихо й безперестанку бурмотів струмок. Йому раптом стало нудно.
Він згадав, що всі останні роки пройшли в боротьбі та напруженій важкій роботі, де й він крутився як гвинтик.
Душа йому за ту пору стала холодна, залізна. Він одрізав собі серед тих великих бурхливих подій одну вузеньку стежку й пішов нею, нікуди не звертаючи. Йому було легко й спокійно, бо він ні про що багато не думав і робив своє маленьке діло безпосередньо й щиро за вказівками, що йшли звідкись, із далекого міста.	X
Він не бачив ні літа, ні зими. Місячні ночі вставали йому далекими, наче крізь сон.
Він просто не відчував землі, самого звичайного, непомітного життя на ній. А тепер знову вона встала, й заговорила своїм владним голосом, і рішуче розбуркала якісь глибокі приспані почуття.	Л
Він з приємністю потягся, розлігся на землі, відчував свіже пахтіння трави і втішно думав: він отут, в саду, в цю хвилину не голова комнезаму, а лише Кіндрат Чепіга, селянський парубок. Йому не доводиться чути ні скарг, ні суперечок — і лише слухати, як м’яко, пестливо шелестять молоді стеблини трави.
А внизу так само бурмотів і бурмотів стиха струмок, і Кіндратові лягав на серце радісний спокій, радість березових, холодних соків і молодих пуп’янків. Йому пригадались дитячі часи, коли він серед прозорих вод, що горять на сонці, шукав крем’яхів у річці.
І він думав: багато років пройде, одійде багато подій, а струмок так само бурмотітиме й бурмотітиме. 1
Кіндрат запалив цигарку й утішно відчував радість спочинку й цвіту землі, що розходився навкруги нього, як вінок.
Через який час Кіндрат підвівся й запримітив поблизу постать якогось чоловіка. Хтось ішов зігнувшись,.махав палицею, переплітав ногами і, здавалось, був дуже стомлений. Кіндрат швидко впізнав Миколу Буця.
Той не встиг підійти, як зразу ж гупнувся на землю й важко оддихувався.
 — 	Звідки ти? — поспитав Кіндрат.
 — 	Як звідки? Хіба ти забув?
 — 	A-а, з міста! — згадав Кіндрат. — Як же ж твоє діло?
 — 	Та, здається, подарували. Я так і сказав їм: кажу, пишіть чи не пишіть, а не віддам нічим. Ви ж самі судіть: хліб тоді на базарі був ЗО коп., а вони пишуть грішми 70 копійок. Виходить, мені треба платить за один пуд більше двох. Де ж я візьму, та я ж із голоду помру; як же ж мені вдержаться? Не хотіли й слухати зразу. Та я їм і кажу: ви ж таки подумайте, товариші! Я теж за революцію бився. То Що ж мені отакечки злидні та злидні. Де ж тоді моя революція?
 Вони довго радились, а далі таки помилували. Кажуть, якась амністія вийшла.
Микола скрутив цигарку, запалив, сплюнув і тоді знову сказав:
 — 	Та це так, виграло. А тільки одну дірку затулив, як десять тобі пащу роззявляють. Одягтися нічим, чобіт немає, і в господарство дещо треба б придбати. А сімейка в мене, хвалити Бога. Як подумаю, де ж його всього дістати?
Микола помовчав, сплюнув кілька разів.
 — 	А брат, як живуть у городі. Все одно як при старому режимі. 1-і! Гладкі, одягнені, духами так і несе од них. І все гуляють на пішоходах. А в крамницях чого тільки нема! 1-і! Так ти думаєш, нашому братові приступитись? Чорта з два, тільки губи оближеш.
Микола важко зітхнув, далі стиха додав:
 — 	А за що ми бились, братіку? Га? Пригадуєш — цілих три дні йшли до города. А мороз тобі, хуртовина! Уші аж горять.
 — 	А землю ти маєш? — поспитав Кіндрат.
 — 	Так чого ж воно так виходить, що ми на землі нічого не маємо?
Кіндрат нічого не відповів, він думав про щось своє, далеке.
Микола ще кілька хвилин посидів у задумі, а очі йому були злякані й стомлені турботами. Щоки йому підвело, коло рота лягло кілька застаркуватих зморщок. Йому було лише років тридцять п’ять, а виглядав він зовсім старим.
Кіндрат дивився на нього і пригадував, як це ще недавно, але й без міри давно було, коли вони вдвох ховалися від білих, а пізніш десь з рівчаків наступали разом з червоними, ділились однією цигаркою, лускали вошей...
А тепер Микола заліз у клопоти й ніяк звідти не виб’ється.
Усе, що дала планова комісія, прохарчував, господарства не збив, тепер і валандається.
Микола підвівся, попрощавсь і пішов додому.
І хода йому була стомлена й млява.
Кіндрат ще який час посидів, а тоді вирушив далі.
Коли він вийшов, посеред долини, на тім боці, на горбах він побачив купу молодих беріз, що стрункою лавою пнулись кудись угору, в саме небо.
Навколо беріз тулились молоді кущі лісу, а далі знову долина, і за нею в легкім диму, так само серед молодих кущів, поодинокі купи струнких беріз, що ледве-ледве закучерявились.
І Кіндрат пригадав сон, що так часто бачив: це молода
земля, зовсім молода, що вбирається в вінок після довгої крижаної доби, про котру він десь читав. Тому так радісно вона лягає в душу.	4
На тім боці яру, на горбах, його сусіда Микита Лушня сіяв просо. Він поволі, широко ступаючи, розвівав по ріллі зерно з козубеньки. А син його захоплено ходив за кіньми, що волокли борону.
І в цій напруженій, завзятій роботі була якась глибока злагода з землею, а тому міцна радість, як холодні березові соки.
Кіндратові закололо в серці, він не знав цієї радості, хоч усе життя пнувся до землі. Молоді роки він провів у місті, в наймах, до революції пішов через землю, а вона прип’яла його до іншого діла. Він рішуче одкидав якісь глибокі, важкі думки, а вони йому самі сідали в голову.
А вдома його стара матір уже упорала грядки на городі, від них пахтіло паром. У садку випиналась трава, цвіли вишні й десь клопотливо квоктала квочка.
Увечері тихі присмерки сідали на землю. В їх павутиння кутались ближчі кущі й німіли, зачаровані.
Тоді з далечини вставали тисячі, тисячі радісних метушли-во-закоханих голосів. Кіндратові сьогодні якраз, як ніколи, не хотілось виходити з дому.
Але він згадав, що в клубі комсомол готує на неділю виставу, що з міста мали привезти пошту, й пішов.
Він ішов, а йому настирливо верещали оті тисячі дзвінких, захоплено-радісних голосів.
А навколо — пахтіння білих садів. Хтось обсипав їх порош-нею, а сам прижмурив очі і заховавсь.
По дорозі він зустрів Мокрину. Вона поверталась від криниці з водою. Це була міцна смуглява жінка. Темні очі її світили синюватими баньками. І ці очі, й усе молоде пахуче тіло щоразу хвилювало Кіндрата, як він з нею зустрічався.
Він ніколи не говорив з нею приязно. Та знав, що її дзвінкий сміх і смугляві очі до болю вражають йому серце, і якісь солодкі й пристрасні почуття піднімають зісподу.
 — 	Чом не йдеш на вулицю, Мокрино?
 — 	А чого ж! Ось зараз і піду, — легко відповіла вона.
 — 	А до нас у сільбуд чому не заглядаєш?
 — 	А чого мені туди? Як граєте, я приходжу.
Кіндрат похитав головою.
 — 	Бач якої ти! А я ще збирався свататись до тебе.
 — 	Он який ти! — і Мокрина голосно сміялась. — А чого ж не присилаєш сватів?
 — 	Та все боюсь, щоб гарбуза не дала.
Вона ще гучніш зареготала.
 — 	То треба б.поспитати!
 — 	А що, як я поспитаю? — наблизився Кіндрат. — Що ти скажеш мені?
 — 	То що ж, — невиразно відповіла Мокрина.
 — 	Ой, бо! Так-таки й згодна?
 — 	Ні-і, — вона раптом стала серйозна, — батько сказали, що за комнезама не віддадуть. Тоді, кажуть, треба на старе хазяйство.
 — 	Ну, а ти що ж?
 — 	А мені що ж. — І раптом підняла відра з водою й спокійно подалась у двір.
Кіндрат несвідомо похитав головою й зітхнув.
У клубі, як і завжди, було шумливо: цигарки, сміх, розмови, поодинокі викрики, суперечки, по кутках гуртування, і десь зокрема репетиція до вистави.
Серед пошти, що прийшла з району, він знайшов і повістку. На завтра його викликали до окружного міста на з’їзд комнезаму.
Кіндрат заховав повістку й почав переглядати газету. Майже на кожній сторінці він бачив поклик до відбудови господарства, розчарування й радість за кожну, навіть дрібненьку ділянку роботи, побоювання за неп — і думав: невже ж і в них нема хвилин млявості, вагання, відчування чогось іншого поза роботою?
Він цього не знав, але питав себе: що це за люди?
Цього вечора його недовго затримали в клубі, і він незабаром вийшов звідти.
Надворі він зразу ж почув: на другім кутку села тягнеться пісня, тонка й журлива, але вона глибоко хвилювала. Пісня наростала, й тоді тяглась довго, кудись далеко в безкінечний простір темних степів і гайків, і міцно стискувала серце невиразним болем.
В тій пісні Кіндрат несвідомо всею істотою відчував тепле тремтіння дівочого серця, і йому ставало важко, що він зовсім одірваний від цього життя.
Він чомусь нагадав собі, що йшли роки, довгі, довгі смуги людського життя: вмирали одні, родились нові, проходили землями війни, чуми, різні лихоліття, а пісня щовечора десь в далечині присмерків так само бреніла тепло й тужливо.
Із лук, з ярів назустріч пісні вставали кректіння жаб, спів соловейка, тужливе гудіння бугая. І тоді в присмерках родилися теплі суми й колупали серце.
Пахло яблунями і калиною, тихо баламутив струмок.
Земля цвіла й співала...
Кіндрат з розпукою питав: як може людське серце вмістити всю радість весняної землі?
І хотілось йому тисячі-тисячі років жити, щоб висмоктати всю силу земної любові.
В хаті він довго не спав, вслухаючись у звуки ночі. Важкі думки йому сідали в голову і розпускались у довгу нитку, що солодкою отрутою вплутувалась у серце. Кіндрат зітхав, перевертався й не міг заснути. Але в утомі нагадав — завтра неодмінно треба їхати до міста, на з’їзд комнезаму.
Тоді заплющив очі, засопів і швидко заснув.
Надворі сивіли роси.
Кінчик шпиля зачервонів. На коронування землі вставав новий весняний день.
Лютий 1924 року м. Київ