Перший мак.
{Волинське оповідання).
І.
Між полями та лісами витягся широкий житомирський шлях, а над ним звісає з неба сіра пелена осінніх хмар і все темніє; мрачить дощ...
Де-не-де по шляху, над ровами, стирчить сиротою потрощена, обдерта тополя, або верба — безлиста, мокра, наче заплакана, а далі ген-ген збита чередою стерня; місцями чорніє латками оранка, розпочата під озимину.
Все, що цвіло й зеленіло, — марніє, гине, никне; — умірає краса землі...
Доки тільки може сягнути око — порожньо навкруги, сумно, непривітно; осінь.
Пара пузатих заморених шпачків, із стрижаком на бичові, ледве волочуть шляхом заляпаний драбиняк.
Потомились коники — от-от-от пристануть, але чоловік, що сидить на возі, напьявши свитку на голову, все їм піддає охоти, — то батогом помахає, то торкне котрого-небудь, та охриплим голосом погоняє:
 — 	Вйо! вйо! Ану ще трошки!.. гет‘ть — гет'ть! а ну-ну, вже недалечко; вдома — обрік, вже недалечко... вйо! вйо!...
На возі, за чоловіком, похнюпилась закутана жінка і клопотько прикриває рядном ще третю людину.
Опріч цеі підводи на шляху а ні душі; крикливі ворони і ті заховались од сльоти.
Мабуть, якесь дуже пильне діло змусило оцих людей вирушити з дому в таку негоду.
Так і є: возили, бачте, свою дочку аж в ліс до німкені, до знахарки, бо тяжко занедужала, і оце вертаються до дому, везуть повну хустку ліків; натомилися, змокли добре, — як то говориться, до нитки; та байдуже, аби-но Господь Милосердний одратував їм одиницю!
На поворітці стало видно ген річку і біля неї хати.
 — Оце вже так як і вдома! — обізвалася жінка і почала очима шукати своєї хати, — ген вона стоїть і димок з комена йде; то Явдоха затопила піч — порає вечерю.
 — 	Пожди-но, бабо, не поспішайся! — ще тут тобі буде,
здається, не одна баюра, а коні ледве ногами плутають! — од-казав понуро чоловік.
З горбочка коні трошки підтюпали і якось щасливо проскочили першу калюжу; за те-ж у другій стали на самій середині.
 — 	Вйо! вйо! А-ну візьміться всі разом!.. О-го-го-го-го!..
Потягли коники, шарпнулися що пари і сумно поспускали голови.
Заляскав батіг, — коні не рушили; ото горе!..
Чоловік так і скипів і зашарпав без памьяти віжками: „вйо! вйо!“ гукає; — даремне; він зціпив зуби і з усього плеча, що було сили, ну окладати коненят пужалном, то по стегнах, то по ребрах, часом аж кавкало.
 — 	Ну й коні! — щоб ви виздихали отутечки-о, всі троє разом!.. Вйо! бо я з вас пару повиймаю... вйо!
Як скоро загуляло пужално по короляк [Королі — гульки на задніх ногах у коняки, — дуже болючі місця. Така бійка пішла од циган, котрих на Волині біля Житомира таки чимало.], коні знову взялися, але воза не здвигнули і за кожним вдаром тільки здрігались, повертали голови і так дуже жалібно оглядалися свому хазяїнові, мов хотіли спитати: „за що?“...
Заворушилось рядко і з під нього почувся благаючий тихий голос:
 — 	Тату! таточку! ой, не бийте, бо шкода... Голубоньку!., татоньку!., вони-ж такі бідні, зморені, — сили в них не стало...
 — 	Мовчи, гад сімокрилий! бо ще й тобі дам! — замахнувся чоловік над рядном.
 — 	Чоловіче! — заголосила жінка, - бійся Бога: тож дитина слаба, опамьятайся!
 — 	А, і ти тут озиваєшся, суко! На ось і тобі!.. Пужално зміряло жіночу спину.
 — 	Hv, та й за що?!
 — 	Щоб не була така цікава! — гримнув він охриплим голосом, кинув батіг на-бік і, підтягти халяви, скочив з воза; а жінка тим часом трошки сплакнула, зітхнувши, і стала надумуватись, якою б то капостю дошкулити чоловікові за те. що вдарив, — отак як бачите, з доброго дива. Чи не розсто-гнатись на завтра, — буцім-то заслабла; хай тоді сам.дбає коло хазяйства. Що-ж робити! така їх жоноча доля!
 — 	Нічого не поможе, стара, — вже без злости пробубнів
чоловік. — злазь, бо не витягнуть коні: геть і маточини поховались! Оце-то загрузли! — хе!
Жінка підтикалась і зсунулась теж у калюжу, думаючи: „хвалити Бога, трохи одійшло йому од серця“...
Знову заворушилось рядно, а враз із ним і та третя людина.
 — 	Мамо, і я злізу, поможіть міні! — промовила вона охлялим голосом, — все-ж таки буде трохи лехче на коні!
 — 	Лежи, доню, тут, — ти не важка...
 — 	Справді хай злізе; як горе, то нема чого панітись! — перебив чоловік і, поки мати зсаджувала дочку, знов узявся до коней, — та дарма...
Тим часом уже й смерклося. Скрізь по хатах бликали сліпаки [Маленька лампочка без скла; ще й досі є по селах.]; инколи то тут, то там озивалась собака.
Дощ пустився на-добре. Що тут робити?..
 — 	Постій-но, стара, тут коло коней, а я піду покличу людей, мовив чоловік; подивився з-під лоба на коні, витяв їх добре батогом і подався на світло. Нещасна худібка здрігнулась і простогнала, а враз із нею ще хтось виснув: ай!..
 — 	Ти може-б, доню, до хати зайшла, закимтато вернуться?
 — 	Ні, мамо, вже тут у-двох пождемо, та хутчій-би до-дому.
 — 	А ти-ж не змерзла?
 — 	Ні, мамо.
Незабаром до воза підійшло троє людей і огледіли кругом.
 — 	І щоб-то було тобі, Андрію, трохи к-собі: проїхав би проз тином без клопоту! — промовив опецковатий чорнявий чоловік, рухливо показуючи де-б-то слід було подорожньому проїхати; другий, — довговьязий, з люлькою.--стояв мовчки та чвакав чоботом у болоті.
 — 	Що це ти, Олексо, кажеш? — то-ж там, мабуть, ще гірше.
 — 	Еге-ж, було гірше, та сьогодня ми як поповозили на кагати [Обкопані рівками площі, на котрі насипають буряки, вкривають їх гичкою, соломою, землею; робиться це для того, щоб захистити буряки од приморозків, бо достачають їх на завод часом у пізню осінь.] буряки, то геть-чисто розбили дорогу і стало вже тут гірше.
 — 	Хе, як би ж то знаття!..
 — 	Тепер треба підважити воза, та хіба на плечах його виносити, чи що; ходім, там у мене візьмем дубчаків, та до діла!
Принесли дубчаки.
 — 	А ну-мо, хлопці, гуртом! — І бородаті „хлопці“ позакладали дручки під колеса.
 — 	Ра-а-зом — враз! Ще: ра-а-зом — враз! — вигукував Олекса.
Довго сердеги порались коло того воза, аж попріли, поки
його витягли з калюжі.
 — 	От спасибі, дай вам Боже здоровья, люди добрі, що не одцуралися стати нам у пригоді; за це не гріх і по чарці випити.
 — 	Але шкальня вже, мабуть, досі зачинилася; хіба у Хведора [Крамар, що потайки торгував і горілкою.] візьмем, — відповив Олекса витираючи вид полою.
 — 	У Хведора, то й у Хведора. — приплів довговьязий, далі встромив пальця в люльку, наколупав „венгеру“ [Як що небудь стане на перешкоді закурити люльку, то завзятий курець достає з люлькі никотини та закладає за зуби; од того зуби чорніють і кришаться; цей поганий звичай занесли на Вкраїну цигани з Венгрії.] і з повагою заклав його за зуби.
 — 	То вже зайдіть на хвилину до хати, — бо що ж нам тут мокнути, — та таки і повечеряємо вкупі! — попрохав Олекса.
 — 	Хіба зайдем, жінко?
 — 	Про-мене, — ходім.
 — 	Ге, пождіть, а як-же коні?
 — 	Та нічого їм не станеться! звернете на-бік о-сюди під вербу, вчепите до дишля опалки, то вони собі трохи дух одведуть.
 — 	І то правда.
Андрій звернув коні під вербу, вкрив їх і всі пьятеро увійшли в невеличку осілу хатину; в ніс ударив дух від тісноти й кожушиння.
Тільки гостре око могло-б розгледіти хатніх при тому світлі, що йшло від киптявого сліпака, умоцьованого на стіні проти печі.
Олекснха, — невеличка русява жінка, — поралася коло печі, а бабуся Катерина, сидючи на полу3), баяла онукам про козу-дерезу та поколихувала плетяну колиску, в котрій спав мизиний — Анань. Петрусь і Оноприк уважно слухали байку, а найстарший, Василь, майстрував з буряка кабана.
Всі бабині онуки були „щорочнячки“.
 — 	Слава Богу! — поздоровили хатніх подорожні.
 — 	На вікі слава! — просимо сідати.
 — 	Спасибі вам, — не турбуйтеся!
Вмить пів-ока поставлено на стіл; Андрій розправляв вуса, Олекса тим часом нарізав хліба і розкладав скибки круг миски з бараболею. Олексиха внесла огірочків і стала припрошувати: „вволяйте!“
Олекса частував горілкою; всіх обділив він: баба Катерина хоч як кривилась, а мусіла проте випити чарку, та ще й з перцем: увілляли трохи в мисочку для дітей, щоб вимочували хлібом; чіплялися й до слабої; не забули навіть і немовляткові, що лежало в колисці, голівку помастити, щоб добре спало.
Мало цікавого в тім, як люди горілкою гасять своє горе, та нехай пьють здоровенькі, аби хоч трохи полехчало їм па серці...
І поки батько з матірною ворожили коло пляшки, їх дочка вийшла крадькома з хати: її кортіло до коней.
Мало не заплакала, сердешна, такі вони стояли нещасні, — обляпані, зморені, збиті; ще й досі не одсапнули, але побачивши її, тихо заржали, наче скаржились на кривду...
В хаті випили горілку, прощались.
 — 	А де-ж це Теклюня? — нагадала мати.
 — 	Мабуть, на двір вийшла, — догадувався батько.
 — 	То то, певне, вона коло коней! — Господи, як їх жалує! — Ну, бувайте здоровенькі, та спасибі вам.
 — 	І вам спасибі, їдьте здорові!
На дворі було темно, хоч око виколи; дощ стих, повівав вітрець.
 — 	Лізь, стара, на віз та поїдемо до дому! — зовсім весело промовив чоловік і став розправляти віжки.
 — 	А де ти, доню?
 — 	Я тут, мамо.
 — 	Ходи, та будемо їхати.
Посідали; ляснув батіг.
 — 	Вйо!- го-го-го! Не дурно в мене цілу дорогу ніс свербів. — так і знав, що доведеться могорич пити. Вйо, маленькі! приїдемо — оддишете добре; ціла ніч ваша!
 — 	Не конче-то й багато осталось теї ночі... зітхнула,
куняючи, жінка. — „А за те, що вдарив, — думала нишком, — завтра на вечерю зварю йому, замість галушок з салом, куліш пшоняний, та ще й з того пшона, що сусідка звернула за позичене: воно з хрустом і на половину з куколем; а як варитиму, зумисне придимлю страву, — хай знає: не на те він мене брав, щоб отакечки надо мною знущатись!.. Далі повернула думки на хвору дочку, на своє хазяйство та инший жоночий клопіт, а ще далі так її сон зморив, що вже нічого не тямила.
Чоловік тим часом думав своє та жалкував, що цей день і лаявся багато, і бив коні, і стару свою покривдив; треба буде коням доброї паши закинути і соломки підстелити: хай спочинуть, а як буде ярмарок в Котельні [Містечко над р. Голтвою, або Гуйвою, житомирського повіту], то вже він купить їм грудку солі „на смак”. Жінку то вже треба пожалувати, тільки так, щоб, боронь Боже, не подумала, що вона й справді велика мація! Ну, таки треба її чимсь потішити, бо й на тому тижні він її вдарив, тоді саме, як сварилася за порося з сусідкою; під'юдила, клята сусідка, — каже: „то ще й чоловік у тебе дурний, що не спинить таку язичницю!“ — а ще-ж було се при людях, бо збіглося їх тоді на сварку мало не півсела, — то він і гримнув: „а не підеш ти мені до хати“! і кулаком в очіпок! розуміється, так тільки, для людського ока; жінка заголосила — теж „для годиться"; однак же люди дивувались: „ге, дивіться, якого ляща запалив, аж очіпок покотився!" — Треба, треба чимсь потішити!..
Перша неділя великого посту. В запічку, на тапчані, між подушками, лежить Теклюня, тонка, біла, і сумно дивиться на стелю; коло неї — вьязочка калачів.
На лавці сидять: її мати і баба-бранка, та ведуть свою бабську балачку.
 — Та оце бачу я, моя матінко, що дитина нездужає, щось її таки є якась вада, і все бувало питаюсь: що тобі, доню? може, що болить? — „Ні, мамо", — одкаже. Але до там ні, як з кожним днем сохне, марніє, а далі такії зовсім охляла й облягла. За роботою то мені й байдуже, — не конче приглядаюсь до неї, — а як попорала город, потіпала коноплі, то й
давай чіплятись до свого старого: — Везім, кажу, її до людей, бо ще вмре, боронь Боже! — Як почала я його наганяти, то якось і надумався.
Попитала я людей, — рають поїхати в ліс до німкині, аж за Буймір [Село серед лісу в житомирському повіті; там, — розказують, — сиділа та удова, до котрої вчащав Кармелюк; Панасюк, Байбуза і Лахман теж любили це глухе село.].
Вибрали ми з чоловіком гарний деньок, та й поїхали. Але що то. як не має хто талану: тільки що під'їхали до Чагарів [Кущі. За селом Волосів довго не було ліса, оно кущі, бо люди вирубовали деревця на паливо та иншу свою обихідку і лиш за останніх років 50 узявся ліс, та й той вже третій рік як знесли до щенту; однак же те місце зветься, як і ранійш, чагарями.], то як пуститься дощ, та такий дуже уливний, крий Мати Божа! Що-ж, думаєм: не варто назад ні з чим вертатись; вибрались, вже якось заїдемо! — Та так, чуєте, моя зозулечко, прав нас той дощ, аж поки не заїхали!
От достались ми до тієї німкині і почала я їй розказувати своє горе.
Розказую їй, а сама плачу; дивлюся — і вона плаче.
 — 	Чула і я — озвалась баба, — що вона добра жінка і таки має увагу на бідних людей. Ну, кажіть далі.
 — 	Подивилась вона на дитину, кинула на карти, та й стала вичитувати з книжки, та все так складно, — я й не тямлю переказати до-ладу. Каже, — в лиху годину уродилась твоя дочка, нема в неї талану!
Штирнадцятий рік, — каже, — страждає вона і ти, голубко сива, коло неї. — То де таки правда, бо, значиться, Теклюні тоді був штирнадцятий рік, а оце в мнясниці пішов уже пьятнадцятий.
Далі каже: — ще на світі не було твоєї дочки, як одна лиха людина піділляла вашу хату. А тая людина з себе чорнява і на лівій руці, на мизиному, од серпа рубчик...
 — 	А справді-ж є така?
 — 	Як-же; то Одарка Чимчикова.
 — 	Хе, чи ви бачите! Се-ж що до неї перше ходив ваш чоловік, як парубкував. Та-ак...
 — 	Вона, моє серденько; то-ж як ми, значиться, одружились, то вона нещастя таке виробляла, крий Мати Божа!
„Однаково, — хвалилася, — він її не буде держатись, вже я знаю, що зроблю“. — Не дай, Господи, що вже я од неї лиха прийняла!
Геть усе чисто розказала міні німкиня, потім дала корінців, зілля і взяла з нас — за корінці пьять злотів, за зілля — штирі злоти і за карти шість злотів, а „за труда“ нічого не схтіла взяти. Добра вона жінка, дай їй, Господи, здоровья!
 — 	А яке-ж то зіллє?
 — 	Пождіть-но. Подякували ми їй гарненько, попрощались і поїхали назад. Та як пуститься знову дощ, та як взялась дорога болотом, Господи милосердний! от набідувались!.. Були загрузли і як-би не добрі люди, то так-би там у калюжі й заночували! Як ми вже допхалися до-дому, — хоч вбийте, не згадаю!
Прокинулась я вночі і чую: хтось цокотить зубами; думаю собі, — що це. таке? Коли загляну я на піч, — аж то моя Теклюня так трясеться! Що тобі таке? — питаю. — „Ой, мамо, — каже, — холодно... У-у-у, як холодно“!..
Вкрила я її хожухом, лягла, і сон вже мене не бере, і усякі думки лізуть у голову...
Лежу я, прислухаюсь, і тільки що стала дрімати, аж чую, — кличе: мамо! мамо! — Чого тобі, доню? — питаю. — А коні в стайні? — В стайні, — кажу. — Ой, мамо, як-би на них подивитись. — Спи, доню, — кажу, — нехай вже завтра вранці подивимось.
Знов я задрімала, а вона й ще кличе. — Чого? — питаю, — може в тебе що болить? — А вона міні: — чуєте, мамо, як тяжко стогнуть коні? — Де? — питаю, — то тобі так здається; спи, доню!
Де там! — вона все єдним тягом говорить, та так чудно якось, — швидко...
Я вже й не сплю, слухаю. — Коли це вона: — „Тату, голубчику, не бийте їх, прошу вас! краще мене бийте!.. Ох, Боже-ж мій, Боже, які вони збиті!.. Мамо! Подивіться-но, як вони плачуть“!..
Та як стала голосити та квилити!...
Я злякалась і чоловік прокинувся, встав, прислухається, а далі каже: — світи, жінко, газ, бо вмірає!
Засвітила я, іду до печі, а дитина червона, аж пашить, і все кидається.
Стала я їй класти до голови холодну
воду, та якось
полехшало, хвалити Господа; таки вона й заснула собі. А губи, чуєте, геть їй спалило! Та так, знаєте, все їй то холодно, то знов гарачка дуже силна! А як вкине її у гарячку, то почне говорити, та ще так уміє якось жалібно, аж за серце хватає! Я, бувало, плачу, а чоловік теж слухати не може і зараз тікає з хати. Та все, було, більше про коні вона говорила..
 — 	Любить так коні?
 — 	А що-ж! тож вона сама їх викохала: і пасла, і напувала, наче хлопець, та ще й гриву їм заплітала.
 — 	Ах, серденько моє кохане! — тішилась баба.
 — 	Та так, моя матінко, дойняла вона чоловіка тими кіньми, що, часом, вночі з просоння сам кричить: „ой, тату, не бийте коней!“ і вилається добре.
 — Ну, а що-ж зіллє, чи помогало?
 — 	Варила і напувала, та ще, знаєте, корінці якісь такі чудернацькі, — наче пипочки і такі масні; а зілля одно драбчасте, друге — з дрібненькими листочками; відколи живу, не бачила! Але що-то як не йдеться на талан, то й зілля не помагають!..
Після знову возила її у Червону [Містечко житомирского повіту.] до жидівки і ся дала зілля і „соснове масло“ загадала пити, тричі в день по чарці. Робила все, що сама знала і що вже люди раяли, — та нічогісенько не помагає!
Докучили їй, мабуть, ці ліки, бо як нагадаю про яке зілля, то дитина мало не плаче: — „ой, змилуйтесь, мамо! — не хочу я вашого зілля“... То я її прошу: — випий, доню, хоч капелинку, може тобі полегчає! - Ні, — та й годі.	Нараяли нам знову повезти її у той красний хрест.
Поїхали ми. Дохтур огледів її: притулював якусь трубочку до грудей і до спини, та слухав; постукав то там, то там, і покликав другого; той теж послухав, постукав, та про щось вони собі нишком поговорили і почали мене лаяти.
Особливо один дуже сердитий; як тупне ногою: — Пачіму ты, бабка, — каже, — раньше мні ні прівазіла їйо? Як можна, штоб до сіх пор вона страждала!.. і далі.. Я зляку не знала куди дітись, плачу, а він уже роспитував якусь молодицю, бо хворих тоді було — сила. А той другий дохтур каже: „Жалько міні тебе, що не можемо лічити твою дочку: вже по не-в-часі; їдь собі з Богом“!..
Бачу я, що там все бігають панянки, повивьязувані у білі хусточки і червоний хрест у кожної на хвартушині. Я до них: перестріну котру-небудь, та й вклонюсь. — „Ген дохтур“! — покаже і поспішає далі. Я — просити, благати... — „Нема времья! “ — одкаже.
Нічого робить, — кажу до свеї, — ходім.
Вийшли на подвірья, аж бачу: біля других дверей теж стоять люди; підійшла, питаю: що тут? — Кажуть: гапти́ка, де лікарства видають.
Я й туди вклонилась; але одсилають до дохтура: бачте, — тому тільки дається лікарство, хто принесе від дохтура папірець якийсь-там.
Бачу я крізь сльози: кожне виходить з тієї гаптики, та й несе лікарство, або в пляшечці, або й так собі в папірець загорнуте; розказує цікавим, а ми стоїмо наче дурні, та плачемо обидві... Та так тоді, моя матінко, ні з чим вернулись ми до-дому!..
 — 	Ет, що ті дохтурі розуміють! їм вези здорову людину, то вони лічитимуть, а з хворою хоч і не показуйся! Та ще й до того — не тямлять по-людськи слова мовити, бо почни розказувати своє горе, то й кричить: „да я тібя ні об тім дапрашіваю! гаварі діло, глупая баба! — Звісно, як москалі.
 — 	І тепер сама не знаю, що міні робити... Ох, витягли з нас ці ліки останню копійчину — і хоч-би трохи помоглось...
Здається, — за гарачий би камінь ухопилася, коли-б-но дитині полегчало хоч кришечку!
В мене серце болить дивитись, що вона так мучиться...
Вже ми і акахвиста годили в попа і маслосвятіє робили і до кринички сваченої її возили і де що хто раяв — усе, все робили, — та так як бачите: нігде не можемо знайти їй ратунку!..
Хтіла-б ще говорити мати, та скривилася і заплакала.
 — 	Ой, мамо, не плачте! — не завдавайте міні жалю!..- - промовила слаба і на її очах заблищали сльози.
 — 	Як же міні, доню, не плакати, коли ми такі нещасні!.. Иншім людям в горі то або сон такий присниться: зьявиться Миколай чудотворець та скаже — „те і те зроби, то вичуняєш“; або пошле Господь доброго чоловіка, натхне його, щоб добре пораяв, — а ми скрізь шукали ратунку і нігде його но знайшли!.
 — 	Що-ж, мамо, робити, як уродилась я в лиху годину!., мабуть, нічого вже міні тепер не поможе..
 — Чом ти, серденько, не їси калачиків? — спитала плохенько баба і погладила дівчину по голівці.
 — 	Не хочеться, бабуню..
 — 	Що-ж в тебе болить, моя ягідко?
 — 	Нічого не болить.
 — 	Де там нічого! — обізвалась мати, — як уже, простіть, кров стала показуватись!.. Ох, немає надії...
 — 	Ой, мамо, не хочеться вмирати!..
 — 	А що-ж, доню, робити, як ти уродилась у лиху годину, та ще й недобра людина на нас все копається!.. голосила мати.
 — 	Пождіть, моя перепеличко, не ломайте її надії: „та воскресне Бог і ростопчуться вороги Його!“ — стоїть у писанні. Иноді Бог пробує чоловіка, чи в горі буде Йому покірний, як в радощах, чи — одвернеться. Адже було так, що з Божої волі немощні зцілялися. — „Окропити мя исопом і очищуся; омити і наче сніг той убілюся“...
Покиньте ви і знахорів і дохтурів, — однаково помочі не було, — та складіть всю свою надію на Господа Бога. Може памьятаєте Настю Селехвонову, царство їй небесне?
 — 	Еге-ж! пером їй земля!..
 — 	То вона теж була заслабла, і оце, не перед вами кажучи, кровлею кашляла. Що то вже вона потратилась на усякі ліки, ай-йай-йай! і хоч-би на мачинку помогло! А далі, бувало, як зайдеться, то, — шануючи Бога й вас, — аж блює кровлею; думала вже й вмирати. От, лежить вона якось на полу, таки вже смерком, і голосить: „ой, на кого-ж я покину діток своїх дрібненьких, скоро Господь до себе покличе? Хто-ж їх догляне, нагодує, хто білу сорочечку в неділю дасть? Хто навчить сиріток Бога почитати, людей добрих поважати?“... Аж одчиняються двері і — шасть у хату дідок старесенький, борода сивесенька до пояса; дибле, на костур зпирається і над хворою зхиляється. — „Не журися, молодице, — шамкає, — 
молись Богу та надійся на Його милосердність, щоб послав тобі сили дотягти до весни. Як-же скоро зацвіте коло твоєї хати перший мак-видюк [Самосійний дикий мак.], то поспіши його зірвати, поки ніхто його не бачив, та гляди, щоб захопила найперша, а зірвавши, стань на схід сонця і примовляй так. Та й навчив її, як примовляти.
 — 	А як же він казав примовляти? — спитала хвора, а очі їй аж горіли.
 — 	Та воно довге, доню!
 — 	Нічого! Прокажіть, бабуню, голубонько, нехай я почую!..
 — 	Ну, добре, — отак сказав примовляти: „На схід сонця, за девьятю лісами, під девьятю дубами росте корінь — девять сил. Святий Оврам на це зілля орав; свята Варвара його садила; Мати Божа слізьми росила, в йому дитятко-маленького Сусика, купала, немощі сціляла і нам вживати зволяла — од чорної слабости [Падуча, спилежня.], од уразу [Ураз — uterus. Досьвідчені баби-бранки під цім імам розуміють різні жоночі хвороби uterus’a і щасливо їх лічать зіллями та шепшами. Думають, що ураз може „вирости“ не тільки у жінкі, а теж і у чоловіка. Ураз — таємнича істота, як от віспа, кір і т. п., він може стати паразитом тіла, може розсердитись, змиловатись; од уха до уха переходять легенди про ураз. Недотепні баби та хитрі знахорі своїмі ліками багато роблять хворім лиха і розказують різні страхи про той ураз.], од підливу [Підливають хату тою водою, що обмили мерця.], од підвію [Як підвіє вихор.], од дання [Як дасть хто чари в страві, або в горілці.].
Мак-видюк, ти по цілому світу блукаєш і все знаєш: іди мак-видюк на схід сонця в зелену діброву; за дібровою — річка, через річку кленовий міст, — на тому мості стоїть золотий престол. На престолі Мати Божа сидить, на руках дитятко-маленького Сусика держить, золотим яблучком забавляв. Упроси мак-видюк Мати Божу благословити зілля, корінь девьять сил знайти, в добрий час копати, свою слабість сціляти. Амінь“. — Прокажеш тричі Херувимську, тричі Богородицю і тричі Отче наш. Той маків-цвіт сховай за пазуху, а на другий день до схід-сонця йди на тще-серце в ліс, шукати зілля — девьять сил. Лист на йому, як на хронові, тільки не полискує, бо пухом укритий, мнякенький; посередині стрілка вершається соняшниковим цвітом, а корінь грубий просто в землю йде; навкруги пасемки, наче тріски. Викопай те зілля, звари його в поливьяному горщикові по печеві [Як вийметься з печі хліб.], напийся тричи на-вхрест, та за кожним разом примовляй: „а що пью я благословенне зіллє, корінь девьять сил, у перше, — вдевьятеро сили прибуває; і так само --у друге, втретє, то й вичуняєш, небого“. Та так не знать відома, куди й подівся той дідок: наче туман вітром розвіявсь...
Але не її талан був діждатись того маку, бо якось зараз по водохрещах лишила сирітками діток своїх дрібненьких!
 — 	Чи ви бачите!.. Чудно... Що-ж до себе має мак?
 — 	Як-же! то-ж мак видюк, тож — велика мація! бо колись-то ним Пречиста Діва заквітчалась, а опісля давала тулятись маленькому Сусикові, замісць цяцьки.
 — 	Ге, а я не знала... Як ви думаєте, чи не спробувати-б Теклюні?
 — 	Ба попробуйте, може як-раз натрапите на поміч.
Теклюня увесь час слухала і пильно дивилась на бабу;
серце колотилось, мов пташечка в сільці.
 — 	Ох, бабуню-серденько! як-би мені дочекатись першого маку та спробувати, бо так міні забажалося жити!..
 — 	Спробуєм, моя рибко, а ти благай Господа, щоб весни діждати, та щоб той цвіт тоді зірвати, поки його ніхто з чужих не вгледів.
 — 	А ви-ж мене, бабуню, навчите того примовляння?
 — 	А як-же! навчу, навчу, — аби пойнялася!
 — 	Ой, я поймуся! так буду слухати пильно!
 — 	Ну, й добре, я тобі проказуватиму, поки навчишся!
Повеселійшало в хаті, бо всі троє цупко вхопились за
думку про урочий мак і всю свою надію склали на чудо.
Остатній тиждень великого посту, — Страсти Господні.
Кожного дня рано і над вечір дзвонять дзвони — скликають людей до церкви, каятись Богові в свах гріхах, сповідатися, щоб, запричастившися, з чистим серцем розговітись свяченим яєчком та споживати на добре здоровья ковбаси й паски.
Річка очистилась од криги, позлазив сніг, — оно лишився в глибоких долинах та по ровах, марний, почорнілий...
За річкою зеленіли вруна.
Сонечко голубило землю ясним промінням, то й почала з землі виглядати молода травиця, кропивка; по-під вікнами де-не-де повилазили з жовта-зелені півники. Запахло весною. Весело цверінькали горобці.
А Теклюня лежить в подушках, та вже сама й не підведеться; тільки й думки в неї за мак-видюк!
Ходили люди слухати Страсти Господні, свічкою повипікали хрести на білих сволоках та на одвірках, „щоб нечиста не приступила“.
Настав і Великдень. Дзвонять в усі дзвони, та чути, як співають: Христос воскресе!
Люди радіють, христосуються; кожне причепурилось, кожне має при собі крашанки, як не в хусточці, то в кишені.
На вигоні заводили ключа, гуляли в городка і аж до хати було чути, як дівчата виводили: „хожу вкруг городочка“!..
А Теклюні й байдуже.
 — 	„Вийди, вийди, моє серденько“!., доносилося з вигону, і далі:
 — 	„Я не вийду, моє серденко“!..
Діти пищали на вербових пищалках, хтось грав на сопілці.
Після провід зацвіли — блакітний сон, куряча сліпота і всякі инші весняні квітки. Річка вкрилася жовтим лататтям, білими лілеями; під ними весело плескалась на сонці рибка, у вечері-ж скреготали жаби, пахло татарським зіллям.
Вже й садочки перецвіли, а Теклюня лежить і молиться: благає всіх святих, щоб дочекатись того маку!
Часом вона як закашляється, забьє її дух і в очах потемніє, то й бачить, як до неї скрадається смерть з косою, страшно скалить зуби, закинувши голову назад, і простягає холодну, кістляву руку: от-от-от ухопить душу! Аж серце замирає, очі плющаться самі-собою, і так стане чогось дуже жалько... тоді і маку вже не треба... А там і знов одпустить.
 — 	Мамо, а чи ви зсапали вже бараболю?
 — 	Уже, доню; вже й підгортаю.
 — 	Ой, голубонько-мамо! змилуйтесь, — не позсапуйте маку!
 — 	Ні, доню, я його так гарненько підгорнула, — нехай хутчій розцвіта!
 — 	Багато його, мамо, в нас?
 — 	І-і, — сила! ще ніколи так не вродив!
Аж усміхнулася слаба, але її очі зоставалися сумні-сумні...
Матір теж кортів той мак і вона доглядала його ще краще ніж бараболю і часто тішилась:
 — 	Чуєш, Теклюню, а мак уже такий гарний, вже й значки є: швидко пупавки повикидає!
 — 	Ох, мамочко, дуже трудно! Боюся, що не дочекаюсь я маку... Так міні млоїть коло серця і духу не має!
 — 	Бо ти, доню, нічого не їси, то й охляла зовсім!
 — 	Ой. що-ж я, мамочко, зроблю, як нічого в душу не йде!..
Треба було дивуватись, як оце вона досі ще жива, бо так висохла, та збіліла, що віддаля здавалось, наче на подушках нікого немає, — оно лежать там чіїсь очі і — то засвітяться світлом надії, то гаснуть; одкривається тоді в них глібока, страшна безодня жалю і муки...
 — 	Мамо, а мак не цвіте?
 — 	Швидко, доню, буде: вже пупавки повикидав, — та так дуже рясно! Десь змилувався Господь над нашою недолею! Думаю, не завтра — після-завтра — розцвіте!
Аж усмінулася сердешна хвора і знову почала благати небо.
В ночі, якось проти неділі, Теклюня закашляла й зайшлась.. Потемніло їй в очах, загуло в голові, і бачить вона, як смерть потихенько скрадається навшпиньки до неї; застукало серце наче молоток.
Смерть простягла кістляву руку і наче кліщами обхопила її холодними пальцями за ноги, далі випросталась, розмахнулась гострою косою ..
До горла слабій підступили сльози; вона зціпила зуби, боїться крикнути, бо знає те, що як роздзявить рота, то смерть ухопить душу, та й по всьому... Жаль стиснув її за серце, а смерть закинула назад голову, поклацала зубами і зникла...
 — 	Вставай, доню, та ходім на город мак рвати, бо ще хтось нахопиться! — будила мати дочку вранці.
 — 	Уже? — спитала тихо дочка і просіяла.
 — 	Ай, я тобі кажу, — такого там досі маку розцвіло, що й бараболі не видко!.. Я ще вчора вгадувала, що сьогодня має конечне зацвісти!
Мати обгорнула слабу в рядно і наче малу дитину, — така була лехка, — винесла з хати на подвірря.
Був це чудовий заранок дня; такі ранки можливі тільки у нас на Вкраїні, по селах. З-за клуні, з-за причілка, показалось як жар червоне сонце; воно потихесеньку випливало на небесну блакіть і щедро позолотило промінням верхи від хаток, садки, річку та церковні бані з крестами на молодиках.
То тут, то там схилявся над криницею скрипучий журавель і коли підіймався в-гору, жвава рука вродливої селянки зчіплювала з гака повне відро холодної джерелової води; мент — і відра вже похитуються на мережаному коромислі. Хлопці верхи повертали „з ночі“ і брязчали залізні пута.
Озивалась усяка свійська птиця та товарина; гнали галасливу черідку: пташки на гіллі розпочали свою щоденну балачку.
Над головою клубочком вився жайворонок та срібним дзвоночком виводив веселу пісьню.
Теклюня аж очі заплющила, так ясно сяяло сонце, стільки було різних згуків; давно вона сього не бачила зблизька, не чула, і проти волі поводила очима навкруги. І диво: все оце добре знайоме, рідне, близьке, — все аж до найменьшої кузки, що стрекоче в бурьяні, — удавалось їй наче чуже, далеке, хоч і дуже втішало.
Мати потихенько перелізла на город і перед очима зхвильованої слабої повстала чарівна бажана мрія, чи дійсність, — вона не тямила:
Підгорнуті сапою, стоть кущі драбчастого, з-темна-зеленого картоплиння, а по-над ним привітливо усміхаються тисячі-тисячів кріваво-червоних благословенних квіток, на тоненьких волохатих молочно-зелених стеблинах. Сонце ще не встигло випити росу і вона іскриться по зеленому й червоному дорогоцінними алмазами та переливається з колєра в колір; де-не-де тріпоче похкими крильцямі лехкий метелик.
Теклюня була щасливійша над щастя: дочекалась таки макового цвіту! тепер вже не посміє до неї приступити смерть, бо вона примовить на мак, знайде зілля девьять-сил і буде жити аж до скону!
Мати піднесла її до найкращого, найрясніщого куща і помогла зірвати квітку; вже й тремтить тая квітка в тоненьких, висохлих рученятах, а охлялий голосок щасливо примовляє:
 — 	„На схід сонця, за девьятю лісами, під девьятю дубами“...
Коли се за ними зашелестіло і хтось озвався з-за плечей:
 — 	Добри-день, тітко! Це й ви по квітки? — от добре! А я вже й віночка сплела; ось подивіться-но, який гарнюній!..
Теклюня жахнулась, повернула на той голос свої очі; глянула й мати, — та й пополотніла...
До них поспішала заквітчана Олянка, сусідчина доня; вона весело й привітно усьміхалась, але потім спинилася за кілька ступнів, здивована. Чим-же вона так вразила їх, що
не відповіли на привітання і дивляться на неї так вороже? — цікавилися сірі очі.
Обличча Теклюніне дуже змінилось: стало біле-біле; уста їй сціпило, а очі з зажаленою заздрістю прикипіли до Олянчиного вінка, та все поширялись, темніли... В грудях бухкав погамований кашель.
 — 	Мамо! — горнулася хвора, здрігаючись, — мамо! по квітках стелеться ладан, — аж жовто, аж душить... ох!., смерть прилетіла, клацає зубами... Он — косу зводить... Мамочко, ратуйте!.. Обороніть од смерти!
 — 	Де, доню, смерть? Господь з тобою!- оглядалась мати.
 — 	А ген!.. і квітки розбіглись... тікаймо!.. Так жахалась Теклюня; далі тяжко зайшлась і підвела очі.
 — 	Ох, сухото моя! конає дитина!.. — заголосила мати; хтіла забратись до хати, та помлоїло їй ноги і вона опустилась на землю і затаїла дух. Вона пильно вглядалася в доччине обличча, мов-би не йняла віри, що дівча справді конає. Аж ось Теклюніні очі стали наче шлянні, а на обличча і на всю постать смерть накинула якийсь вираз поваги й невимовного смутку.
А ранок сяяв такий чудовий; в небесній блакиті співали жайворонки...
