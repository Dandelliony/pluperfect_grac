 [Єлисаветград, лютий 1886 р.] 
Кицюня моя люба та мила! Що ж ти, серденяточко моє, нічого мені не пишеш про своє здоров’ячко; я писав тобі, та й не знаю, одібрала ти мій лист чи ні? Я ще й досі ходжу в одній сорочці, бо сундука мого не присилають. Оце тілько недавно одібрав телеграму, що найшли його аж в Любліні. Добрі порядки — їхав у Знаменку,3 та попав у Люблін. Моє сердечко, кицюня, я тут так скучаю, що й не знаю, як тобі й сказать, коли б багаж прийшов, то зараз би і полинув до тебе, моя цяця! З Кропивницьким каші не звариш, спершу сам набивався їхать дать концерт, а тепер уже не хоче, одмовляється, що він слабий. Про діло на святках він і сеє, і теє, не розбереш!
Проте я вже і без його написав у Ніколаїв до Монте,4 питаю про театр, жду одповіді. Подав прошеніє до генерал-губернатора, де прошу у нього дозволу грати весною і літом в Херсоні, Ніколаєві, Кишиневі і Ялті. Підожду, що то він мені одповість. На цім тижні повинна бути відповідь. Написав Старицькому, де требую від його костюми наші і бібліотеку з нотами і цензурованими п’єсами Кропивницького (Марко мені на се дав право). Тепер тільки підожду від усіх цих місць одповіді. Ще треба буде написать в Херсон і в Кишинів. Може, ще напишу в Катеринослав, бо єсть чутка, що там буде смотр і багацько війська туди стягають.
Бачиш, моя рибочко, мій хорошун, що я тут не сиджу без діла, і коли б мені бог поміг все те зробити, що я задумав, то я наплював би Старицькому здорово в кашу. Моя кицюня, тільки ти бережи своє здоров’ячко, не слабій, поправляйся, а то у мене душа не на місці, як я подумаю, що ти так далеко од мене і лежиш слаба. Напиши ж мені, моя люба, хоч кілька слів, що ти там чуєш? Що там робиться і як твої мушки? Чи позагоювались, чи ще й досі втраться. Поправляйся, котя!
Приглашали тут нас участвовать, та Марко відказався, потім було згодився, так не можна без дозволу генерал-губернатора, а його в Одесі нема, приїде тільки четвертого березня із Петербурга.
Цяцюня, напиши ж мені, як ти там поживаєш, а то аж смутно, що ти й досі мені нічого не одписала.
Цілую тебе кріпко, міцно і багато. Ти мій чорноокий ця-цю-ня...
Твій Микола.
Лідії Константинівні і Юрію Федоровичу моє щире привітання і низький поклон.
