 [Єлисаветград, квітень 1883 року] Вельмишановна і щира душе, Марія Константинівна.
Вибачайте, що, може, обрид вам тим, що пишу, але мені дуже хочеться побалакати з вами хоч на папері! «Привичка, кажуть, друга натура». Так і я привик повсякдень з вами бачиться, балакати, то мені якось ніяково, коли оглянешся навкруги і якраз не знайдеш того чоловіка, з котрим весело проводилось время. Хоч я знаю: ви не одповідаєте нікому на листи, але все ж таки маю невеличку надію одібрати від вас одповідь на мою цидульку. Перш усього, як ваше дороге для всього українського товариства (трупи) здоров’я, чи хоч трохи очуняли?
У Боярці було зовсім діло скомпонувалось на все літо, але Луцький 2 не схотів перероблювать театру і віддав якомусь другому антрепренерові. Єсть запрос до Воронежа і Харкова, але не прийшов ще лист з Воронежа і не відомо, які умови. Харків набоєм дає на все 4000 р. Та воно, положим, робота знайдеться, одно тільки: коли б ви були здорові. Про себе, коли б вам це було цікаво, не маю чого й сказать, хіба те, що дуже скучаю, сам не знаю чого.
Чи, може, через те, що нема ніякої роботи, чи... хто його зна, як вам і сказать, скоріше, мабуть, від того, що й справді нема чого робить. Сидиш дома і скучаєш, вийдеш гуляти — нічого веселого не знаходиш. Якось так недобре. Хотів, було, спробувать посовітуваться з чарочкою-чепорушечкою, та опісля роздумав. Кропивницький пише нову драму. Байда всякий день пише листи у Харків і всякий день одповіді одбирає, а я міряю від Кропивницького дорогу до себе.
Як там ваші поживають, що роблять? Чи будете на празниках у Києві? Поклоніться від мене усім вашим і прийміть від мене низенький поклін. Завше пам’ятаючий і щиро прихильний ваш М. Садовський.
