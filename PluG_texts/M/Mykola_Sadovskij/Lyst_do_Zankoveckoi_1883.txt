[Єлисаветград, березень 1883 року] Вельмишановний друже, Марія Константиновна!
З далекої сторони привітаю Вас я щиро і низенько кланяюсь. Як же Ваше дороге задля українського кону здоров’ячко? Оце недавно заслав я до Вас лист по дротянці, в котрім питав, чи Ви уже хоч трохи одужали, задля того, бачте, що багато людей запрошують грати: і з Києва, і з Сімферополя і т. і. Якщо ласка Ваша і не великої праці коштуватиме, одповідайте мені. А я живу у Єлисаветі, і мені якось ніяково, так привик, що наче мені чогось бракує, бо звичайно, як, було, день настане, то ми з Вами до вечора полаємося, а увечері помиримося, так воно якось так день проходив, що і не оглянешся, а тепер бува так, що й один зостанусь, і нема з ким і побалакати. Марко поїхав у Харків концерт чи що давать; приїде, здається, у неділю, тобто завтра. Вам уже, мабуть, щира душа Лідія Константинівна говорила, що оце, як я був у Києві, то мене дехто з киян питав про Вас, навіть Лисенко сам, молодий 4 і старий 5 теж — чи не приїдете Ви до Києва. Знать, хотіли прохати, щоб у концерті Лисенка Ви співали. Концерт, здається, буде на четвертій, чи на п’ятій неділі; може, Ви таки приїдете на це время до Києва. Мені б і самому бажалося послухати, та не знаю, чи приїду. А, може! Чи приїхав уже Олексій Антонович? Поклоніться од мене всім вашим домашнім, і якщо сестричка Ваша ще там, то від мене їй низенько уклоніться, бо вона дуже добра людина! Тепер поки що зоставайтесь здорові, не слабійте, не годиться. Цього від щирого серця бажає Вам Ваш Микола Садовський.
