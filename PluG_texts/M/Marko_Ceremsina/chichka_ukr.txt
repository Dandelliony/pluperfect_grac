 Чічка
новеля від Марка Черемшини
  Лежить розпростерта на торілочці підгірського села і випручує свої грудками грузи обліплені ноги. Кудли паршивої необліненої шерсті мокріські від поту. На задніх стегнах і на боках запалого черева звисають здохлими селедцями жмутки гною. На хребті ятриться ран, а мухи ссуть із неї "матерію". Хвіст судорожно тріпається, але не розгонить ані мух, ані пари. Чорна грива розкудлалася кісками по обох боках напруженої тонкої шиї. Закаправілі очі накрилися повіками, із-проміж закушених ненакритих зубів тече піна. Дуже мучиться...
  Над нею скулився, гей приземкувата дуплава кривуля-верба, гуцул і обганяє крисатим капелюхом кровожадні мухи.
  Недалічко набоці стоїть в'язка нових смерекових коновок, кошиль з лижками і басажки з гелеткою кукурудзяного зерна та й смугляве сідло з попругами.
 — То ти мні, Чічко, лишєєш, самого серед бойків лишєєш? - заводит гуцул знеможеним розколеним голосом.
  Із його глибоко вкритих очей покотилися дві великі сльози й сканулися через пару на хребет шкапи.
 — То такими-сми ті отавами візимував, то таксми ті, Чічко, вікохав? То аби-с знала, єкому-с газді п'єтнадціть рік гарувала, аби-с тємила. Не кривдуйси на мні, моя Чічко, не кривдуй, шо ти упаласи в пусті руки, у лєцтий рід!
  Шкапа простягнулася, як дріт, й трутила агонічним рухом властителя, що ляментував над нею. Очі її відімкнулися і станули лубом. Вже більше не кивається...
  Гуцул підвівся із землі і вхнюпив болячий погляд у трупа товаришки.
 —  За тото, шо-с ми домівку вігодувала, то я ті псєнков на тот світ віріжєю, то так ти у торбеїв заробиласи! Аді, єка опока на тобі, аді, єк шкіра ти потріскала. Але стебла чужого не рушила-с, але не заклєв ті ніхто в світі, то най си тєкне від такої муки. Ти ріг собі у ногах відходила, хребет-єс собі поломила. Однако-сми заробилиси, душко, однако!
  Із його рук випав капелюх, а лице скривилося до плачу.
 —  Гей, люди добрі, за шью мні так біг покарав, —  плеснув долонями і став микати собі чупер. —  Скорнєйси, душко Чічко, скорнєйси, аді, терхівочка хребет ті виїла, аді, мушля ті ссе, аді, вся кров з тебе випарувала! Самого мні `д хаті виріжєєш, самого? —  голосив, як мала дитина.
 —  Мой, хло`, гуцулійо, ати здурів, шо так ревеш над кобилов? —  гукнув наторопом підгірський, тогосільський мужик, що справився у ліс через толічку.
 —  Аді, озміт довбню та вгатіт ми в голову, най си не дивлю.
  Гуцул припав ід шкапі і обмотав її напружену шию синьожилавими руками.
  Підгірянець приглянувся ближче і засоромився своєї бесіди.
 —  Мой, Пе`, Ники`, Фе`, а йдіт же сюди! —  крикнув він у ту сторону, як ідеться ід сільським хатам.
  Гуцул бовтає лицем по кінській гриві і приповідає:
 —  То такими-сми ті отавами вігодував, то...
  Надбігли прикликані мужики.
 —  Шо, упала? Упала? Пустіт кров, рятуймо! Рятуймо христінина! Ножя! - озвалися наполохані клики.
 —  Нема куди шьо робити - то вже по всему, —  сперечив ранший очевидець.
 —  Минуласи?
 —  Ого!
  Всі рятівники звернули тепер свою увагу на гуцула. Взялися відривати його від кінського трупа.
 —  Беріт мні, люди, то добивайте, та най буде прах на цалий сьвіт! —  кричав він несамовито і повилювався ід шкапі.
 —  Май розум, бадіку, тото вже пропало, мерця не підведеш, —  утихомирювали люди, підвівши його силоміць набік.
 —  Не траба мні тепер на сьвіті, бігме, не траба: аді, киньте ми грани межи очі!
  Гурт лагоїв його бесідою:
 —  То причка, бадіку, та най си на цім тєкне, не відходи від розуму.
 —  Я нікому межі не випас, віхтє псєнки нікому не взєв, то за шьо мні так біг покарав? —  жалувався бадіка і торгався з рук, що його ціпко держали.
 —  Тезку Ник`, —  радить один з рятівників, —  ану ведіт чоловіка `д хаті, най си втємит, —  притакнули другі.
  Стали брати гуцула та й терхівку ід Никифоровій хаті. Він торгався, і рвався ід шкапі, і завірював очима.
 —  Гей, люди добрі, зробіть ми тут амінь та й перекажіт моїй, най веде діти з торбами.
Повели...
  За часок прийшли два легіні з рискалями і взялися закопувати гуцулову Чічку, аби її багацькі собаки не рознесли і не внаджувалися до маржини.
 —  Це хло`, сам хамут, не конина, - каже один.
 —  Та видкоси, шо хамут: незкгарне було ходити та й крепнуло, - каже другий.
 —  Аді, черева ні раз не видко!
 —  Відки буде черево, коли тот торбей старецкий стебла паші не має? Я ше був приземком, як-сми то затємив.
 —  То водно ходит з коновками такий, єк сегодни, днями не ївши. Аді, капшук з тютюном то білший, єк у неї черево.
 —  Віді, й він довго потєгне!
 —  А! їго таке, шо лиш `го дес на дорозі найдут, тото тінь чоловіка. Але ше ми сегодни сьмішно, єк собі нагадаю, єк він передтогід на Бриндзейчинім весіллю вимінєв був усі коновки, та й дали йому начінки й порцію горівки, а він завів гуцулскої:
З тої гори два явори, межи ними чічка,
Бодай же ж мні смага втєла, шо-с така маціцька.
 —  Ой, кажу, шо маціцька!
  Взяли її піднімати, щоб кинути у викопану чму.
 —  Нема ваги!
 —  Бо зморене сарачєтко!
 —  Ов! то, мой, хло` скрізь бідує мир божий!
 —  Скрізь на сьвіті біда! Аєк, біда, ше єка біда!
  Закопали Чічку із шкірою, із гривою та й з усім; не лупили, бо шкіра дуже потріскалася, то на постоли пуста.
  Перший раз в життю вертає коновкар до домівки сам-самісінький. На плечах басажки з кукурудзами, а під пахою Чіччина узда. Осінній вітер жене прулдко крізь густі бори і дує коновкареві у розшінкану пазуху на груди.
  Йде із лісів шум, такий глухий, жалібний прошибаючий.
  "То файне я відданєчко несу у домівку, то хата від зойків лусне",- обвівають холодні думки серце коновкареві.
  Мертволиций місяць вибалушив свої совині очі з-поза набрезклої хмари і стелить його горбату тінб назад нього.
  Коновкар обертається назад себе, хоче поглядати свою Чічку, запитатися її, чи дуже змучилася, чи терхівка глибоко в'їлася в хребет, хоче потішити її, що вже недалічко хата.
  Та замість Чічки видить він свою тінь із терхівкою. Йому робиться студено коло його розм'яцканогосерця; воно терпне.
  "Осиротіла-смні, Чічко, та й жінку, та й діти, то тепер нам всім крепір буде!"
  І тисне узду під пахою, і корняє ноги до дальшого ходу.
  Що візьметься йти борше, то зараз спирають його голі, як п'ять мужицьких пальців, діти, спирає жінка.
  "Шо я їм тепер скажу? Печінки розсєдутси їм та й мені!"
  Страшно боїться своєї бесіди, що нею повістуватиме домівці про Чічку.
  Світла в церкві горіли, до святих крізь ладан кліпали.
  Вітер дуже скомлить по яругам і розпеченим жигалом вертить ув ушах коновкареві: нема Чічки, нема нашої мамки!
  Він пошпотується об камінь на дорозі, викрісує з нього вогню, бо його серце розпалюється, заходить кип'ячою смолячкою.
   На момент відтерпає.
 Він знову обертається назад, хоче сказати Чічці, аби сокотилася і не ударилася об тойтам камінь, але Чічки нема, лишень його горбата тінь стоїть назад нього.
  А в долині той потічок, що в ньому він на попасі Чічку напував і сам із нього пригорщами воду пив, без впину його допитується своїм плаксивим журкотом: "Де Чічка?"
  А той темний, понурий ліс дивиться на нього своїми великими очима й допитується всіма ротами: "Де Чічка?"
  А тота придорожня громадська травиця, що цілу ніч умивається слізьми від навіяного пороху і тремтить голіська від студені, піворить дрижачим голосом: "Де Чічка?"
  Коновкареві виривається із запечених грудей тяжкий струпішілий стогін. Він ще дужче тисне узду під пахою і підводить задеревілі ноги.
  "То сарачєтко доброго серця було. Сегодни люди - гаддє, а вона п'єтнаціть рік вірне робила. Аді, вкусити не було шо, а ми усіх бойків переходили. Хоть голодні, а хоть босі, завше ходили. Де єка є коновка у бойка, то все моя Чічка переносила, а я лиш дзерно носив та й кошелики з лижками".
  Ані місяць, ані зорі не хотіли дивитися, як коновкар вітатися ме із своєю челядкою. Геть поховалися за хмари мряки, що розстелилися по горах і давлять їх своїми важкими краплями, гей розтоплене олово, гей мужицькі сльози.
  Коновкар увійшов у хату, скинув з плечей бесаги і споглянув задубілими очима на жінку й на діти, що схопилися із землі від потахлої ватри і кинулися вітати дьидю.
  Коновкариха борзенько вибігла, щоби розсідлати Чічку, накрити веріткою і дати їй ліки на "золзи". Дітвора впелескалася до дьиді:
 —  Дєдику! Ми устарали Чічці сіна, три в'єзці устарали!
  Коновкар не відзивався.
  Улітає назад до хати коновкариха і з перепудженим поглядом питається голосом, що прочуває розпуку:
 —  А Чічка де? Ти сам?
 —  Дєдику, ви де лишили Чічку? —  запіяла дітвора.
  Коновкар береться відповісти, але його уста не можуть відімкнутися. Він вхопив у руку узду, і показав її у відповідь жінці-дітям, і весь затремтів, а очі попісніли.
 —  То ти сам прийшов? —  зойкнула жінка вдруге.
 —  Нема Чічки, дєдику? —  завели діти.
 —  Нема! —  жбурнуло жасне, тяжке слово із коновкаревих грудей.
  Так жбурхає кип'яча кров із серця, що його тяжкий камінь роздавлює, розтріскує...
  Таке темне зробилося надворі небо, гей сажа, що вихоплюється з диму фамілійної ватри і присідає гуцульські стіни, стелю, лиця, очі і затикає гуцульські горла.
  Із коновкаревої хати опадами вибігають на зігнилий дах придушені стони і вкосичують його собою:
 —  Чічка! Чічка! Золота наша Чічка!
