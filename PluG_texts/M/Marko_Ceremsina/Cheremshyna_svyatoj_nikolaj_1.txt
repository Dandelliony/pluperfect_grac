Святий Николай у гарті
новеля від Марка Черемшини
 — Пс-с-ст! Уже йде!
 — Куда?
 — До нас!
 — Де?
 — Пс-с-ст! Онде вже на Приймаковім перелазі.
Васи`! Скоч ше на під.
 — Чого?
 — Накрий термітев одежину, привали каменем дошку!
 — Вже привалив. — То скинь кожушину, бо возме...
 — Ні, я втечу.
 — Неня сховала опинку?
 — Сховала?
 — А єма єк?
 — Попелом притрусив, не заздрит...
 — Дє`!
 — Шо?
 — Дайте ше свій капелюх мені.
 — На, тікай!
  За воринням показалася фігурка, вся в чорному одінню, а на голові шапка з чорно-жовтою мотузкою на долішніх краях і з кругленьким гудзиком напереді. Гудзик виходить понад рівне дно шапки. Під лівою пахою подовгаста книга, в правій руці бук. За фігуркою йдуть два люди. Один несе спору в'язку мужицького плахтя та одіння, другий голіруч.
 — Дома Курило Сівчук?
  Тиша...
 — Курило Сівчук дома? — грімкіше крикнула фігурка.
 — Чіму би не дома, проше ласки божої та й панцкої, — відозвався з низенької, майже безвіконної хати хрипливий придушений голос. Слідом за тим скрипнули чорні закурені двері і випустили надвір чоловіка середнього росту. Його худе, поморщене лице, кучма нерозчесаного волосся, сухоребрі груди, що їх не обіймає собою темна латана сорочка, витерті червонаві холошні і худокості босі ноги говорили самі за нього, що він є. Він не потребував представлятися. На його стан зложилися віки нужди і вип'ятнували на ньому грубими буквами: мужик.
 — Я дома, проше ласки божої та й... — повторяв Курило Сівчук, схиляючися вниз.
 — Чому не відзиваєшся, як тебе кличуть? — сердито спитала фігурка.
 — Та єк же ні? Я дома, проше ласки...
 — Будемо тебе забирати на податок...
 — Що ж дієти, проше ясного пана та й здикуторя.
 — Худобу маєш?
 — Маржинки дасть біг, проше пана. Вже давно не кушіли-сми скороми.
 — Що маеш рухомого?
 — Хороми?! Ей де! Хоромів нема, проше пана, штири голі стіні, та й по всему. Бідно си діє, пишний, та й годний, та чємний панчіку!
 — Брешеш! Присяжний! Ходім досередини.
 — Або ж я спираю ласкавого пана?
  Пан екзекутор штовхнув палицею в двері, що до половини вже буди отверті. Двері заскрипіли і відхилилися аж до самої стіни. Екзекутор зугнувся і переступив поріг, за ним увійшов присяжний, а відтак Сівчук. Другий присяжний лишився із своєю в'язкою надворі і прилагоджував посторонки на довгий пакунок.
 — Де ж твої річи? - питав невдоволений екзекутор.
 — Бідно си діє, ясний та добрий панчіку, штиря стіні та й... Самі здорові видите, бог би вам дав панованє!
 — Я нічого не виджу.
 — Га! Нічьо ж бо й видіти панцким очам: біда та й клопіт!
 — То твоя жона?
 — То, проше ласки пана, жінка.
  Курилиха Сівчучка, що досі стояла неповорушно в чорній сорочці без опинки, постурила один ступінь ближче ід чоловікові свому і глянула наскісь екзекуторові в очі.
 — Нічьо нема, файний та добрий панчіку, без опиночки ходжу.
 — Таки нема нічьо, хоч гинь, — додав Сівчук.
 — Де ж ви спите?
 — Шінуючи чєсну голову панцку, та й сьвіті образи, та й нас, ірщених, ми спимо на земли, а діти на лавици.
 — На чім спите?
 — Таки на земли.
 — А подушки де?
 — Га! Подушок даст біг, на кулаці спимо.
 — Брешеш!
 — То, шьо очі видют, то є; я не спираю шукати.
  Екзекутор перейшовся скорим ходом по хаті і стукнув палицею в один, другий і третій кут. Він бачив, що йому нема що звідси взяти: під передньою стіною довша дошка на трьох стовпцях - то лавиця; під примежньою стіною коротша дошка на двох стовпцях - то "стіл", насередині хати яма на ватру, присипана попелом, - то піч. Бачив се добре, але з привички шукав. По хвилинці зупинив він свй погляд на стіні, що під нею стояв "стіл". Там висів образ. Тло його чорне, закурене, тільки темно-жовтаві пасмужки нагадували лице, голову і ясність над головою якогось святого. Одні лишень рами, що, видко, вийшли з-під майстерського гуцульського долота, додавали йому поваги і приманювали око. Сівчук узрів, що "пан" вдивляється в образ, і почіхався в голову.
 — То якісь кавал балвана, - пробуркотів сам до себе екзекутор.
 — Ні, проше пана, то не Палагна, то сьвітий Николай.
 — Але рами ладні.
 — То ше мій прадід їх різьбив.
 — Звідки ти маєш той образ?
 — То таки, проше пана, з діда-прадіда.
  Присяжний! Здойми той образ!
 — Та єк же це, панчіку? Спадайте на рани божі, лишіт сьвітого, — просив Курило.
 — Спадайте на рани божі, пишний та файний пане здекуторю, комісарику наш любий, — голосила Курилиха.
  Присяжний не ждав, зняв хутко образ і виніс надвір. Тільки порох закурився, і павутинням обведений простокутник лишився на тому місці, де стояв образ.
 — Та єк же без образа в хаті, проше ясного пана? — падькався Курило.
 — Не осоружте нам хату, комісарю чєсний, — заводила Курилиха.
 — Шкода гаданя! Ще й хата піде на ліцитацію, як не заплатиш податку, я права не скасую, — гримнув пан екзекутор і вийшо надвір.
 — Присяжні! До Гриця Саїна!
  Пішли...
  Надворі вже добре вечоріло, коли Курилиха Сівчучка з маленькою донькою Анничкою розкопувала серед хати яму і видобувала з неї "начінє": два глиняні горшки, п'ять дерев'яних ложок, стільки ж червонявих мисочок і кулешінник. Юрко відвалив камінь з пригнилої тертиці на даху і витягав із задненого поду одежину та подавав Василькові і Петрикові, що бігцем заносили її в хату.
 — Вже все, Васильку? — питав батько синка, котрому подавав постоли з онучами.
 — Все, дєдику! Ваш сердак та й сорочка, ненин киптар, опинка та й сорочка, наші кожушинки та й сорочічки, обі верітці, вузлик муки, бербеничка з огірками, Анниччина фустка та й ваші, аді, постоли.
 — Йди ж принеси води на кулешу, а я напрєчу дров з Петриком.
 — Добре, дєдику!
  Тоді, як багач Приймак видоїв своїх шість овець і ніс у дійниці скором до хати, сиділи його сусіди Сівчуки за "столом" та й доїдали гарячу кулешу і мисочку огірків, а серед хати дотлівало в ямі вугля.
 — Нене, я піду спати, прокажіт очєнаш, - просила мала Анничка, що, накормившися, дрімала при "столі".
 — Вклєкни, синку, та й склади ручки.
  Анничка клякнула, зложила ручки і піднесла свої оченята д`горі, в те саме місце, де стояв досі образ. Там була гола стіна. Вона повела оченятами по всіх стінах, а образа не найшла. Допитливим поглядом дивилася вона нені в очі, а відтак проговорила жалісно:
 — Ненько! Де сьвітий Николай?
  Василько й Петрик глянули на стіну й собі заголосили:
 — Дєдику, ненько, де сьвітий Николай?
  Важко вчинилося Курилові; він споглядав на жінку, а жінка споглядала мовчки на нього. Зітхнули тяжко і відповіли дітям обоє разом:
 — Сьвітий Николай у гарті!
 — Взєв здекутор?
 — Аякже, небожєта: сьвітий Николай у гарті!