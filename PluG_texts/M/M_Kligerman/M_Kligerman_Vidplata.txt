Відплата
(Епізод майбутньої війни)
Біля аеродрому було тихо. Беззоряна ніч охопила м’якими долонями хмар верхівку щогли, на якій похитувалась «ковбаса». На горбочку біля маленького ґанку комісар розказував командирам: 
– Боротьба за повітря почалася в 1915 році, вже після того, як землю вкрили важкі ланцюги окопів і дротових загороджень і війна стала позиційною. Війська втратили можливість маневрувати, дивізії щільно стояли одна біля одної. Треба було будь-що розірвати фронт, добитися волі дії. На допомогу арміям прийшла авіація. Противник, з яким ми маємо тепер справу, в минулу війну добився великих успіхів. Він побудував потужний повітряний флот і, головне, протиповітряну оборону. Це треба мати на увазі, товариші!
Достатньо нагадати, що за час імперіалістичної війни союзники збили вогнем з землі 888 літаків, а Німеччина – 1588.
Раптом напружену тишу прорізало стрекотіння мотоцикла, який підкотив до маленького торбочка.
Командири озирнулися: мотоцикл зупинився біля штабу.
Пройшло кілька мовчазних хвилин. Комісар уже думав продовжувати бесіду, як апарат Цейса почав виводити на низькому навислому небі тире.
– Три... п’ять... десять...
Командири схопилися й побігли до гайка. Жодний звук, жодне слово не видавали тривоги. Незабаром перед шеренгою пілотів і бойових кораблів зупинилися комдив Шумов, командувач бригади і прибулий на мотоциклі зв’язківець.
Кремезна фігура комдива постояла секунду, його очі уважно вдивлялись в обличчя пілотів. Вій почав:
– Товариші!.. Поздоровляю вас з бойовим завданням, – його спокійний голос вливав теплоту і впевненість в серце кожного. – За наказом наркома вся бригада приймає участь у сьогоднішній операції. Виліт рівно в 24.00. Командири ескадрилій одержать додаткові накази. В вашому розпорядженні 40 хвилин. Я полечу з вами... Бажаю удачі, товариші!
Рівно о 24.00, коли в далекій рідній Москві годинник на Спаській башті видзвонював останні секунди доби, що ввійде в історію, ескадрильї важких бомбардувальників, винищувачів і штурмовиків піднялися в повітря.
Загули мотори, сталеві гвинти машин розірвали на шматки чорну пелену хмар, і літаки сховалися за ними. Йшли всі разом. В середині – важкі кораблі, а навколо них – швидкі і верткі винищувачі.
Біля штурвалу флагманського корабля сидів Герой Радянського Союзу Шумов. Стрілка висотоміра ледве затримувалася біля цифр 1500, 2300, повзла вище, на 3000, 3500, 3800… Поруч з висотоміром – показник швидкості, годинник з секундоміром, компас. Такі ж прилади і біля старого друга, штурмана Ніліна.
Під дошкою з приладами – радіостанція (приймач і передавач); навушники від рації під шоломом; зв’язок із землею і іншими машинами налагоджений.
Шумов озирнувся. Його лице осяяла весела посмішка. Команда зрозуміла. Нілін радо випалив:
– Німеччина...
Лесь унизу, під хмарами, повинен був бути Бреславль, синя стрічка Одера. Одер! Це значить – швидко Берлін.
– Штурмовики праворуч! – наказав Шумов у мікрофон. – Всього найкращого, Дінов.
– Єсть праворуч! Всього... Мішо, – почулася в навушниках відповідь.
Штурмовики відірвалися... Ескадрильї йшли на висоті 8400 метрів. Тут не могли їх дістати ні зенітні батареї, ні винищувачі противника, «стеля» літаків якого була значно нижча.
Але що це? У вуха б’є металевий голос Дінова:
– Перед нами мінне поле. Висота 9000. Літак братів Миколаєвих і машина Ряновицького, що йшли в лівому фланзі, нарвалися на міни. В світлі прожектора видно декілька сотень мін, вони спускаються на парашутиках... Набираємо висоту, курс за наказом.
Шумов, схвалюючи, кивнув у мікрофон.
Через деякий час стіна хмар розсунулася; на обрії замиготіли незвичайні зорі – вогні великого міста. Значить, близько ціль. Берлін!
В Берліні не чекали літаків червоних. Правда, лінія фронту проходила не на березі Дніпра, про що пророкували своїм читачам за місяць до війни «Фелькішер беобахтер» і «Берлінер тагеблат», а на річці Варта, на схід від Лодзі, але ж від Лодзі до Берліна не один десяток кілометрів! А на всьому шляху зенітні батареї, мінні поля, сотні винищувачів, сталеві сітки.
Берлін жив своїм звичайним життям. Довгі, мов сигари, автомобілі безшумно котилися в сяйві розкішних вітрин по Унтер-ден-Лінден.
На Ґроссе Франкфуртер штрассе до поліцейпрезидіуму маршували солдати. Біля хлібних крамниць, в світлі газових ліхтарів, стояли довгі черги жінок і стариків. Війна кістлявою лапою ще дужче стиснула місто.
Загін Шумова звернув у бік і взяв курс на околицю міста Сіменсштадт, де розташовані величезні електротехнічні заводи. Флагманський корабель ішов прямо на електричну станцію Гольпа-Чорневіц, що постачає місто електроенергією.
Літаки йшли на зниження. І тоді, коли до землі залишилося лише 3000 метрів, у повітря піднялися ескадрильї винищувачів. Сотня моторів загула в небі.
Червоні винищувачі прийняли бій, а тим часом бомбардувальники, знизившись до 1000 метрів, випустили першу чергу бомб.
Залп!
Коли розірвалася завіса диму й вогню, внизу лежала мовчазна чорна пустеля. Серце міста, його артерії були знищені. Лише бігали по небу тонкі цупкі пальці прожекторів, ловлячи літаки.
Залп!
Вокзали Шенеберг, Гьорліц, металургійні заводи Борзіга палали гігантськими факелами, звужуючи своє вогняне кільце на горлі міста.
Завдання виконано. Лише винищувачі заманювали «юнкерсів» у височину і там свинцевим дощем з кулеметів поливали їх.
Тоді, хапаючись за останню надію, фашистські пілоти пішли на таран – це, значить, своїм літаком збити літак противника і впасти разом з ним.
Але було вже пізно. Бій програно, і рештки ескадрильї «юнкерсів» змушені були сісти.
Сталеві птахи загону Шумова, набираючи висоту, повертали назад.
На шляху зенітна артилерія ще намагалася піймати їх у «вилку». Налітали ескадрильї винищувачів, але не могли дістати червоних соколів на такій висоті.
На червневому небі світанок вже ткав свій серпанок, і коли зовсім стало видно, на свій аеродром один по одному сідали літаки. Командири і бійці ескадрильї штурмовиків вже дожидали своїх товаришів.
Комбриг Шумов зійшов з корабля, зняв шолом і витер хустинкою мокре русяве волосся.
