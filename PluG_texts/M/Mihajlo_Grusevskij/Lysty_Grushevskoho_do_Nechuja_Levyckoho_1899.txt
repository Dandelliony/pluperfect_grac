Львів, 5 лютого 1899 р. 
Львів, 24/1 (5/2) 99
Високоповажаний Іван Семенович!
Повість свою про Виговського пришліть закритою посилкою; такі посилки доходять до нас благополучно, а знов чекати нагоди передати через когось не вигідно і при тім ми не маєм евіденції, хто від нас їде до Києва.
Вправді довгий роман і ще історичний для «Вістника» річ непоплатна, але Ви пришліть, тоді буде виднійше. Щодо особи Виговського, то хоч я не належу до його панегіристів, але думаю, що справедливо роблячи йому закиди аристократизму, не треба забувати, що все ж він мав ідеали незалежної політично України, противно як його противники <Кареровичі>, Пушкарь і інші, що думали тільки за себе.
Передплату Вашу на «Вістник» я передав. Часто нарікають від Вас, що не доходять книжки; в такім разі треба звертатись зараз до адміністрації і вона справу зараз налагодить, вишле наново. Ті неправильности головно походять з того, що цензура задля якихсь примх задержує декотрим адресатам раз таку, раз иньшу книжку.
Будьте здоровенькі!
Щиро прихильний до Вас М.Грушевський
Ваша гадка про причину скорого змосковщення української інтелігенції мені дуже подобається.
№ 18.
Львів, 3 квітня 1899 р.
 Львів, 22/3(3/4) 99
Високоповажаний Іван Семенович!
Прислані Вами гроші передав я до адміністрації «Вістника». Щодо рукописи «Виговського», то я діставши перейшов її цілу, а тепер вона у д[октора] Франка, що почав її читати, але ще не дочитав. Здається не можна буде її надрукувати у «Вістнику». Торішня наша проба з «Двома долями» була дуже нещаслива: було на неї дуже багато нарікань. Отже коли на тім стане, щоби її не друкувати, то що зробити з рукописею: чи її звернути Вам, чи кому передати? З язиковими Вашими замітками я годжуся.
«Вістник» стоїть материяльно не зле; здало би ся його розширити, але підносити передплати не можна з огляду на материяльні засоби галицької публіки.
Здоровлю Вас щиро.
Щиро прихильний М.Грушевський
№ 19.
Львів, 11 червня 1899 р.
 30/V (11/VI) 99
Високоповажаний Іван Семенович!
Белей годиться на видрукування «Виговського» в бібліотеці своїй і навіть прийняв умову, яку від себе я поставив в інтересах Вашої книжки – аби друковалася фонетикою. Він тільки чекає ліпшого шрифту, бо дійсно теперішній шрифт буде лихий, і буде сам до Вас про се писати, може вимовите собі трохи відбиток?
Чи не маєте для «Вістника» якої побутової річи? Прикро нам, що ще нічого Вашого не було у нас; тільки мусіла б бути недрукована ще річ. «Вістник» стоїть взагалі добре, ліпше як торік.
Будьте здоровенькі!
Щиро прихильний до Вас М.Грушевський
