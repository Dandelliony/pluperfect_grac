Потрохи вирисовується перед нами, хоч дуже ще в неясних контурах, склад нової Думи, а з тим стає можливим думати про те, чого ми, українці, можемо домагатися від неї й чого сподіватись. Свідомих українців в нову Думу пройшло мало, менше навіть, як у попередню. Між національно неозначеними депутатами з України багато пройшло правих, з якими депутатам-українцям буде не по дорозі. Так що такого числа членів Українського клубу, який мав він торік, в сій Думі, не можна сподіватися. Але він, очевидно, все-таки буде замітною величиною, і се обов’язок тих свідомих українців, які пройшли в нинішню Думу, і тих українських елементів, які брали участь в організації торішнього Українського клубу, подбати про те, щоб він не тільки був якнайбільше численний – мав якнайбільше членів, але й був як можна найбільше організований. В сім депутатам нової Думи повинні прийти на підмогу з своїм досвідом і практикою українці – члени першої Думи й петербурзька громада українська, що працювала торік разом з ними, і українська преса, й українське громадянство загалом.

Концентрація українських елементів в Думі можлива, розуміється, тільки наліво. Уже в першій Думі депутати-українці переконалися, що з двох великих блоків її – кадетського (кадетську партію, властиво, не можна ще й тепер вважати чимсь іншим, як ліберальним блоком) і трудового, українцям ближчий сей другий, ніж перший. По тій еволюції, яку перейшли кадети за минулий рік, здається, се переконання могло тільки скріпитися. Тим часом концентрація українських елементів в новій Думі, мабуть, повинна мати місце між лівим крилом кадетської групи і лівим крилом Думи – тим часом, як напр., поляки будуть концентруватися, очевидно, направо, між правою стороною кадетів і правим крилом Думи. Щодо самих кадетів, зрештою, ще трудно вгадати, в який бік вони будуть хилитися – в лівий, як за першої Думи, чи в правий, куди подалися вони після її розпуску. Але їх вагання не повинно впливати на становище наших депутатів.


 
Гіркий досвід першої Думи, коли наші депутати, зв’язавшися з різними російськими партіями при виборах, почули себе зв’язаними потім і в Думі, показав, яке шкідливе таке зв’язування. Через нього не можна було дійти до тіснішої організації Українського клубу, і українські організації прийшли до пересвідчення, що українці на виборах не повинні виступати членами російських партій. На жаль, сього не додержано на нинішніх виборах. Зістається жадати, щоб наші депутати, навіть зв’язані з тою чи іншою російською організацією, дбали про те, щоб забезпечити собі можливо широку свободу в національній справі, і в організації Українського клубу попіклувалися завести можливу одностайність і солідарність.

Повинні вони зазначити своє преємство, тяглість з Українським клубом першої Думи, тісні моральні зв’язі з ним. А першою познакою сього буде, коли вони переймуть й сповнять те, що не встиг зробити перший Український клуб через нагле розпущення Думи. Говорю про декларацію українського національного становища. Декларація ся містила програму minimum українського народу і була прийнята депутатами першого клубу у зовсім виробленій формі. її мали вони предложити Думі, коли вона перейде до реформи місцевого самоурядування, так близько зв’язаної з справою української автономії. Дума була розпущена нагло, перше ніж перейшла до питання про реформу самоуправи й декларація, на превеликий жаль, зісталася не предложеною [Зміст її був поданий мною у статті «Наши требования» в № 5 «Украинского вестника». Завтра буде поданий переклад її у нас.]. Національні домагання українців лишилися не зазначені. Актом пієтизму українських депутатів нової Думи до першого клубу буде, коли вони переймуть сю декларацію в незмінній формі й предложать її Думі. І предложать зараз, в самих початках, щоб знову не рискувати з огляду на непевну будучність і сеї нинішньої Думи.


 
Так, як вирисовується тепер сфера діяльності нової Думи, в ній нема чого сподіватися не тільки рішення, а навіть серйозних дебатів в національнім питанні. Хіба якби вона пожила не місяці, а роки. Забезпечення перших основ горожанського життя і запорука конституційного устрою відсуває всякі інші справи на другий план. Але становище українського народу мусить бути зазначене без відкладання. І се власне повинен зробити новий Український клуб, предложивши Думі декларацію попереднього клубу.