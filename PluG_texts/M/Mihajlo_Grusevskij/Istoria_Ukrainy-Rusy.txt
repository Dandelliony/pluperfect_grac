Історія України-Руси
Том 1. До початку 11-го віка
Передмова
Михайло Грушевський
Ся книга в новім виданні виходить значно обновленою. Багато додано нового против попередніх, а й деякі давніші сторінки заново написані для сього видання. З формального боку зроблено ту переміну, що ще більше матеріалу з приміток після тексту перенесено в нотки під текст; пропущено карти, бо вони вже перейшли до популярного видання. Використано новішу літературу, натомість пропущено подекуди менше важну давнішу літературу, щоб не давати книзі занадто розростися. Збільшення формату також покрило в значній мірі її розширення, так що число сторін зросло досить незначно в порівнянні з збільшенням змісту.
Друк тягнувся довго, і тим пояснюється деяка нерівномірність в використуванні новішої літератури. Перші глави друковано в р. 1910, тим часом, як в останніх я міг скористати і з наукових появ 1911 р.
В серпні 1912 р. М. Г.
Передмова до першого видання
Михайло Грушевський
Досі ми не маємо науково зробленої історії українсько-руського народу, що обіймала б весь час його історичного існування. Через се моя праця, які б не були її недостачі, повинна бути корисною. Її загальний план дав я нижче, у вступній главі, а вихід дальших томів буде залежати від обставин моєї роботи. Принаймні ближчі томи надіюсь я дати в короткім часі.
Я з початку мав замір дати книжку більш популярну, приступну для як найширших кругів нашої суспільності. Приглянувшись ближче, я перемінив намір: в сучаснім стані нашої науки мені здався далеко потрібнішим строго науковий курс, що міг би вводити в науку і знайомити з сучасним станом питань нашої історії; се й мав я на оці. Але при тім мені хотілося зробити свою працю, не ухибляючи її науковості, скільки можна приступною і для ширшої публіки; для того все спеціальніше виносив я в нотки, а їх подав у кінці, зіставивши під текстом тільки чисто інструктивні пояснення. Рівно ж на кінець виніс я спеціальне обговорення двох справ – нашої найдавнішої літописи і норманської теорії початку Русі.
Підмогою при читанні сього тому можуть служити мої «Виїмки з жерел до історії України-Руси» (1895), де зібрані головні тексти з чужих джерел для сього часу. Перед читанням прошу справити похибки, визначені в кінці сього тому, бо деякі з них змінюють текст.
Мені мило, що вихід сеї книги припадає на століття нашого національного відродження; нехай вона буде йому привітом! Вправді невеселий переважно образ дає нам наша історія, сумніший може часом, ніж інші, але суспільність, що має віру в себе, мусить мати і відвагу глянути на неприкрашену правду свого минулого, щоб зачерпнути в ній не зневіру, а силу. «Увѣсте истину, и истина свободитъ вы!» – сю девізу діячів нашого національного відродження можемо повторити й по п’ятдесятьох літах, додавши тільки «волю» і «працю», як неминучих спутників знання в поході до забезпечення ліпшої будучності свому народу.
Грушівський хутір. 1898, серпень.
Термінологія
Михайло Грушевський
Українське ім’я, затемнення поняття української національності, звичайна історична схема, спори про самостійність
Ся праця має подати образ історичного розвою життя українського народу або тих етнографічно-політичних груп, з яких формується те, що ми мислимо тепер під назвою українського народу, інакше званого «малоруським», «південно-руським», просто «руським» або «русинським». Ріжнорідність сих назв не має особливого значення, бо покриває поняття само по собі ясне; вона цікава тільки як характеристичний прояв тих історичних перемін, які прийшлося пережити сьому народові. Його старе, історичне ім’я: Русь, русин, руський, в часи політичного й культурного упадку було присвоєне великоросійським народом, котрого політичне й культурне життя розвинулося на традиціях давньої Руської держави, і великоросійські політичні організації – як Вел[ике] кн[язівство] Володимирське і потім Вел[ике] кн[язівство] Московське уважали себе спадкоємцями, наслідниками тої старої Руської (Київської) держави, передовсім – наслідком династичних зв’язків своїх з київською династією.
Уже в XIV в., коли вага політичного життя пересунулася в сторону великоросійську, а українське політичне життя концентрувалося в Західній Україні, в державі Галицько-Волинській, – до сеї держави прикладається ім’я «Малої Русі». Так Юрій-Болеслав, галицько-волинський князь, титулує себе в одній грамоті (1335 р.) dux tocius Russie Mynoris [Видана в факсиміле в збірці Петерб[урзької] академії [наук]: «Болеслав-Юрій», II (1907), табл. IX]. Частіше уживається се ім’я в грамотах Царгородського патріархату XIV в., що протиставляв тою назвою (ή Μικρά ‘Ρωσία) галицько-волинські єпархії північним, московським землям [Так в грамоті ціс[аря] Іоана Кантакузена 1347 р. – «Русская истор[ическая] библиотека», VI, дод. 3, і в пізніших]; може бути, що під впливом сеї церковної термінології ужив сю назву і Юрій-Болеслав.
Потім ся назва виходить з уживання, але коли в XVII в. український нарід також входить в склад Московської держави, й виникає потреба відріжнити його від московського народу, термін: «малороссійскій», «Малороссія» стає офіціально прийнятим надовго, в російській державі і по сей час, а під впливом сеї офіціальної термінології і в літературнім уживанні в Росії і в Західній Європі се означення починає випирати старші означення (в німецькім kleinrussich, в французькім petit-russe і т. ін.). Але серед української суспільності ім’я се не приймалося і натомість все в ширше уживання входила назва «Україна», «український».
Стара ся назва, уживана в староруських часах в загальнім значінні пограниччя [Іпат[іївська] літ[опись], с. 439, 447, 490, 586], а в XVI в. спеціалізована в приложенні до середнього Подніпров’я, що з кінцем XV в. стає таким небезпечним, в виїмкові обставини поставленим, на вічні татарські напади виставленим пограниччям, – набирає особливого значення з XVII в., коли та Східна Україна стає центром і представницею нового українського життя і в різкій антитезі суспільно-політичному і національному укладові Польської держави скупляє в собі бажання, мрії і надії сучасної України. Ім’я «України» зростається з сими змаганнями і надіями, з сим бурливим вибухом українського життя, що для пізніших поколінь стає провідним огнем, невичерпаним джерелом національного і суспільно-політичного усвідомлення, надій на можливість відродження і розвою.
Літературне відродження XIX в. прийняло се ім’я для означення свого національного життя. В міру того, як зростала свідомість тяглості і безпреривності етнографічно-національного українського життя, се українське ім’я розширялося на всю історію українського народу. Щоб підчеркнути зв’язки нового українського життя з його старими традиціями, се українське ім’я уживано також (в останній чверті минулого [19] століття) в зложеній формі «Україна-Русь», «українсько-руський»: старе традиційне ім’я зв’язано з новим терміном національного відродження і руху. Але останніми часами все в ширше уживання і в українській, і в інших літературах входить просте ім’я «Україна», «український», витісняючи інші назви.
В дальшім викладі буде уживатися як сей новий термін, так і старий «Русь», «руський», «староруський», і зложений – «українсько-руський», відповідно до часу і поняття, про який йде мова, хоч властиве значення їх одне – вони означають те, що ми мислимо тепер як український народ: його територію і життя в сучаснім і минулім, і ті етнографічно-політичні групи, організації, форми, з яких організувалося сучасне українське життя. Для означення ж усеї суми східнослов’янських груп, яку сучасні філологи звуть звичайно «руською» (russich, russ), буду таки уживати назви «східнослов’янський», щоб не допустити якоїсь неясності, якоїсь замішанини з історичним значенням терміну «Русь», «руський», що й досі в повній силі задержалося в Західній Україні: в Галичині, Буковині, Угорській Україні, в значінні полудневої, української групи східнослов’янської галузі. Групу північно-західну буду називати білоруською, групу північно-східну називатиму великоросійською.
В сій неясності і поплутанні самої термінології відбилася неприхильна історична доля, яка випала українському народові. Некорисні історичні обставини позбавили його всякого значення в сучаснім культурнім і політичнім житті, хоч по числу належить він до більших народів Європи, займає в компактній масі велику й гарну територію, а в своїй історії і в творах свого духа зложив проречисті свідоцтва своїх визначних культурних прикмет, багатих здібностей і здобутків довгого історичного життя. Розбивши його політичне життя, привівши до економічного, культурного, а з тим і національного упадку, сі неприхильні історичні обставини притьмили світлі і славні моменти його життя, прояви його активності, його творчої енергії й на довгі віки кинули його на роздоріжжі політичного життя, як безборонну, беззахисну здобич для заборчих апетитів його сусідів, як етнографічну масу без національної фізіономії, без традицій, навіть без імені.
Правда, тепер сей упадок українського життя в значній мірі являється вже пережитою стадією. З року на рік слідно в тім значний поступ. Відживає свідомість і активність суспільності, оживають традиції. Розуміння української історії як одної тяглої і неперерваної цілості, що йде від початків, або й з поза початків історичного життя через усі перипетії його історичного розвою до наших часів, входить все глибше в свідомість і перестає й чужим здаватися чимсь дивним і єретичним, як здавалося воно десять літ тому, коли починала виходити ся праця.
По традиціям старої московської історіографії, перейнятим новішою російською, – події української історії звичайно входили епізодами в традиціонну схему східноєвропейської, чи як вона зветься звичайно – «русскої історії». Вона починалася з передісторії Східної Європи (звичайно – з неслов’янської колонізації її), по огляді слов’янського розселення оповідала історію Київської держави, доводила її до другої половини XII в., потім переходила до Вел[икого] кн[язівства] Володимирського, від нього до Вел[икого] кн[язівства] Московського і слідила історію Московської держави, потім Російської імперії. Епізодично, для пояснення деяких моментів в політичній еволюції Московсько-Російської держави входили сюди часом такі епізоди, як держава Данила, прилучення білоруських і українських земель до в Вел[икого] кн[язівства] Литовського і унія його з Польщею, церковна унія, козацькі повстання і війни Хмельницького.
Таким чином, початкові стадії історичного життя українського народу тонули в сій «русскій історії», середні віки (XIV – XVI) пропадали в історії Вел[икого] кн[язівства] Литовського і Польщі, і при українській історії, як вона звичайно мислилася, зіставалися тільки часи «отпадения от Польши» й «присоединения к России», себто історія української козаччини, яка уривалася з кінцем Гетьманщини, безповоротно або продовжувалася ad libitum історією українського відродження. І перші проби зв’язати в органічну цілість з сими загальнопризнаними «українськими часами» попередні віки історичного розвою українського народу приймалися з недовір’ям або й гнівом, як недотепна забаганка, як проява якихось укритих тенденцій, як вплив політиканства в науці, як один з проявів українського сепаратизму. Та мабуть не мине ще повних десяти літ, а конструкція української історії як органічної цілості від початків історичного життя руських племен до наших часів буде здаватися таким же нормальним явищем, як десять літ тому здавалося (і тепер здається людям, які не мали нагоди над сим задуматися) оте вклеювання українських епізодів в традиціонну схему «государства Российскаго» [Див. про се мою статтю: «Звичайна схема «русскої» історії й справа раціонального укладу історії Східної Європи», в збірнику Петерб[урзької] академії [наук]: «Статьи по славяноведению», І].
В парі з розвоєм і поступом українського життя, все менше мають гостроти, все менше уваги збуджують і загальні спори про національну окремішність українського народу, що так завзято і голосно лунали давніше. Питання окремішності української історії входило як складова частина в сі спори, але вони розвивалися головно на ґрунті філологічнім, і найбільш гострим і рішучим моментом в них було все – чи українська мова осібний язик, чи тільки наріччя того «русского» язика, до котрого належить яко друге «наріччя» великоросійське з білоруським «піднаріччям». Ряд дуже визначних і безсторонніх філологів признавав її осібним язиком, як з другого боку не бракує й тепер філологів, що признають її тільки наріччям.
Лінгвістична близькість до сусідніх народів – великоруського й польського не раз давала привід навіть заперечувати існування й права на самостійний культурний і політичний розвій українського народу. Такі голоси давали й навіть досі дають себе чути з польської й великоросійської сторони. Вони представляли українську народність тільки провінціалізмом народності польської чи великоросійської й хотіли бачити в ній тільки просту етнографічну масу, яка має служити будівляним матеріалом для нації польської чи великоруської.
Розуміється, в основі таких поглядів лежали мотиви чисто політичної натури – вони були випливом національного егоїзму народностей, що маючи перевагу на певних частях української території, хотіли б задержати українську народність в служебній ролі на завсіди. Але сі змагання укриваються дуже часто науковим плащиком – а власне лінгвістичним, особливо в Росії, де справа української мови все ще зістається дражливою. Репрезентанти таких змагань кладуть натиск на те, що українська мова – се тільки наріччя «русского языка» і не повинна розвиватися як літературний і культурний язик: українці повинні триматися «общерусского», себто великоруського літературного язика. Та тут, очевидно, підмінюються поняття, бо великоруський язик, живий і літературний, зовсім не «общерусский» язик, а таке саме тільки, як і український, «наріччя» того ідеального «русского» язика, чи східнослов’янського, що в дійсності конкретно не існує й не існував ніколи [Дуже гарно виясняє се записка Петербурзької академії [наук], виготовлена з приводу дебат про скасування заборон української мови: Императорская академия наук. «Об отмене стеснений малорусскаго печатнаго слова», 1905, і нове видання 1910 р. (українське видання під титулом: «Петербурзька академія наук у справі знесення заборон українського слова», Львів, 1906)].
Далі, поняття язика й наріччя вповні конвенціональні – вони уставляють лише повне степенування в язиковій диференціації, відносини роду до виду, genus до species, але абсолютно взявши ледве чи можна поставити певні критерії, яким повинна відповідати певна мова для того, аби бути признаною язиком. Тому й українську мову одні уважають язиком, інші наріччям [В сю філологічну контроверсію може ввести спір про українську мову з приводу заборони читати на ній реферати на Київськім археологічнім з’їзді 1899 р. – напр. стаття К. Михальчука «Что такое малорусская (южнорусская) речь», Київ, 1899, (відб[иток]з часоп[ису] “Киевская старина») – там вказана й інша література, так же недавно видане його ж «Открытое письмо к Пыпину о споре между южанами й северянами» (1909)]. Культурне ж значення певної мови залежить не від лінгвістичних дефініцій, а від впливів історичних обставин і від жизненних, культурних сил самого народу. Без сумніву, успіхи українського життя за останнє десятиліття перехилили на користь українства погляди на культурну і національну повноправність української народності більше, ніж всі наукові аргументи, і перехилятимуть все більше з дальшим своїм поступом.
Чи будемо називати українську мову язиком чи «наріччям», однаково треба признати, що українські говори складаються в певну язикову цілість, яка в граничних говорах вправді зближається до сусідніх слов’янських мов – словацької, білоруської, великоруської, польської, але в тих діалектах, що становлять головну й характеристичну її масу, відріжняється від сих сусідніх і найбільш зближених слов’янських мов дуже замітно цілим рядом фонетичних, морфологічних і синтаксичних прикмет.
Так само відріжняється українська людність від своїх найближчих сусідів прикметами антропологічними – в будові тіла, і психофізичними – в складі індивідуальної вдачі, в відносинах родинних і суспільних, в побуті й культурі матеріальній і духовій. Сі психофізичні й культурні прикмети, що мають за собою більше або менше поважну історичну давність – довгий процес розвою, зовсім виразно зв’язують в національну цілість поодинокі групи української людності супроти інших таких цілостей, і роблять з неї живу національну індивідуальність, нарід, з довгою історією його розвою.
Нинішня українська територія
Михайло Грушевський
Чисельність українського народу, еволюція української народності, фізичні прикмети території і вплив їх на колонізацію, хвилювання колонізації, їх значення в еволюції українського життя, формування українського етнічного типу, доля народності
Сучасний стан українського народу представляється так: збитою масою (значить – не числячи українських островів поміж чужою людністю) займає він територію, що протягається більше менше між 45° і 53° географічної ширини і 39° і 62° географічної довжини, окружаючи широким поясом північне побережжя Чорного моря. На захід виступає вона гострим клином в гірській системі Карпатів, сягаючи майже Дунайця, правого притока Вісли. На півночі границю дає більше менше поріччя Прип’яті, але українська територія виступає на північ поза сю лінію двома виступами, розділеними білоруським клином, а то над Бугом і між Сожею та Десною. На сході займає вона весь басейн Донця, окрім самого низу його, і врізується в поріччя середнього Дону. На полудні сягає Чорноморського побережжя й вибігає досить далеко на полудневий схід на Кавказькім побережжі, захоплюючи значні части басейнів Кубані, Куми і Манича, місцями заходячи в гірську область Кавказу і Каспійські степи. Зате поріччя нижнього Дону переважно зайняте великоруською колонізацією, нижче Подунав’є опанувала колонізація волоська, а Крим зістається з етнографічного погляду ще нічиїм [Див. «Народнописну карту українсько-руського народу» д-ра Г.Величка, 1896, В. К-го «Національно-територіальні межі України» (Л[ітературно]-н[ауковий]-вістник, 1907) С. Рудницького «Коротка географія України», 1910. Докладніше про етнографічні границі буде мова нижче]. Всеї української території можна лічити тепер більше менше 850 тисяч кв. кілометрів або 15 тис. кв. миль (не рахуючи етнографічних островів) з загальною людністю звиш 40 мільйонів.
В політичнім поділі вона належить до трьох держав – Росії, Австрії й Угорщини.
В Росії: цілі губернії Харківська, Полтавська, Катеринославська, Херсонська, Київська, Волинська і Подільська, часті більші або менші губернії: Чернігівської, Курської, Воронізької, Донської, Кубанської, Таврійської, Бессарабської, Люблінської, Городенської, Сідлецької й Мінської.
В Австрії – Східна Галичина і підгірський пояс Західної та північна частина Буковини.
В Угорщині – більші або менш значні частини комітатів Спишського, Шаришського, Землинського, Ужського, Бережського, Мармароського й Угочського.
На сій території українська людність сидить збитою масою, без значніших чужоплемінних островів серед неї. В західній часті чужоплемінні домішки – поляків, жидів, угрів в сумі не переходять за 30%, хоч і тут стрічаються місця з одностайною українською людністю – напр. в гірських частях Галичини і угорської Русі, де навіть офіціальна статистика рахує українську людність на 90%. Досить розмішана українська людність Чорномор’я і східних окраїн, колонізованих українцями спільно з великоросами й іншими народностями, хоч і тут теж стрічають місця з дуже одностайною людністю, 80-90% навіть по офіціальній статистиці. В центральних же частях українська людність особливо одностайна і вагається між 60% і 98% навіть по офіціальний переписі. Загалом усього українського народу треба рахувати тепер на сій території коло 33 мільйонів (вповні докладно означити цифру неможливо, бо при урядових переписях українська народність обраховується все більше або менше не корисно для неї.
[В Росії перепись людності з 1897 р. на українській етнографічній території нарахувала 21.400 тис., але ся цифра значно нижча дійсної; тепер української людності на сій території треба рахувати коло 28 млн.
В Галичині урядова перепись 1900 р. числить русинів коло 3.075 тисяч, але в дійсності треба рахувати їх тепер на 3,5 мільйони. На Буковині та ж перепись виказує коло 298 тис.
В Угорщині офіціальна статистика начислила близько 429 тис. русинів, в дійсності треба рахувати їх коло 500 тис.
Див: А. Ярошевич, «Малороссы по переписи 1897 г.» (К[иевская] с[тарина], 1905, VI), [В.] Охримович «З поля національної статистики Галичини» (Студії з поля суспільних наук, І), С. Томашівський «Угорські Русини в світлі мад’ярської урядової статистики» (Записки нау[кового] тов[ариства] ім. Шевченка, т. LVI, 1903). Незадовго в виданні “Украинский народ в прошлом и настоящем» мають вийти статистичні огляди української території О. Русова, В. Охримовича і С. Томашівського.]
Опануванням теперішньої території – розселенням на ній розпочинає своє історичне життя український народ. Розселенням на сій території східнослов’янських племен, його предків, відокремлялася східнополуднева українська група від своїх ближчих свояків і під впливом території, її фізичних прикмет і культурних впливів, в які вводила вона свою людність, довершується сформування з сих племен окремої етнографічно-культурної одиниці, яку мислимо собі як український нарід.
З лінгвістичного погляду трактується він як східнослов’янська галузь індоєвропейської язикової родини. Та ся язикова спільність лише одна сторона його етнографічної фізіономії. Язикова спільність покриває собою той досить ріжномасний конгломерат, що протягом тисячоліть під ріжними впливами – в переважній більшості вповні недовідомими нам, формувався в ту етнічну групу, з якої розвинулася українська народність. Її фізичний тип, мішаний, як і у інших європейських народів, відкриває, або ліпше сказати – натякає на довгий процес метисації, мішання ріжних рас, котрим був вироблений нинішній етнічний тип. Зовсім виразно відріжняється в нім і тепер тип ясний і темний, а хоч тепер панує тип короткоголовий, то у старім археологічнім матеріалі, перших віків по розселенню, виступав поруч короткоголового сильно зазначений довгоголовий тип, як побачимо нижче.
Уже в моменті розселення українська була продуктом довгого мішання народностей і рас. Спільність культури, а в першій лінії спільність язика, що нащадків ріжних мас і племен вводила в індоєвропейську сім’ю, до певної міри об’єднала їх і звела до одного етнографічного типу ще в індоєвропейській, чи в праслов’янській правітчині. Дальше відокремлення на новій території і спільне переживання всяких географічних, політичних і культурних впливів, фактів і пригод продовжувало далі сей процес спаювання в одностайну етнічну масу тих ріжнорідних поколінь, тих поодиноких племен, вигладжуючи спільністю матеріального побуту, одностайністю історичного і культурного виховання старі етнічні відміни, будуючи національну одностайність над колишньою антропологічною та етнічною ріжномастністю.
Дві великі творчі сили в житті кожного народу – народність і територія стрілися саме на порозі історичного життя нашого народу і утворили першу підставу дальшого розвою його. Навіть в пізніших, тим більше – в початкових стадіях народного життя оба сі елементи являються діяльними творчими силами – територія так само, як народність. Не тільки фізичні обставини даної території, а й ті політичні та культурні впливи, відносини сусідства, культурні вклади в землю попередніх насельників і останки їх, що примішуються до нової колонізації – все се многоважні сторони, якими територія могутньо впливає на дальшу історію народу.
Пригадаймо собі в головних лініях перед усім її фізичні прикмети.
Орографічний скелет її становлять Карпати й ряд височин, що від Карпат тягнуться над Чорним морем до Каспійської низини. На заході вона перетята карпатським луком, вузьким і досить легким до переходу в середині, розвиненим в цілі системи хребтів і височин на західнім і полудневім своїм краю. На полудні до сього луку (до його центральної частини) безпосередньо прилягає Тисько-Дунайська низина. На півночі переходом до Прип’ятсько-Деснянської низини служать Галицько-Волинські височини, на сході Подільська високорівня, сильно розмита водами, так що подекуди вона має вигляд майже гірський. Ся височина продовжується в східнополудневім напрямі до Дніпра гранітним хребтом, понижаючись в сім напрямі і перегороджуючи порогами корита Дністра і Дніпра. За Дніпром сей хребет підноситься знову в виді Донецької височини, стрічаючися з полудневим краєм Центральної Східноєвропейської височини, і потім губиться за Доном в Каспійській низині.
На полудень від сієї гряди, по чорноморському побережжі, а далі на схід (за Дніпром), обіймаючи й сю полудневу височину, стеляться трав’яні степи – висока рівнина, перерізана річними долинами і ярами, («балками»), вкрита грубою верствою гумусу (чорнозему). Сей степовий пояс служить безпосереднім продовженням середньоазійських степів, але стає що раз менше диким в своїй західній частині. Він заходить з Азії в Європу клином: границя його йде з північного сходу на полудневий захід, займаючи центральне й нижче Подоння, нижче Подніпров’я й Подністров’я. Не тільки щодо своєї поверхні, але й кліматично він зв’язаний з Азією й стоїть під впливом східних вітрів, тим часом як краї середнього Подніпров’я й Подністров’я стоять уже під впливом західного клімату.
Північна частина нашої території входить в пояс лісовий, з піскуватим, малородючим ґрунтом. Лінія лісу в головнім і тепер сходиться з границями піскуватого поясу; вона йде з північного сходу на полудневий захід, займаючи Подесення, басейни Ірпеня і Тетерева, середні частини Горині і Случі, Побужжя та багнисту Прип’ятську низину. Ліс і тепер, невважаючи на довге нищення, займає тут превеликі площі; се краї мало здатні на хліборобську культуру, а здавна багаті на ріжні лісові промисли.
Середину між лісовим і степовим поясом заповнює край передстеповий, з хвилястою поверхнею, сильно розмитою ріками, з родючим ґрунтом, багатий лісовими зарослями й водою. В центрі протятий він широкою долиною Дністра. Правий беріг Дністра занятий згір’ям західної гряди, лівий – згір’ям центральної височини, що заповнює межиріччя Десни і Дону.
Головні переміни, які зробило в вигляді сього краю протягом віків людське життя – се зменшення лісу. З тим в парі зменшилася вогкість ґрунту й змаліли ріки, але се ще в більшій мірі було проявом натуральним, наслідком висихання землі, що йде неустанно, і тільки прискорення було ріжними проявами людської «культури», в роді інтенсивного вирубування лісу. Протягом ста літ, від часу загального поміру ґрунтів в Росії (в 1774-8 р.) сконстатовано зменшення площі лісів в деяких центральних лісових губерніях на 20 до 30%; аналогічне явище мусило мати місце і в нашім лісовім поясі. Ще сильніше, розмірно, поменшало лісу від часів людського життя в посереднім поясі, між степовим і лісовим краєм; навіть історичні звістки з трьох-чотирьох останніх століть виказують тут велику силу зарослей, тепер уже знищених.
Се зменшення лісу впливало на висихання ґрунту і зменшення вод. Останки великих човнів або кораблів в ріжних менших українських річках, тепер уже не плавних, показують, що вони були далеко багатші водою; деякі річки вже на пам’яті історії цілком змаліли, от хоч би історична київська Либідь. Щодо степового пояса – то про нього була велика суперечка, чи він дійсно був завсіди степом, чи не знищило в нім лісу людське життя; але досліди показали, що слідів значніших лісових просторів тут нема, були тільки поодинокі лісові острови, степовий же чорнозем утворився з трав’яних останків.
В заводненні краю важне значення мають Галицько-Волинські височини: вони й їх продовження відділяють басейн Дніпра і Зах[ідного] Бугу від басейнів Дністра і Дунаю (Прута і Серету). Дністер з його несчисленними закрутами і слабо розвиненою системою допливів не мав важного комунікаційного значення в давнину, як і тепер, особливо в верхній часті, де його ліві притоки близько підходять до систем Сяну, Бугу, Прип’яті, Богу; але його праві притоки були важними колонізаційними дорогами в гірськім поясі Карпатськім і зв’язували Подністров’я безпосередньо з Потиссям і Подунав’ям.
Велетенська водна система розлягається зате по другім, північно-східнім боці Галицько-Волинських височин. Головною водяною артерією тут служить Дніпро, що збирає воду з цілої просторони між Галицько-Волинськими й Центральною Східноєвропейською височиною і віддавна був для неї головною торгівельною дорогою. Головні Дніпрові притоки – Прип’ять і Десна, з рядом менших своїх і Дніпрових (не забудьмо, що в давнину далеко більше їх було здатних до плавання), протинають сю просторонь густою сіттю доріг і зв’язують її з сусідніми річними системами. Система верхнього Дніпра в’яжеться дуже тісно з системою верхньої Волги, Західної Двини й системою північних озер. Система Прип’яті – з системою Німану та Західного Бугу і Вісли. Система Десни – з системою Оки, середнім Поволжям та верхнім Подонням, а Посем’я і середні притоки Дніпра – Ворскла й Самара близько зв’язані з системою Донця. В результаті маємо велетенську систему доріг, а її головні артерії збираються в середнім Подніпров’ї й його натуральнім центрі – старім Києві, що засів тут від початків людського життя на Дніпрових горбах, збираючи торговельні каравани в усіх головних Дніпрових притоків.
Як побачимо нижче, середнє Подніпров’я з усякою правдоподібністю можна вважати правітчиною нашого народу. З великою слов’янською міграцією східнослов’янські племена, що увійшли в склад нашого народу, опанували майже всю теперішню етнографічну територію. Правда, ся перша колонізація не вдержалась відразу на своїх займанщинах; значні частини наших країв залюднювалися вдруге, втретє і вчетверте, але все залюднювалися нашою людністю, або з повною перевагою нашої колонізації. Є вправді теорія, немовби східна частина сеї колонізації належала до великоросійської групи, пізніше виселилась, а її місце зайняла українська колонізація з Волині і Галичини; я буду ще нижче говорити про сі здогади, тепер тільки зазначу, що ся теорія не має за собою ніяких реальних доказів, і не в однім розминається з очевидними фактами.
Від часів слов’янського розселення історія нинішньої української території стає історією українського народу. Страти понесла наша колонізація головно на заході – на пограниччі з поляками, словаками, уграми і волохами, на їх користь. Колись вона не обмежилася там вузьким гірським поясом; на півночі і на полудні території з мішаною людністю простиралися широко, заходили може і в Семигородську височину і в наддунайські краї (на лівім боці Дунаю). Але протягом віків українська людність відпливала з заходу на схід, ослаблюючи свої західні границі – даючи можність західним сусідам розширятися на її рахунок. Зате дещо придбала на сході, – з усякою певністю можна се сказати за Кавказьке побережжя і Крим (колонізація найновіших часів).
Колонізаційні пертурбації стояли в тісній залежності від фізичних прикмет території, що в сій точці і в інших мали превеликий вплив на економічну, культурну і політичну історію нашого народу, і на саму етнічну еволюцію його. Тут зберу коротко тільки головні моменти:
На заході Карпатський гірський пояс, а на півночі лісовий, з непрохідними нетрами і болотами, обидва мало приступні для живіших зносин, мало вигідні для людського життя, були найбільш консервативними частями, де найбільше заховувалося і досі заховалось останків колишнього. Вони не грали ніколи особливо визначної ролі в політичнім і культурнім житті, але мали важне значення, служачи сховищами, резервуарами, куди збиралася людність з слабше захищених країв і переховувалася в небезпечних часах.
Степовий пояс на полудні служив широким шляхом з Азії в Європу, де без кінця товклись ріжні кочівничі орди в своїм вільнім і невільнім поході зі сходу на захід. Осіла слов’янська колонізація тільки часами, уривком опановувала степи і аж до останніх часів (XVIII-XIX в.) не могла міцно присвоїти. Степи отже не мали в сім часі тої важної ролі в культурнім розвої, яку мали перед тим і тепер могли б мати по географічним своїм обставинам – як приморська територія і як вигідний сухопутний міст з передньої Азії до полудневої й Західної Європи; навпаки, вони стали тепер небезпечним, шкідним сусідом і для дальших земель, а часто, завдяки небезпечному сусідству з ними, лежали пустинею і переходові, передстепові простори.
Посередні краї між степом і «лісовою стороною» – Галицька площа, полуднева Волинь, середнє Подніпров’я і Подоння вигодами зносин і всякими господарськими прикметами самою природою були призначені для головної ролі в культурнім і суспільнім розвою нашого народу. Але що ближче сходу, Азії, тим дальше на північ заходять границі степу і небезпечного передстеп’я, забираючи у осілої колонізації сі благословенні простори. Колонізація Подоння не була тривкішою від чорноморських побережних степів. Само середнє Подніпров’я жило тривожним, небезпечним життям і переживало від часу до часу сильні колонізаційні лихоліття і катастрофи. Головні культурні центри його сиділи на підліссі, і тут на пограниччі безпечного лісу і багатого, вигідного передстеп’я найсильніше жило і держалося українське життя – культурне й політичне. Сам Київ уже лежить в лісовім поясі, на його полудневій границі, але й він – то передова кріпость українського культурного життя, і на нього набігають степові хвилі, а часом і заливають його.
Дальше на захід – було безпечніше, бо дальше від Азії, від степу, ближче лісу, між лісом і горами. Тому в Галичині й на Волині могла неперервано держатися культурна і суспільно-політична традиція українського життя. Але воно не мало тут відповідних обставин, щоб розвинутись широко. Не раз, коли і Подніпров’я падало під натиском неприхильних обставин, Волинь і Галичина вирятовували, переховували українське життя до ліпших часів; але тільки на Подніпров’ї, в сім натуральнім центрі нашої території, розвивалось воно широко, вибухало ясним огнем.
Обставина ся, що більша частина української території, і то як раз найщедріше обдарована природою, підпадала кілька разів повному спустошенню під впливом кочівницького натиску, мала величезний вплив на всю українську колонізацію. Вона викликала величезні рухи серед української людності, піддержувані й збільшувані до того ще й спеціальними суспільними й політичними моментами. Коли східно-полуднева частина української території, степовий пояс ставав кочовищем азійських орд, а передстеповий підпадав їх руїнним нападам на осілу людність, ся остання відливала відси в краї північні й північно-західні, ліпше захищені горами, лісами й болотами.
Але як тільки минався, або бодай слабнув турецький натиск, то потомки емігрантів, і просто маси людності з тих північних і північно-західних країв без стриму сунули в пусті й небезпечні, але багаті дарами природи полудневі краї, здобували їх знову для осілої колонізації, й життя закипало тут гарячим ключем. На пам’яті історії знаємо кілька таких великих, більших і менших приливів і відливів, не кажучи за дрібніші: відплив української людності з степів і передстепових країв під натиском печенігів в X в. і новий рух в степи в середині XI [в.], коли ослабла печенізька орда; новий відлив з кінцем XI в. під натиском половців, і новий рух у степи в XII в. з упадком половецької сили і хижості; татарська туча XIII в., що приносить страшенне знищення всьому українському Подніпров’ю, і колонізаційні успіхи XIV-XV в., коли татарська орда в розкладі й усобицях тратила всяку активність і силу; кримські спустошення кінця XV й першої половини XVI в., що в пустку обертають всю українську передстепову територію, і новий колонізаційний рух, що з розвоєм воєнних сил української людності (козаччини) посувається в спустошені простори з кінцем XVI і в XVII віці.
Від другої половини XVI в. слабне натиск турецьких орд, але соціальні, політичні й національні причини викликають нові великі хвилювання серед українській людності. Зріст панського господарства й погіршення селянських обставин викликають масовий рух селянства з північних і західних частин в східні й полудневі часті України в XVI-XVII в., що повторяється потім знову в XVIII і навіть в XIX в., коли українські селяни втікачі залюднюють величезні простори Чорномор’я (Новоросії), Бессарабії й Кавказу. Соціальні й національні рухи українські, війни України й за Україну приводять до масових переходів української людності на схід, де вона колонізує землі на вододілі Дніпра й Дону, й басейн Дінця (XVII в.). Сі рухи і війни приводять в другій половині XVII в. до повного спустіння великих просторів на правім боці Дніпра і в басейні Богу, і вони наново колонізуються потім протягом XVIII в. Зруйнування Січи приводить до української колонізації Кавказького Чорномор’я і т. д.
Отсі зміни, сі колонізаційні хвилювання, флюктуації мали великий вплив на українську етніку, полишили глибокі сліди в фізіономії української народності. Вони протягом століть, рядом таких пертурбацій неустанно вимішували українську людність, приводячи її до одностайніших форм. На мові се видно найвиразніше: старі архаїчні діалекти заціліли тільки по окраїнах, найменше зачеплених сими колонізаційними хвилями – сі архаїзми стрічаємо в західнім, гірськім, і північнім – лісовім поясі; решта українських діалектів мають уже закраску пізнішу, новотвірну, і дуже мало ріжняться між собою, тим часом як старі діалекти відріжняються і від них і між собою дуже значно. Яких чотири п’яті української людності говорять тепер сими новішими діалектами, що й дають головний тон українській мові, і лягли в основу літературного язика. Вони – результати сього вимішання української людності, яке рідко де у якого народу мало місце в таких величезних розмірах.
Те саме що з мовою, діялося з антропологічними прикметами, з матеріальною культурою і з духовим надбанням народу. Вони стрічались, перехрещувались, модифікувалися і в сих змінених формах розходилися на широких просторах української колонізації. Повної одностайності вийти, розуміється, з того не могло, але вийшла велика подібність, якою визначається український етнографічний тип і досі на переважній часті своєї території. Таку етнографічну подібність при такій великій території і великій численності також не часто можна стрінути. Масові рухи осягнули те, що було б не можливо при браку одностайної політичної організації, при слабких внутрішніх зносинах, при географічнім відокремленні значних частин етнографічної території. Рухи сі безперечно причинилися до удержання серед української людності почуття своєї народної близькості, одності, взагалі національного почуття, при всіх некорисних обставинах для його розвитку.
В тім можна бачити позитивну сторону тих пертурбацій, на які виставили український нарід географічні обставини його життя. Взагалі ж беручи, впливи сих пертурбацій були в високій мірі шкідні для нього, хоч заразом прийшлося йому в своїй боротьбі з степом відіграти почесну ролю заборола європейської культури від азійських орд.
Страшні спустошення від азійських кочівників приносили величезні утрати в людях і майні. Тільки в кінець зруйнована, приведена до розпуки людність рішалася кидати насаджені місця та йти в бідні й негостинні лісові чи гірські краї, іти в наймити і робітники в чужі господарства або пробувати знайти серед них місце, щоб наново загосподарюватися. Величезних засобів енергії і матеріальних трат коштувала така зміна. Потім, коли колонізація рушала назад, в степи, економічні засоби й сили людності напружувалися, розпливалися в господарській екстензивності; вкладалися маси енергії й достатку в культивування, присвоєння оселій культурі здичілих просторів, щоб вернути їх в колишнє культурне становище. В сих флюктуаціях згинула страшенна маса народного капіталу. Величезна маса народу не могла віками піднятися над примітивні клопоти про охорону свого існування та сотворення найелементарніших підстав економічного життя. Ціла народність не могла зібрати свобідних достатків і сил для задоволення вищих культурних потреб.
Боротьба з степом протягом віків забирає енергію народу, його вищих верств і правительств. Колонізаційні й економічні хвилювання не давали стверднути ні суспільним, ні політичним відносинам. Маючи небезпечного ворога по цілій полуднево-східній граничній лінії, українські політичні організації не спроможні були удержатися, коли з тилу на лінії північно-західній або північній сформувалися якісь міцніші політичні організми. Вони ставали здобиччю сих ліпше захищених, в ліпші обставини поставлених сусідів.
А політичний упадок тягнув за собою остаточне розшарпання і присвоєння чужерідними суспільними верствами всього, що становило національні засоби. Вищі, культурніші верстви і нагромаджені ними культурні засоби, капітал і нерухомий маєток, природні багатства краю і вищі форми хазяйства – все опинилося кінець кінцем в руках чужерідних господарів, володарів краю, а по стороні, українській зісталася гола народна маса – поневолена, позбавлена всяких економічних і культурних засобів, всяких політичних і горожанських прав. Проходять століття повного застою і упадку українського життя. Народні маси в кінці відповідають масовою реакцією, народними війнами на сей режим поневолення і обрабування народних мас. Сі війни ще на кілька століть забирають усі сили, всю енергію народу; але не вважаючи на масу енергії, героїзму, навіть організаційної творчої здібності, вложеної в сю боротьбу, не приносять тривкого поліпшення народного життя. І обезсилені маси спускають байдуже руки на довгі часи.
Дозвільні, розкішні простори, що припали на долю українському народові в його історичному житті, сі текущі медом і молоком краї, що були предметом зависті сусідів, сей «тихий рай» української природи, оспіваний поетами – не принесли щастя. Географічні прикмети краю і дані ними відносини сусідства фатально налягли на всю політичну долю українського народу і тяжко відбилися на його культурнім і національнім житті. В багатій святими, благородними, навіть блискучими часом поривами, але сумній своїм реальним змістом історичній спадщині, яку тисячоліття історичного життя передало сучасним поколінням, – українська територія багато завинила.
Основні принципи досліду української історії
Михайло Грушевський
Державність і недержавність, перевага внутрішньої історії над зверхнею, відносини ґльотики й археології до історії, початок історичного життя, поділ на періоди, загальний проспект праці
Через ті неприхильні обставини сього життя, українському народові тільки часами удавалося жити самостійним політичним життям, всею повнотою національного життя, і не цілості, а тільки деякими частями його.
Широким і сильним, інтенсивним політичним життям український нарід жив в перших віках свого історичного існування. Сотворена ним політична організація служила творящим центром для всеї Східної Європи, будувала її політичне, соціальне, культурне життя, клала підвалини йому на довгі віки: в основі всього нинішнього життя Східної Європи лежать і досі підвалини, заложені Київською державою. Очевидна річ, що процес, котрим творився сей політичний, державний організм і його розвиток з огляду на свої глибокі і далекосяглі впливи має високий історичний інтерес і варт уважнішого слідження. Але він вироджується скоро – політична сторона його слабне, тратить свій інтерес. Вся вага і весь інтерес лежить в тих соціальних і культурних процесах, що розвивалися на сій політичній основі, силою раз даного могутнього імпету. І процеси сі мають уже чим далі, тим більш місцевий, локальний характер, а не загальнодержавний характер.
Державне життя інтенсивніше продовжується тільки в Західній Україні, в державі Галицько-Волинській. Потім, з середини XIV в. почавши, український народ уже входить в склад інших, чужих держав, то становлячи пасивний об’єкт чужої управи, чужого, на інших підставах витвореного права, то стоячи в більш або менше виразній та гострій опозиції до сієї чужої управи і сього чужого права. Коли й за самостійного політичного життя українського народу політика звичайно лежала в руках правительственної меншості, що правила народом часто і проти його волі, – то тепер на політику не мали впливу ані вищі, ані нижчі верстви української суспільності, і через те політичні обставини сих часів можуть інтересувати нас лиш остільки, оскільки безпосередньо впливали на національне, економічне й культурне положення української людності.
Суспільно-економічна й культурна історія українського народу в тих часах – одинока його історія. Політичний рух і потім оружна боротьба – ряд повстань українського народу під проводом козаччини в першій половині XVII в. дає можність вирватися частині України з-під чужого права і жити знову державним, хоч і не суверенним життям протягом цілого століття. Але соціальні і культурні процеси і в сей період політичного відродження українського народу заховують свою домінуючу ролю, а з упадком того політичного життя знову стають єдиною історією українського народу.
Соціальний і культурний процес становить, таким чином, ту провідну нитку, яка веде нас незмінно через усі вагання, через усі флюктуації політичного життя – через стадії його піднесення і упадку, та в’яже в одну цілість історію українського життя, не вважаючи на різні пертурбації, а навіть катастрофи, які приходилося йому переживати. Звичайно робилося навпаки: слідячи історію політичних організацій, пришивано кусні історії українського народу до історії державного життя польського, чи великоросійського народу, і вона розпадалася на ряд розірваних, позбавлених всякої тяглості і зв’язі епізодів. Навпаки, вона стає органічною цілістю, коли в основу досліду кладеться соціальний і культурний процес, де тяглість не переривалася ніколи, де хоч би й найрізкіші зміни налягали на стару, тривку основу, яка тільки поволі змінялася під їх впливами. Він визначає нам провідну дорогу від наших часів до найдальших історичних і навіть передісторичних, наскільки вони починають піддаватися досліду, слідженню їх еволюції.
До недавніх часів історія народів починалася від перших історичних, письменних звісток про них. Тепер молоді науки – передісторична археологія чи археологічна етнологія з антропологією і порівняною соціологією, з одного боку, й порівняне язикознавство (ґльотика) та фольклор з другого, розширили науковий обрій далеко поза границі письменних звісток.
Щоправда в теперішнім своїм стані в обох сих напрямах більше відкривається перспектив, ніж заповняються вони якимсь вповні позитивним змістом. Всі сі науки ще в початкових стадіях свого розроблення, і дуже не легко, не впадаючи ані в надмірний скептицизм, ані в легковірність, вибрати з них те, що повинно бути введене в історію українського (чи якого іншого) народу для розсвітлення її початків. Ґльотика напр. на пункті методу далеко не сказала ще останнього слова, і в певних точках її розслідів можливі великі сумніви.
Антропологія ж і археологія, особливо Східної Європи, все ще стоять в стадії збирання матеріалу, і сам він збирається часто ненауково, так що й користати з нього треба обережно, а кожда більша нахідка вносить значні переміни в суму відомостей [се можна бачити з порівняння розділу, присвяченого археології українсько-руської території в отсім виданні і в попередніх – як багато зміняється в ній за кілька літ]. Самі сі дисципліни – філологічні й археологічні, не знайшли досі тих середніх термінів, на яких можуть зійтися: серед археологів і антропологів не рідко можна стрінути дуже зневажливе помітування виводами ґльотики – заперечується сама можливість добути якісь корисні результати сею дорогою, і з другого боку подібні ж скептичні погляди на виводи антропологів і археологів можна стрінути серед язикознавців. В дійсності, розуміється, вся вага в методах препарування і студіювання матеріалу.
Язикознавці і археологи однаково доходять до фантастичних теорій, коли сходять з дороги строго методичного досліду, а підходять дуже близько до себе в своїх спостереженнях при обережнім і методичнім студіюванні. Вихідна точка перших – культурна еволюція певного народу, виражена в його язиці; вихідна точка других – культурна історія певної території, втілена в матеріальних останках її культури. Ідучи кождий своєю дорогою і контролюючи себе обопільно, вони часто можуть дати руку й помогти одні одним своїми спостереженнями. Для сього треба тільки наукової обережності й можливої широти в досліді, і не вважаючи на всі трудності, історик ніяк не може помітувати здобутками сих дисциплін, коли мова йде про дуже темні й інакше зовсім неприступні питання в історії народу чи його території.
Для культурної історії української території уже тепер робить дуже важні прислуги археологія, не вважаючи на свій досить іще примітивний стан. Вона малює перед нами ту спадщину, яку дістали українські племена при своїм розселенні, і ту культурну сферу, в яку ввійшли сі племена з своїм розселенням. Для культурної історії нашого народу в передісторичні часи важні вказівки дає ґльотика і помагає вияснити культурну фізіономію українських племен в період розселення. Антропологія відкриває пред нами фізичну еволюцію, покриту покровом культурної одності. Порівняна соціологія і фольклор відкривають багаті перспективи духової і соціальної еволюції, що поронила свої сліди в скостенілих пережитках давнього і сучасного побуту.
Порогом історичних часів для українського народу можемо прийняти IV вік по Хр[исті], коли починаємо вже дещо знати спеціально про нього. Перед тим про наш нарід можемо говорити тільки як про частину слов’янської групи; його життя не можемо слідити в його еволюції, а тільки в культурних результатах тих довгих віків передісторичного життя. Порівняне язикознавство слідить їх по язиковому запасу, а пізніші історичні й археологічні дані помагають контролювати його виводи і доповняють в цілім ряді пунктів. Сим питанням присвячена перша половина сього першого тому.
Розселення українсько-руських племен на своїй нинішній території припадає як раз на початки його історичного життя. Століття безпосередньо по сім розселенні приготовляють організацію Руської держави, що служить головним змістом першого періоду історичного життя українського народу. Заходами київської династії й дружини сполучено в одно політичне тіло, хоч на недовгий час, усі частини нашого народу, і ся політична одність відбилася на його культурі й суспільнім житті загальними прикметами. З них найважнішим було заведення християнства, що потім протягом довгих віків переходячи помалу в народні маси, впливало на народне життя; многоважне значення мали разом з християнством принесені тісніші зв’язки з візантійським культурним світом; далі – розповсюднення київського права й суспільно-політичного устрою. Суспільно-економічна еволюція сеї доби характеризується такими фактами, як двоїстість громади і дружини, витворення купецько-боярської капіталістично-земельної верстви, сильний розвій (і потім упадок) торгівлі й промислу й т. ін.
Сій добі присвячена друга половина, першого, другий і третій томи сеї Історії.
Середніми десятиліттями XIV в. відкривається другий, переходовий період нашої історії. Українські землі входять у склад двох сусідніх, держав – Вел[икого] кн[язівства] Литовського і королівства Польського. В культурній сфері бере перевагу західний вплив над візантійським, в економічній іде все скоршим темпом утворення привілейованої вищої верстви і повне економічне і правне поневолення нею народної маси; заразом ся привілейована верства все сильніше відривається від народної маси культурно й національно. Форми суспільного побуту і культурного життя, вироблені століттями самостійного політичного життя, підпадають різким перемінам під впливами польського й перейнятого ним римського і німецького права. Вони почасти витісняються, почасти спускаються в нижчі верстви, в сферу етнографічного селянського побуту, звичаєвого права, уступаючи перед новими поняттями і формами, як явищами вищого, привілейованого порядку.
Антагонізм мас до правительственної й привілейованої меншості, котрого початки існували вже в попередніх часах, загострюється тепер національною й релігійною ворожнечею. Розбудження відпорної енергії національної самоохорони перед небезпекою видимої національної смерті, повної економічної руїни та поневолення, проявляється спершу культурно-релігійним національним рухом, але він відкриває дорогу конфліктові політичному, оружному, що й розпочинається, завдяки колонізаційним обставинам Східно-Полудневої України, на Подніпров’ї з кінцем XVI в. Оглядові сих переходових, литовсько-польських часів присвячені томи IV, V і VI нашої «Історії».
Історія народної боротьби з ворожим суспільно-економічним устроєм, для його повалення й зреформування суспільних відносин відповідно народнім ідеалам справедливості, – становить зміст третього періоду. Суспільно-економічна боротьба сполучається з релігійною й національною, через се вона захоплює собою незвичайно широкий круг інтересів і порушує з гори до долини всі суспільні верстви. Ареною її все служить Східна Україна. Тут суспільно-економічний і політичний устрій переходить через повний перестрій, як рідко подибуємо в історії.
На руїнах скасованого шаблею козацького польсько-шляхетського класового устрою робиться грандіозна проба відбудування нового соціального і політичного устрою. Заразом національне почуття доходить до небувалого напруження, як і життя релігійне. Натомість в Західній Україні по закону реакції прискореним темпом іде попередня культурно-суспільна еволюція. Та боротьба кінець кінцем програна і в Східній Україні; розмах народної енергії упадає, знесилений стрічею з непереможними перешкодами. Крізь слабку основу нового суспільно-політичного ладу пробиваються нестримно старі течії класового устрою і литовсько-польського права та розбивають і руйнують підстави нового ладу. Останні відгомони могутнього руху, політичного і національного відродження тихо гаснуть під загальною реакцією, доповняючи загальний образ повного занепаду. Сій недовгій, а многоважній добі найбільшої активності нашого народу як народу – його широких мас, – сій великій трагедії українського життя, не позбавленої своєї величі і краси навіть в своїм сумнім закінченні – мають бути присвячені томи VII, VIII, IX, може і X.
Уживши старої історіософічної термінології, сі дві доби політичного українського життя – стару, княжу, і новішу – народну (козацьку), можна б назвати тезою й антитезою, що доходять до синтези в століття українського відродження. Народні змагання відновляються й прояснюються в світлі поступових європейських ідей та присвоюються новою інтелігенцією, що появилася на тім новім ґрунті під впливом поступових ідей. Культурні елементи лучаться з національними і суспільно-політичними змаганнями попереднього бурливого періоду, і на місце оружної розпочинається культурна боротьба для осягнення ідеалів, що в’яжуть в один організм народні маси з тою новою інтелігенцією. Si datur venia – оглядом сеї доби повинна бути закінчена отся «Історія».
Українська територія в останніх геологічних формаціях
Михайло Грушевський
Кліматичні зміни, ледова доба, розпросторення ледівця і його вагання, впливи ледової доби на життя
Історія нашого краю як території – як просторого суходолу зачинається доперва з останніх геологічних формацій. Що сива старовина для історії – свіжа новина для геології. Не тільки людське, взагалі звіряче життя являється не більше як свіжим мохом на предвічнім камені старих геологічних формацій землі, а й самі простори нинішніх суходолів явище сорозмірно дуже недавнє. Наш край в теперішнім своїм виді просторого суходолу, обведеного з країв морями і гірськими хребтами, перерізаного річними долинами, виступає доперва тільки в формації третичній, одній з наймолодших (чи навіть наймолодшій – бо ж пізніші формації можуть вважатися просто верхніми верствами сеї третичної формації).
Третична формація характеризується в наших сторонах власне повільним уступленням моря на полудень та формуванням нинішнього суходолу, що поволі зближався до теперішнього свого орографічного та гідрографічного вигляду. На початку третичної формації (в т. зв. еоцені) полуднева частина Східноєвропейської рівнини була переважно покрита водою, хоч і не без виїмків, не без перерв в виді островів, що висувалися серед сього Східноєвропейського моря. Пізніше стає суходолом середнє Подніпров’я та нинішня Донецька височина. А в новіших часах формації (пліоцені) море виступало на північ вже мало що поза теперішні береги Чорного і Азовського моря – що лучились тоді ще в одно велике море з Каспійським. Процес сей – зменшення чи відступлення моря пішов потім навіть ще далі, так що пізніше, в ділювіальних часах, береги Чорного та Азовського моря поступили значно на полудне і тільки пізніше прийшли до теперішнього свого вигляду.
[Для неознайомлених пригадаємо геологічну термінологію, з котрою прийдеться нам мати діло. Верхні верстви землі звуться алювієм, себто «наносом» ділювіальних вод; верстви сі утворилися в часи, коли фізичні обставини земної поверхні і її життя не відрізнялись значно від сучасних. Під алювіальними ідуть верстви ділювіальні («потопові” – назва ся, дана під впливом біблійних традицій про потоп і передпотопове життя, відповідає в дійсності великим водам, коли топилися тодішні гігантські ледівці); сі верстви носять сліди великих кліматичних перемін: сильного охолодження температури в зв’язку з широким розповсюдненням ледівця в Центральній Європі, а за тим – і сильних перемін в флорі і фауні сих країв. Алювій і ділювій разом становлять формацію т. зв. четверичну; під нею лежать верства формації третичної, спідня (давніша) часть її зветься еоценом, друга – олігоценом, третя міоценом, верхня пліоценом. Тому що ділювіальні верстви не відрізняються різко від верхніх третичних, ділювій часом прилучають до третичних верств, як найвищу й останню з них (плейстоцен) – тим більше, що й хронологічно взявши, четверична доба являється сорозмірно коротким епілогом далеко довших третичної доби – як і третична доба щодо часу далеко коротша була від старших діб: крейдяної та юрської.]
Таким чином, третична доба – її середина і друга половина, і доба ділювіальна – се ті часи, в яких протягом довгих десятків і соток тисяч літ формувалася і приходила до теперішнього свого вигляду наша територія. Тектонічні процеси другої половини третичної доби творять нинішні гірські хребти її. Інші зміни земної кори значно наблизили її до теперішнього вигляду вже на вступі ділювіальної доби. Але вона мала ще перейти різку метаморфозу, яка відбилася дуже сильно і на вигляді її поверхні, і на всім органічнім житті її: була нею ледова доба в середині ділювіальної епохи.
Третична доба взагалі характеризується повільним упадком теплоти. Еоцен визначався високою температурою і вохким повітрям, буйною ростинністю і незвичайним розвоєм звірячого (животного) світу. Се була епоха розвою вищих родів звірят, що виступають в незвичайнім багатстві і рожнорідності родів, так що пізніший і теперішній звірячий світ – се бідні, нужденні останки, найбільш витривалі, що вміли приладитися до тяжких обставин пізніших тісних часів. Підсоння Європи в тій добі мало чисто тропікальний характер, таку ж ростинність і фауну. Але в середніх часах третичної доби воно прохолоджується, а заразом ще й зміни орографічні, поява середньоєвропейських гірських систем впливають на те, що підсоння і життя Північно-Східної Європи холоднішає і біднішає.
Все ж таки і в останніх часах третичної доби клімат в наших сторонах був лагідніший і прихильніший від теперішнього, ростинність і фауна різнорідніша, зложена з теперішніх родів і з представників гарячіших країв, і таким переходить се життя в ділювіальну добу, що в своїх початках не відділяється нічим різким від доби третичної. Але далі в ділювіальній добі переходять різкі кліматичні зміни. Під впливом ближче невияснених ще причин температура Північної Європи обнижається, збільшуються атмосферничні опади, зростає вогкість.
[Звичайно причину бачать в самім пониженні температури, але тепер дослідники не вважають можливим пояснити сим одним отсе явище і шукають різних причин метеорологічних і навіть тектонічних (змін в поверхні Землі). Зрештою саме се явище не було чимсь зовсім новим, і в старих геологічних епохах стрічають сліди ледових періодів, аналогічних з нашим ділювіальним. Про сю ділювіальну ледову добу новіші праці: Penk u. Brückner, Die Alpen im Eiszeitalter, 1901-9. Hess, Die Gletscher, Брауншвайг, 1904. F. Geinitz, Die Eiszeit, 1906 (в серії Die Wissenehaft, вип. 16, Брауншвайг, F. Wieweg). Wahnschaffe, Verflachengestaltung des Norddeutschen Flachlandes, 1909. Також Kayser, Lehrbuch der Geologie, т. II, вид. 1908 p.]
В Північній Європі розвиваються великі ледівці, зростають величезні маси льоду і снігу і розширяючися звідти опановують все більші й більші простори Центральної і Східної Європи. Східна Європа і Центральна в значній часті була захоплена величезним ледівцем фінсько-скандинавським: він дійшов величезних розмірів в фінсько-скандинавських сторонах і відси роспросторюючися розширявся на полудень і полудневий захід. В моменти найбільшого свого роспросторення він захопив весь басейн Вісли, Німану, Прип’яті, Середнє Подніпров’я. Слідами сього роспросторення зісталися вали моренні, глиби північного каміння, принесеного ледівцями, та інші прикмети великих мас каміння, пересуваних ними.
На підставі сих слідів вважають, що в момент свого найбільшого роспросторення ледівець сягав мало не до порогів Дніпрових, виступаючи широким клином в долині Дніпра, а другим таким клином в поріччя Дону, тим часом, як Волинсько-Подільські височини (майже вся Галичина і полуднева частина Волині) не були ним захоплені. [Ось так ближче означають границі ледівця на підставі матеріалу, зібраного Нікітіним: від верхів’я Вісли на Овруч, звідти на Умань або Звенигородку, Кременчук, потім, від Полтави на північ до Козельска і Лихвина і знов на полудень до Острогожська і Роздорської стан. на Дону] Дуже можливо одначе, що тут, в долинах Дніпра і Дону за сліди ледівця взято сліди розмиву його, принесені водою, коли ледівець топився (т. зв. флювіогляціальні наноси), і в дійсності дніпровий ледівець не заганявся так далеко на полудень. [Такі підозріння були висловлені проф. С. Рудницьким, Коротка географія України, с. 72.]
Як довго тривало таке широке роспросторення ледівця, неясно. В зв’язку з повисшенням температури й іншими кліматичними змінами його розміри і границі безсумнівно змінялися. То процес розтавання брав перевагу над процесом наростання мас льоду й снігу, і тоді ледівець відступав на північ, полишаючи різні сліди свого роспросторення в виді морен, покладів каміння, піску і глини. То ослаблювалося топлення, зміцнялося наростання, і ледівець знову посувався на полудень, громадячи на старих слідах свого побуту нові морени, нові маси північного каміння. На підставі таких чергувань, таких верств покладів ледівця звичайно приймають існування більше і менше довгих міжледових періодів, коли простори Східної й Центральної Європи зовсім очищалися від льоду і органічне життя входило в свої права. Таких міжледових періодів рахують для різних місць різно – для Центральної Європи чотири періоди розширення ледівця і три міжледові періоди, для Англії – п’ять періодів розширення ледівця і чотири міжледові періоди, для Скандинавії – шість ледових періодів; все се одначе річ доста ще гіпотетична – і ті числа ледових періодів, і рахунки часу їх поширення та міжледових періодів, які пробувано робити.
[Гільдебрандт напр., приймаючи чотири ледові періоди, рахує їх так:
1 ледовий період 20 тис. літ.
1 межиледовий період 85 тис. літ.
2 ледовий період 40 тис. літ.
2 межиледовий період 120 тис. літ. (в тім 50-60 тис. літ ледівець топиться).
3 ледовий період 15 тис. літ.
3 межиледовий період 195 тис літ.
4 ледовий період 25 тис. літ.
післяледовий період 30 тис. літ.
Разом 530 тис. літ. Але напр. Пільгрім обчисляє сю добу вдвоє більше. Пор[івняно] новіший перегляд питання: Penck: Das Alter des Menschengeschlechtes, Ztschr. f. Ethn., 1908. Але в геологічній літературі відзиваються голоси й против таких щедрих обчислень періодів розширення і уступання ледівців і всю взагалі ледову добу вони вважають можливим рахувати далеко коротшими періодами, не десятків і сотень тисяч, а простих тисяч і десятків тисяч літ.]
Останніми часами підіймаються скептичні погляди і щодо тих більших чисел ледових періодів, і щодо довгості їх існування; декотрі вважають можливим приймати навіть один лише ледовий період, хоч із певними ваганнями в границях з моментами розширення і зменшення просторів, занятих ледом, так що кінець кінцем питання, як значні були простори свобідні від леду в певних часах, в перервах між розширеннями ледівця, і як довгі буди сі перерви, вимагає ще довгого і детального студіювання і то для кожного краю осібно. Що ледівець в моменти свого найбільшого розвою займав своїми периферіями значні частини України, се факт (відповідало б се другому ледовому періоду Західної Європи, по звичайно прийнятій схемі). Але чи після уступлення сього ледівця, при нових поступах його на полудень він коли-небудь знову захопив українську територію – се непевно і сумнівно.
Поява сього грандіозного ледівця в сих сторонах, як і скрізь, мала величезний вплив на тутешнє життя. Топлення величезних мас льоду і снігу, особливо в періоди, коли ледівець інтензивніше топився і відступав, творило величезні маси ґрунтової води. Бурні потоки лилися з-під ледівця, несучи маси осадів – каміння, піску і глини. Глибокі і широкі річні долини, тепер безводні, або з течіями мініатюрними в порівнянні до великості долин – се пам’ятки тих бурливих, могутніх вод часів топлення ледівця; верстви ділювіального піску і жовтої ділювіальної глини (так званого льосу), часом грубі на кілька метрів – се намул тих ледових потоків; наші озера, болота, мочари – останки тих мас води, що застоювалися, не маючи виходу. Вся фізіономія нашого краю дістала новий вигляд від сеї доби, під впливом сеї маси опадів, сих мас води. Можна сказати, що весь пізніший час до нинішніх днів був одним процесом повільного висихання від великих мас вогкості ледової доби.
В зв’язку з сим переходили великі переміни і в органічнім житті. Які б не були причини того розросту ледівців, але саме се явище мусило сильно вплинути на клімат, а далі й на ростинність і звіряче життя сих сторін. Клімат ставав холодним і вогким. Ростинні і звірячі роди північних, під-арктичних сторін находили в сі більш полудневі простори, витісняючи роди давніші, що не могли приладитися до суровішого клімату і трудніших обставин життя. [Не треба собі представляти одначе, щоб природа в ближчим сусідстві ледівця набирала вповні вигляду північних тундр. В недалекім сусідстві сучасних ледівців бачимо пастівні і сіножаті, рослинність і звірят уміркованого пояса. Не конче мусили стелитися самі тундри і коло старих ледівців, особливо, коли вони убували.]
Зміни в розширенні ледівця викликали таким способом різні переміни в характері флори, фауни і в розповсюдненні їх родів, вносячи все нові зміни в сю сферу – хоч вони й переходили поволі, довгими тисячами літ. То брала перевагу флора і фауна теплого підсоння, вічнозелених лісів, то холоднавих степів, то північних тундр. Але старі репрезентанти теплої ростинності і фауни кінець кінцем убували, і флора та фауна зближалися до сучасної. [Одним з характеристичних проявів сього процесу – важним для археологічної хронології нахідок, була напр. зміна і вигасання слонових порід Європи: EIephas Meridionalis в третичній добі; згодом поруч нього виступає El. Antiquus, a Meridionalis вигасає – се передледова доба; поруч El. Antiquus El. Primigenius (мамут), Antiquus вигасає – рання ледова доба; El. Primigenius вигасає – пізня ледова доба.]
Разом з сими змінами мінялися й обставини життя чоловіка.
Початки людського життя
Михайло Грушевський
Сліди ділювіального чоловіка на Заході, його побут, сліди палеолітичної культури на Україні, важніші стадії, палеолітична культура
Ледова доба має ще той інтерес, що се перша безсумнівна доба чоловіка, задокументована вповні ясними і безперечними слідами його існування. Що перед тим – все більш або менш гіпотетичне або й сумнівне.
Чоловік перебув довгий процес розвою від чоловікоподібної мавпи до того, що ми називаємо людиною, homo sapiens. Третична доба, як звичайно приймають, була власне добою сього розвою, що полишив нам свої сліди в виді бічних галузей родословного дерева чоловіка – чоловікоподібних приматів сучасних (шимпанзе, гібон, оранг) і вимерших, звісних тільки з нахідок, як pliotithecus, dryopithecus, і нарешті знайдений тому кільканадцять літ т. зв. pithecanthropus erectus з острова Яви, найбільш дорогоцінний переходовий тип від мавпи до чоловіка. Розуміється, тільки приблизно і більше менше конвенціонально можна означити момент, коли з поміж чоловікоподібних приматів, чи «гомінідів», як їх ще називають, виступає сотворіння, яке можемо признати людиною. Неясним зістається і се, як давно се настало.
[З величезної літератури останніх літ назву Haeckel, Anthropogenie und Entvickelungsgeschichte des Menschen, 6 вид. 1910 р. Hertwig Lehrbuch der Entwickelungsgeschichte des Menschen und der Wirbeltiere, 9 вид. 1910 р. Klaatsch Entstehung und Entwickelung des Menschengeschichte, в серії Weltall und Menschbeit, 1902. Schwalbe, Die Vorgeschichte des Menschen, Штутгарт, 1906. Kochlbrugge, Die morfologische abstammung des Menschen, Штутгарт, 1908. Magnus, Vom Urtier zum Menschen, Галє, 1908. Haeckel, Unsere Ahnenreihe, Єна, 1908. Buschan, Menschenkunde, Штутгарт, 1909. (Naturwissenschaft. Wegweiser). К. Gunter, Vom Urtier zum Menschen, Штутгард, 1909. Mahoudeau, L’origine de I’homme, 1909 (Revue de l’Ecole d’anhtrop.) Ноersen, Natur und Urgeschichte des Menschen, Відень, 1909. Див. також нижче літературу ділювіального чоловіка.]
Останніми роками се питання трактувалося дуже живо, і до рішення його крім спостережень антропологічних та палеонтологічних пробувано підійти дорогою археологічною, за поміччю т. зв. еолітів, камінних виробів з третичної доби (назва досить кучерява, від грецького еos, розсвіт, і lithos, камінь, каміння з розсвіту людського життя). Се старе питання останніми роками дебатувалося з небувалим ще завзяттям, з великим накладом наукової енергії, і теорія третичного чоловіка придбала собі багато прихильників. Ряд дослідників признав в кремінних фрагментах ділювіальних верств різних місцевостей знаряддя, штучно вироблені (т. зв. артефакти), уживані чоловіком, й існування чоловіка в другій половині третичної доби – в міоцені та пліоцені [Тенейські еоліти олігоценські признаються сумнівними самими прихильниками еолітичної теорії.] став уважати фактом. Але критична оцінка доказового матеріалу не залишила поставити ряд сумнівів і щодо штучного оброблення того, що оборонці еолітичної культури вважали людськими «артефактами», і щодо третичної приналежності найбільш інтересних еолітичних нахідок.
[З великої літератури останніх літ вкажу Rutot, Eolithes et pseudo-eolithes, Брюссель, 1906, його ж Un grave problème. Une industrie humaina datant de l’époque oligocène (Bull. d. l. soc. Belg de Géologie, 1907). Qu’est ce qu’un Eolithe, Une industrie eolithique, 1908 (Congrés prehist. de Erance). Obermayer, Zur Eolithenfrage (Archiv für Anthr., 1906). Verworn, Archäolithische und paläolithische Reisestudien in Frankueich und Portugal (Ztschr. f. Ethn., 1906) i Ein objectives Kriterium für d. Beurteilung d. Manufaktur geschlagener Feuersteine (ib[id], 1907). Wieger, Die naturliche Enstehung der norddeutschen Eolithen (ib[id], 1906). Mayet, La question de l’homme tertiaire (L’Anthrop., 1906). Obermaier, Das geologische Alter des Meschengesehlechtes (Mit. Geol. Ges., Wien, 1908). Sarasin Einige Bemerkungen zur Eolithologie (Ihrb. d. Geogr.-Etnogr. Ges. in Zürich, 1909). Бібліографію питання до 1905 р. зібрав Curdy, The eolithic probleme (Americ. Anthrop., 1905).]
В результаті культура третичного чоловіка зістається гіпотезою і в теперішній хвилі, як і чверть віка тому, і безсумнівно задокументованою зістається тільки культура чоловіка ділювіального, особливо з доби ледової. Розуміється, тут маємо вже документи досить високого розвою людського життя, людської культурності – через те тільки сліди людського життя й стають замітними і безсумнівними; а priori треба прийняти довгий період попереднього людського життя на границях третичної і ділювіальної доби, але се попереднє не піддається ближчому досліду і констатуванню, принаймні – поки що.
На заході Європи особливо багато заховалося слідів життя ділювіального чоловіка в печерах, що служили йому оселями; там часом в верствах землі й сміття можна слідити цілий повільний розвій сієї геологічної культури, окрім тільки найстарших типів, що в печерах не стрічаються.
[Про ділювіального чоловіка й його побут див. G. et A. Mortillet, Le préhistorique, origine et antiquité de l’ homme, нове вид. (про українські нахідки тут, с. 657). M. Hoernes, Der dilluviale Mensch in Europa, 1903 (npo українські нахідки c. 181-2, 187-8). L. Reinhardt, Der Mensch zur Eiszeit in Europa und seine Kulturentwickelung bis zum Ende der Steinzeit, 1906 і новіше видання Sophus Müller, L’Europfr préhistorique, 1907. Pohlig, Eiszeit und Urgeschichte des Menschen, 1907. Behlen, Der dilluviale (paläolithische) Mensch in Europa nach den. geolog., palaeont. u. anthrop Forschungen, 1907 (Mitt. d. anthrop. Ges. N, Wien). Driesmans, Der Mensch der Urzeit, 1907. Kollmann, Die Neandertal-Spy-Gruppe, 1908 (Bericht über Prähistorikersammlung in Köln). Forrer, Urgeschichte des Europaers von der Menschwerdung bis zum Anbrach der Geschichte, 1908. Birkner, Der dilluviale Mensch in Europa, Мюнхен, 1910. Déchelette, Manuel d’archeologie préhistorique, Париж, 1908. Також археологічні словарі (новіші Шлем, Форера). Про палеолітичну техніку іще: G. i A. Mortillet, Musée préhistorique, 1901, Hoernes, Urgeschichte der bildenden Kunst, 1898.]
Особливо на території Франції, де ледівець і під час найбільшого свого розвою полишав великі простори людському життю, останки найстаршої, ділювіальної культури найбагатші, й найліпше вистудійовані, так що дають доволі повний образ життя і культури ділювіального чоловіка, а навіть історію її розвою.
[Схема розвою її, виведена з французьких нахідок, і наступство типів чи епох (що носять ім’я від найбільше типових французьких нахідок), – вироблені головно працями пок[ійного] Габріеля Мортільє, широко приймаються в науці, як універсальні для Європи, ба навіть і всеї землі. Схема ся така:
Найстарша епоха ділювіальної культури – Шельська (Chelléen), що часом розділюється на дві – Шельську (старшу) і Сент-Ашельську (молодшу), з часів передледових, з теплим кліматом і підтропікальною рослинністю і фауною; чоловік ще не жив в печерах; знаряддя з креміня лише місцевого, без всякої спеціалізації інструментів.
Епоха Мустьє (Mousterien) – з часів розпросторення ледівця; часи мамута; початки спеціалізації кремінного знаряддя.
Епоха Солютре (Solutréen) – ледівець зачинає уступати. Головну ролю грає північний олень (рен.) Кремінне знаряддя тонко оброблене. Під кінець вироби з кості.
Епоха Маґдаленська (Magdalénien) – по уступленню ледівця. Північна фауна. Мамут зникає. Широко розвинені вироби з кості й рогу (орнаменти).
Часи переходу від геологічної (палеолітичної) до новішої – неолітичної культури: Tourassien (кінець палеоліта) і Tardenoisien (початок неоліта) – фауна сучасна, вироби з кості, дрібне кремінне знаряддя правильних форм.
Новіша ревізія сеї схеми: A. de Mortillet, Classification paléolithique, 1908. До Центральної і тим більше до Східної Європи ся схема не може прийматися насліпо, з огляду на відмінні фізичні і культурні обставини тутешнього життя. Віденський археолог Гернеc, простудіювавши палеолітичний матеріал Центральної Європи (Німеччини, Швейцарії й Австро-Угорщини) дав був схему Мортільє в такій формі (Der dill. Mensch, с. 8):
Перший міжледовий період, Elephas merid., antiquus i primigenius. Шельсько-Мустьєрська культура.
Перерва – другий ледовий період.
Другий міжледовий період, епоха мамута, Солютрейська культура.
По третім ледовім періоді:
Третій міжледовий період, відповідає культурі Маґдаленській (епоха північного оленя) і Турасьєнській (епоха благородного оленя).
Четвертий ледівець – перерва.
Але в новішій праці (Natur u. Urgesch. Des Menschen, II, с. 151) Гернес вже майже зовсім залишає всякі проби геологічного датування археологічного матеріалу. Він вагається, чи рахувати Мустьє до останнього, чи передостаннього ледового періоду, і всі пізніші стадії – Оріньяк, Солютре, Маделен не пробує геологічно докладніше означити. Обермаер (Les formes glaciaires et l’homme paleolithique, L’anthrop., 1909) кладе більш рішучо шельсько-мустьєрську культуру на останній міжледовий період, солютрейсько-магдаленську на часи післяледові. Кінець кінцем, як бачимо німецькі нові археологи вертаються до системи Мортільє, тільки замість ледівця взагалі говорять про останній ледівець. Для нас схема Приальпійських країв і їх чотирьох ледівців не має значіння; у нас поки що напевно можна говорити тільки про один ледовий період, що мусів відтиснути всяке живе життя в приморські краї. Чи були потім якісь перерви – на се поки що нема ніяких певних слідів.]
Бачимо, що в сій добі чоловік не мав ще зовсім домашніх звірят, не вмів виробляти глиняних начинь, був кочовим звіроловом і рибалкою, позбавленим всяких релігійних ідей (се виявляється в повнім браку похоронного обряду). [Останніми часами певні сумніви викликала нахідка людських останків в Дордоні, з епохи Мустьє, як міркують, і з натяками на похорон, як думають; але справа ще вимагає докладнішого обслідування.] Самим фізичним виглядом мусив він відрізнятись від сучасного чоловіка, маючи деякі відміни в формі костей (вправді – другорядні) і визначаючися взагалі грубішою і тяжчою фізичною організацією. Але в матеріальній культурі під кінець ділювіальної доби поступив вже багато, не вважаючи на те, що розпоряджав тільки деревом, кістю і каменем для своїх виробів. Техніка сих виробів стоїть високо, і в орнаментації своїх виробів тодішній чоловік підіймається навіть до артизму. Тому що головним ресурсом сеї культури був камінь (особливо кремінь), вона зветься палеолітичною (себто старокамінною, в відміну від новішої камінної культури пізніших часів).
Але на нашій території кам’яних печер взагалі дуже мало, а на відкритих місцях останки людського життя тільки особливим щастям могли заховатись, тож і не диво, що такі останки трапляються досить рідко. Все ж таки досі відомо їх на Україні з десяток: в Києві (кілька), коло с. Селища над Дніпром (в Канів[ському] пов[іті]), в Полтавщині на р. Удаю (в. с. Гонцях), в Чернігівщині над Десною коло с. Мізиня, на Поділлі російськім в двох місцях: коло Кам’янця і коло м. Студениці, на Волині коло Рівного. [Недавно А. Мортільє (L’industrie Acheuléenne en Galicie, L’Homme preh., 1909) порушив питання про палеолітичну добу в Галичині Східній, підносячи, що тут правдоподібно існувала рання неолітична культура, бо ледівець сюди не заходив; він вказує на нахідку з Чистопадів (пов[іту] Броди), що на його погляд має типові прикмети техніки Сент-Ашель. Але він бачив сей предмет не in situ, а в музейній колекції, і досі докладно констатованих палеолітичних нахідок з української Галичини ще не маємо.]
До сього ж можна додати ще суміжні нахідки над Віслою, коло Н. Александрії (Пулав), на р. Воронежі (в с. Костенках), і в печерах Криму. [Про нахідки київські, мізинські і гонецькі див. нижче. Про нахідки коло с. Селища подав звістку проф. Криштофович в рефераті на XI з’їзді російських природників, і потім в Древностях Моск[овского] арх[еологического] общ[ества], XXI, с. 178. Про подільські – Уваров op. c[it.] 111 (з околиці Кам’янця) і Труды VI археологич[еского] съезда, І, с. 95 і новіше – Древности Моск[овского] [археологического] общ[ества], XXI, 1. с. (Студениця). Про нахідки волинські кажу на основі усних відомостей. Про нахідку пулавську – Криштофович, Послетретичныя образования в окрестностях Н. Александрии, 1896. Про воронізьку: Кельсиев, Палеолетические кухонные остатки в с. Костенках Ворон. у. (Древности Моск[овского] арх[еологического] общ[ества], т. IX, II). Про кримські: Уваров, Археология России, І, с. 282, II, с. 144, Древности Моск[овского] арх[еологического] общ[ества], XII, 1 (стаття Мережковського), Известия географ[ического] общества, XVI, 2. Див. ще про нахідку в с. Шаповалівці – реферат Самоквасова в кн[изі] «Антропологическая выставка», т. III, с. 838-9 (Известия общества люб[ителей] естествозн[ания], антроп[ологии] й этнографии, т. XXXV); про катеринославську – К. Мельник, Каталог коллекции А. Н. Поль в Екатеринославе, т. І, 1893, с. 4 (Ковальська балка коло Кривого Рога, одначе деякі з речей тут зарегістрованих мусять належати до пізніших часів, як полірована сокира-молоток, N 82 і спис з слідами політури – N 83, заходи коло провірення палеолітичності сеї нахідки не удалися). Про нахідки ще менше певні або ще менше звістні див. в вид. 2.]
Далі на Північний Схід слідів ділювіального чоловіка не викрито.
Окрім кримських печер тільки одна нахідка – в м. Студениці над Дністром вказує на життя тодішнього чоловіка в печерах; інші нахідки маємо просто при берегах рік. Докладніше з них вісліджені: одна з київських стоянок, мізинська і гонецька; тому вони найбільш цікаві. Київська належить до ранніх післяледових або – навіть межиледових часів; вона залягає під грубою верствою льосу, в верстві піску (13-20 метрів під поверхнею) і досі являється найдавнішим слідом і документом людського життя в Східній Європі.
[Про київські нахідки – Публичныя лекции по геологии й истории Киева, проф. Армашевського й Антоновича 1897 і протоколи XI з’їзду – Труды, II, с. 141.-3. Хв. Вовк, Передісторичні знахідки на Кирилівській улиці в Києві (Матеріали до українсько-руської етнології, т. І) і Магдаленське майстерство на Україні (про орнаментовані сікачі мамута) – Записки Наук[ового] тов[ариства] ім. Шевченка, т. XLVI. В. Хвойко, Каменный век среднего Приднепровья – Труды XI археол[огического] съезда, т. І, його ж Decouvertes paléolithiques recemment faites en Russie (L’Anthrop., 1901) і репліка на статтю Вовка про маґдаденську культуру: Киево-Кирилловская палеолитическая культура [стоянка] й культура эпохи маделен (Археологическая летопись Южной Руси, 1903, І – при перекладі статті Вовка) Hoernes Der dil. Mensch, як вище. Żelizko Časopis vl. muz. v Olomucu, 1907. Городцов, Первобытная археология, 1908. Про іншу київську нахідку, над Дніпром же, але на другім кінці нинішнього Києва, коло т. зв. Протасового яра, – тільки коротеньке донесення в Киев[ской] старине, 1903, кн. X. Невважаючи на велике заінтересовання, збудження першою київською нахідкою, і на те, що знайшлася вона в такім науковім центрі як Київ, вистудійовані київські розкопки дуже лихо, і тому щодо самих нахідок є багато непевного. Нема ані докладних ситуаційних планів, ані дневників розкопок.]
Останки людського життя займають тут досить значну просторонь (близько гектар), в великій масі, й судячи з її положення і з різниці в останках звірят, що стрічаються разом з ними, [Тим часом, як у долішніх верствах в великих масах приходять останки мамута (самих сікачів його знайдено звиш 100 штук), в верхніх мають виступати останки печерного медвідя (ursus spelaeus), гієни (hyaena spelaea), льва (felis spelaea).] зложилися вони за доста довгі часи.
Мізинська стоянка лежить між двома верствами льосу, в верстві звітрілого ледового шутру, під доста грубим покладом льосу, але не так глибоко, як нахідка київська, а головно – над верствою льосу грубості коло одного метра, так що се одно вказує на її пізніший час; фауна тутешня також молодша – поруч останків мамута і носорожця стрічаємо північного оленя. [Про мізинську стоянку стаття Хв. Вовка в Записках київських [Українського наукового товариства], т. IV: Палеолітичні знахідки в с. Мізині на Чернигівщині; обіцяна друга, про дальші розкопки.]
Нарешті стоянка гонецька лежить вже вище верстви льосу, отже належить до пізніх післяледових часів, коли людність вже вповні опанувала вільні і від льоду і від води простори. [Про гонецькі нахідки – реферати Камінського і Феофілактова в Трудах III археол[огічного] з’їзду, т. І (се була перша пелеолітична нахідка і викликала велике заінтересовання).]
Таким чином нахідки сі в сумі констатують існування чоловіка в наших сторонах протягом дуже довгого часу, десятків тисячоліть ділювіальної доби, другої її половини – в часах що відповідають пізній палеолітичній культурі Центральної і Західної Європи – епохам Солютре-Маґдален і переходовим. [Вовк зачисляє однаково і київську і мізинську стоянку до «маґдаленської доби», з огляду на різьблену мамутову кість, що характеризує магдаленську добу в Франції. Гернес по аналогії з близшими подунайськими нахідками, з огляду на фауну і глибоке положення, зачисляв київську стоянку до епохи Солютре. Нарешті чеський археолог Желізко пересував її до шельско-мустьєрської доби. Вище я сказав уже, як трудно підтягати східноєвропейські нахідки під сі французькі поділи.]
Людське знаряддя виступає в них разом з останками мамута і деяких інших вимерших геологічних родів звірят; їх кості носять на собі часом сліди зужиття їх тогочасним чоловіком: вони розбиті задля мозку, часом обпалені, покарбовані, оброблені й навіть орнаментовані.
Чоловік, що лишив свій слід в сих останках життя, зробив вже значні поступи на культурнім полі – я вже сказав, що взагалі сліди людського життя, хоч як давнього, можуть констатуватись тільки завдяки значному вже розвитку людської культури. Як показує углє на місцях сих стоянок, сей чоловік умів вже користати з огню, а се було дуже велике культурне придбання; він уживав його для готування їжі, значить перестав бути виключено сироїдцем: про се свідчать обпалені звірячі кості. Не задоволяючись примітивною зброєю, якою міг служити йому дикий камінь, гілляка або кістка, він навчився зручними ударами відбивати від каменюк декотрих родів кусники потрібної йому форми; особливо служив йому службу кремінь, легкий до оброблення зручними ударами, а при тім міцний, тривкий, що міг в потребі колоти, різати, рубати.
В сій добі знаходимо вже кілька спеціалізованих родів кремінного знаряддя: вістря, більші і менші, такі, що уживалися просто з руки і насаджувалися на держак, також шкрібнички (для обдирання й шкрябання кості, шкіри чи дерева), ножики і пилки. Знаряддя се, розуміється, ще дуже примітивне, зроблене самим відбиванням, без політури, без висвердлин, які мають пізніші, ліпше вироблені інструменти. Чоловік тодішній обробляв також дерево, кість, ріг (різні вістря в нахідці на Удаї і Десні). Особливо інтересні орнаментовані вироби з мамутової кості: в київській нахідці маємо великий мамутовий сікач, орнаментований лінійним рисунком, досить нескладним одначе; в мізинській – багато предметів вирізьблених з кості і орнаментованих.
Для осель служили натуральні печери, де вони були – як на Подністрянщині; щодо інших наших нахідок, неясно, чи маємо місця осель, чи тільки місця, де ловився й споживався різний звір.
Неолітична культура
Михайло Грушевський
Її розпросторення на Україні, важніші огнища – осади київські, Середнього Подніпров’я й інші, «передмікенська» культура, неолітична техніка і господарство
Так представляються нам, на підставі наших небагатих знахідок результати людського розвою протягом довгих тисячоліть ділювіальної доби. [Всі хронологічні обчислення його, розуміється, можуть бути тільки приблизні, гіпотетичні, тим більше, чим далі вони йдуть в глибину минулого. Подаємо напр. такі обрахунки з новішої археологічної літератури: пізній палеоліт, маґдаленська і солютрейська доба 40.000-15.000 літ перед Хр[истом], переходова 15.000-5.000, ранній неоліт 5.000-3.500, пізній неоліт 3.500-2.100, мідяна культура 2.100-1.800, бронзова 1.800-1.000, рання залізна (Діпільйон-Вілянова-Гальштат) 1.000-500, культура Тен від 500 до Хр[иста], римська від Хр[иста] до 300. В наші сторони карпатсько-дніпровські нові культурні течії доходили з значним опізненням: римські впливи в II-IV в. по Хр[исті], тенські коло 200 л. перед Хр[истом], гальштатські коло половини останнього тисячоліття перед Хр[истом], і початки металічної культури мусили теж значно припізнитися.]
Непомітно переходила ся стара культура в новішу і більш розвинену культуру останньої, сучасної нам геологічної доби, як непомітно переходило саме життя землі з ділювіальної доби в сучасну алювіальну. В західних нахідках можна його тепер слідити уже досить докладно. Нещодавно була гадка, що між давнокам’яною і сею новішою культурою в Західній Європі була певна перерва (hiatus), й се привело було учених до здогаду, що повисшення тепла в кінці ділювіальної формації, примусивши звірят тікати на північ, змусило й чоловіка за ними посуватись, і середньоєвропейські простори зайняла нова людність, з вищою культурою. Але новіші нахідки дали посередні типи між обома культурами і тим довели, що нова культура розвинулася з ділювіальної повільною еволюцією. На нашій території, при малому числі нахідок, не можемо докладно Віслідити переходу старої культури в новішу і вищу; можемо тільки констатувати існування її.
Ся новіша культура існувала вже серед фізичних обставин більш менш однак[ов]их з сучасними, серед сучасного звірячого й рослинного царства, роспоряджала знаряддям також кам’яним тільки, але значно кращим, ліпше обробленим; вона зветься через се неолітичною (новокам’яною) в противність попередній, ділювіальній кам’яній культурі, що визначається більшою примітивністю своїх виборів та зветься давньокам’яною (палеолітичною).
Коли для палеолітичної епохи ми на нашій території мали лише кілька розрізнених нахідок, з неолітичною епохою стоїть річ далеко краще. Багаті останки новокам’яної культури покривають, можна сказати, всю країну нашу, а коли в деяких околицях їх не знаємо, то се передовсім залежить від малої уваги, які ті місця звертали на себе; хіба сильно багнисті околиці лісового пояса, тоді ще далеко більше неприступні як нині, або околиці гірські були незалюднені. Окрім поодиноких виробів, що стрічаються спорадично, ми маємо з сеї доби цілі осади тогочасної людності з різнорідними останками тодішньої культури – вони звуться стаціями, стоянками, коли мають самі останки їжі, знаряддя, посуди, і робітнями – коли на них зістались сліди виробу знаряддя чи посуди на тім місці. Маємо також і могили або цілі цвинтарі з сеї доби.
Цілі групи таких осад напр. ми знаходимо на території теперішнього Києва, властиво його передмість [Кирилівська ул., Флоровська гора, Юрковиця, Преорка, Солом’янка, Лиса гора.] (в самім місті такі сліди позникали). Особливо багаті й різнорідні останки тодішнього життя, викриті в північній часті Києва (коло Кирилівської улиці). Неолітичний чоловік жив тут в печерах, штучно викопаних в грубій верстві глини (льоса), довгих і вузьких (на один метр широкості). В одній печері, що удалося захопити невичищеною, знайшлися останки їжі: маса річних черепашок, та риб’ячі й звірячі кістки: волов’ї, кінські, свинячі, розбиті задля мозку (але кісток в порівнянні з черепашками було не багато); тут же перепалене каміння від огнища, кам’яні знаряддя й останки глиняної посуди, лихо, з руки виліпленої і слабо випаленої (печера коло Кирилівського монастиря).
В сусідстві тієї печери, коло Кирилівської улиці, в верхніх верствах землі, над вищезгаданими останками палеолітичного життя, теж знайшлися сліди неолітичних осад – давніших, з більш примітивною культурою, й новіших. Тут люди жили на поверхні землі, у влоговинах чи викопаних в землі домівках: в них знаходилися теж огнища, останки їжі, знаряддя кремінне, кістяне, багато приборів з рогу оленячого або лосячого; тут же знайшлися досить добре зроблені печі й гончарські горни для випалювання посуди. Різна давність, різний ступень культури сих осад дає себе найвиразніше знати на гончарських виробах; на старших осадах (в глибоко викопаних в землі домівках) стрічаємо глиняну посуду, дуже примітивно вироблену і дуже лихо орнаментовану, тим часом, як в інших бачимо виріб далеко кращий, краще орнаментований, є початки малювання посуди, а в найновіших стрічаються уже зроблені дуже добре, майже як теракотові, розписані начиння, що належать до тої пізньо-неолітичної (т. зв. передмікенської) культури, про яку будемо говорити нижче. Поруч з поступом в техніці бачимо зміни і в самім побуті: зміняються останки їжі, маси черепашок старших осад дають місце кісткам риб’ячим, звірячим і пташиним, поліпшується урядження домівок, і т. д.
[Про неолітичні печери Києва – Антонович, Археологические находки и раскопки в Киеве и в Киевской губернии в 1876 г., (Чтения [в Историческом обществе Нестора-Летописца] київські, І), Антонович и Армашевський op. c[it.] 31-3, Уваров op. c[it.] 276, Труды IV съезда, т. І. Про багаті, хоч і недбало використані нахідки Хвойки коло Кирилівської ул. – передовсім його власна публікація: Каменный век среднего Поднепровья, с. 754 і далі. Більше науково, але тільки на підставі уділених йому звісток і рисунків, студіював їх Вовк op. c[it.] (Матеріали, І). Коротші замітки, але оперті на автопсії, вповні або в часті – Антонович і Армашевський op. c[it.] 29-30, Записки Наук[ового] тов[ариства] ім. Шевченка, т. IX, Труды XI съезда, II, с. 141.]
Взагалі береги середнього Дніпра, можна сказати, вкриті останками неолітичної епохи – стоянками й робітнями, що в сумі виказують існування досить значної людності в ті часи: на просторони яких п’ятдесяти верст між Києвом і Трипіллям їх було помічено по обох боках Дніпра кільканадцять (тут сі спостереження можна було легко робити, бо вітер, розмітаючи піскові кучугури, відкриває сі правікові останки людського життя). Такі ж печері, викопані в верствах глини, які ми бачимо під Києвом, ідуть далі Дніпровим побережжям; між Вишгородом і Терехтемировим в наддніпрянських кручах звісно звиш 50 таких печер, хоч вони досить легко зникають – нищаться, засуваються землею. [Про неолітичні гнізда в околицях Києва і по Дніпра – Археологическая карта Киевской губ. В. Антоновича, статті М. Беляшевского: Первобытный человек на берегах р. Днепра вблизи Киева, в Київській старині, 1890, IV, Несколько новых стоянок – ibid. 1891, III. і Следы первобытнаго человека – Труды УІІІ съезда, т. III, К. Мельник в Трудах IX съезда, т. II і Каталог коллекции [древностей] [А.Н.] Поль [в Екатеринославе] (таб. І – Вишеньки), Т. Кибальчич в Сборнику археолог. института, т. III, Самоквасов в кн. Антропологическая выставка, III (с. 339-100) й ін.]
Як особливо багату останками назву околицею с. Вишеньок під Києвом, незвичайно багату кремінним знаряддям дуже тонкої і делікатної роботи. Трохи нижче Дніпром, в поріччі р. Стугни і Красної, в околиці Трипілля викрито сліди множества осад сеї передмікенської культури (по місцю нахідок названої трипільською). Люди жили тут в хатах, углиблених в землю, а зверху надбудованих з дерева, виліпленого глиною; зроблені проби реконструкції такої домівки представляють її в виді неглибокого заглиблення в землі од 3 до 5 метрів в довжину і ширину, з глибшою ямою в центрі, де міститься огнище; стіни робилися з частоколу або платня і обліплювалися глиною, змішаною з половою або висівками. Центральна яма, в сусідстві огнища буває завалена останками їжі – особливо кістками звірят (оленя, кози, свині, корови, вівці, коня), риб’ячими кістками і лускою, черепашками, перемішаними з попелом, черепками з розбитої посуди, і знаряддям камінним, роговим і кістяним. Останки попелу стрічалися так же і поза домівкою, на дворі.
Відмінний від сих хат тип дають т. зв. точки, що в Трипільській околиці стрічаються поруч них. В них нема слідів таких багатих останків, зато маса глиняної посуди, цілої або побитої, часом з слідами попелу і недопалених людських костей. Підлога в них з паленої глини, без центральної ями; стіни були також ліплені з глини. Вісловлена була гадка, що сей другий тип – то гробовища мешканців передмікенських осель. Але докладно відмежувати сі два роди будови, що стрічають то поруч себе, то тільки одні в даній місцевості, не завсіди можливо, і спеціально похоронне призначення тих глиняних «точків» також вимагає ще вияснення. [Про трипільські нахідки: Хвойка, Каменный век Приднепровья, і його ж: Раскопки 1901 г. в области трипольской культуры, (Записки отд[еления] русской й слав[янской] археологии Русского археол[огического] общ[ества], т. V). Про інші нижче.]
В міру того, як робляться пильніші досліди, викриваються багаті сліди людського життя в побережжях і інших рік: так напр. показується, що смітниками, останками життя неолітичних часів покриті береги р. Уша і його допливів, особливо р. Норини, де бачимо численні сліди осад й фабрик кремінного знаряддя (а особливо прясел на веретена, що вироблялися тут з шиферу і звідси широко розповсюджувалися по Україні, навіть в історичних часах). Неолітичні останки викриті також в сусідстві нижнього Уша, в поріччі Прип’яти й нижнього Тетерева; в великім числі констатовано їх в поріччі Бугу (просліджено береги між Берестям і Володавою), і т. д. Велике гніздо осад і робітень виступає в Полудневій Волині, в околицях верхньої Горині й Ікви, де звісно вже близько сорок таких місць, і між ними кілька незвичайно багатих фабрик, головно полірованого камінного знаряддя (як В. і М. Мощаниця, Радимин).
З інших, особливо визначних багатством останків місць, згадаю Юр’єву гору коло Сміли, де назбирано з півтори тисячі знарядь. Велика робітня відбиваного і полірованого камінного знаряддя, кістяних виробів і посуди Вісліджене коло с. Волоського на Дніпрі (нижче Катеринослава). Багату останками стоянку викрито в с. Пироговці на Десні (Новгород-Сіверського пов[іту]), в Хайловщині на Донці і взагалі на піщаних берегах Дінця, й ін. [Антонович, Археологическая карта Волынской губ. (тут і дрібніша література), його ж, О каменном веке в Зап[адной] Волыни (Труды XI [археологічного] з’їзду, т. І). Якимович, Дюнные стоянки неолитической эпохи в Радомысльском уезде Киевской губ. (Археолог[ическая] летопись Южной России, 1903). Н. Беляшевский, Дюнные стоянки неолитической эпохи на берегах Западнаго Буга (Труды XI з’їзду, І). Бобринский, Курганы и случайные археологическиея находки близ м. Смелы, І, с. 122 (Юр’єва гора). Каталог коллекции [древностей] Н. Поль [в Екатеринославе] (с. 113 – Волоське). Самоквасов – Антропологическая выставка, III, с. 389 (поріччя Десни). Городцов – Труды XII съезда, с. 175, 249, й ін.]
Сліди осель-мазанок з мальованою посудою (т. зв. передмікенської культури) від київських околиць [В літературі появилися глухі звістки про нахідки в поріччі Десни (у Хвойки), але ближче про них нічого не звісно.] тягнуться передстеповим поясом далеко на полудневий захід в басейн Дунаю: гнізда сих осель викриті в поріччі р. Гнилого Тикича коло с. Колодистого в Звенигородськім пов[іті]), в поріччі Кодими коло с. Криничок (Балтського пов[іту]), в поріччі Ушиці коло с. Крутобородинець (Летичів. пов[іту]). Далі велике множество бачимо їх в Галичині, в поріччя лівих притоків Дністра – Збруча, Ничлави, Серету, Джурина (коло Васильківець, Зеленчі, Капустинець, Золотого Більча і найновіші коло Кошиловець), і над самим Дністром (коло Городниці і Мільниці). Викрито їх в поріччі Прута на Буковині (коло с. Шипинці) і на Бессарабії (Петрені в Білецькім пов[іті]), і відси сліди аналогічної культури йдуть далі на захід.
[Відомості про сі нахідки до р. 1903-4 зібрані в 2 вид. сього тому і в статті Вовка: Вироби передмікенського типу у неолітичних становищах на Україні (Матеріали до українсько-рус. етнології, VI ст.). Доповнити її треба такими важнішими публікаціями: Хвойка, Раскопки 1901 г., (як вище); R. Kaindl, Prähistorisches aus der Bukowina (Jahrbuch der Zentral Kommission), 1903 і 1904, осібно п. т. Beiträge zur Vorgeshichte Osteuropas, 1910) і Neolithischne Funde mit bemalter Keramik in Koszyłowce (ibid., 1908) – нахідки в музеї Львів[ського] унів[ерситету] знаю з автопсії); Niederle, Slovanské Staroż., І гл. XI; А. Спицин, Раскопки глиняных площадок близ с. Колодистого (Известия археол[огического] ком[итета], XII, спровоздання пок[ійного]. [В.] Доманицького). Штерн, Доисторическая греческая культура на Юге России (Труды XIII археол. з’їзду, І, 1907). Реферат Хвойки про розкопки в Крутибородинцях – виходить в Трудах XIV арх. з’їзду, див. Известия, с. 47. Про розкопки Криницькі знаю від А. Спіцина.]
Скрізь в наших нахідках виступають тут поруч характеристичної мальованої посуди отсі характеристичні також останки глиняних мазанок (вимощені глиною стіни, місцями глиняна підлога і глиняна ж стеля) з обстановою пізнього неоліта – знаряддям з каміння, рога і кості, з виразними слідами одомашнення звірят і початків хліборобства.
На Подністрянщині сліди неолітичного чоловіка бачимо в скальних печерах, як і в палеолітичні часи. Печери з слідами неолітичного побуту знайдено також на Галицькім Поділлі (коло Золотого Більча). [Materyały antropologiczno-archeologiczne, IV, с. VII-VIII. Oesterreichische Monarchie in Wort und Bild, Galizien, с. 118.]
Камінь і в сій стадії культури зіставався головним матеріалом для всякого знаряддя, але техніка його значно вища в порівнянні з палеолітом : знаряддя відбите зручним ударом вирівнюється і вигострюється дрібними ударами – тим надається йому й краща, правильніша форма, і більша корисність. Деякі знаряддя, як молоти, сокирки, долота, клини, делікатно політеруються. Для насаджування на держално просвердлюються акуратні діри, чого не знала палеолітична техніка. Саме знаряддя стає більш різнорідним, появляються нові форми його, напр. булави, долота; сокири й молотки прибирають різні варіації.
Окрім каміння обробляли кість і ріг; київська оселя при Кирилівській улиці дала особливо багату колекцію виробів з рога оленячого та лосячого: сокири, вузькі і ширші, поліровані, також долота, спиці, вістря, шила і т. й. В великім числі стрічаються отсі кістяні і рогові вироби поруч камінних в оселях передмікенської культури.
Дуже важним культурним здобутком був виріб посуди з глини і вивалювання її в огні; в київських оселях, як я згадував, знайшлись гончарські горни для випалювання посуди, викопані в землі, густо обтикані патичками і вимазані глиною, а зверху заложені глиняним череп’ям і теж вимазані глиною. Фабрикація з орнаментування посуди доходить в сій добі до дуже значного розвою й висоти.
Сі технічні здобутки передовсім кидаються в очі в неолітичних нахідках. Але і в матеріальній і в духовій культурі чоловіка помічаємо ще інші, далеко важніші зміни. Чоловік не задовол[ьн]яється вже природним захистком, а робить собі штучні домівки, крок за кроком поліпшуючи їх. Він копає печери в землі, далі будує стіни з паль і плоту, обмазуючи глиною; доходить різних поліпшень в урядженні огнища, печі і т. ін. Глиняні хати осад, викритих в околиці Трипілля часом стоять кругом, іноді по кількадесят, творячи таке чимале село (хоч не всюди ясно, чи маємо до діла з хатами, чи з якимись похоронними будовами). Нахідки в Полудневій Волині в деяких городищах численних останків неолітичної культури (Будераж, Радимив, Васьковичі) вказують, що тодішній чоловік будував уже городки для безпечної оборони, чи може й інших цілей, а великі розміри декотрих сих городищ (що займають часом гектар і навіть кілька гектарів поверхні) вказують на значну великість громад, що будували сі городки. Вони лежать в сусідстві ріки, обведені високим округлим валом, і звичайно поза ним мають ще другий концентричний вал, тільки неповний – він боронить слабшу, приступнішу сторону городка. [Антонович, Каменный век в Зап[адной] Волыни, і його ж карта Волині, sub vocibus.]
Ловецтво, рибальство й просте збирання їдобного матеріалу перестали бути одинокими способами виживлення чоловіка. Він уже господарить. Західноєвропейські неолітичні нахідки не лишають місця для сумніву, що неолітичний чоловік мав уже домашніх звірят: не тільки пса, найдавнішого з них, але й вівцю, козу, бика, свиню. Кості сих звірят в великім числі стрічаються тепер в згаданих мазанках з мальованою посудою, пізно-неолітичної доби, і по всякій правдоподібності се вже худоба домашня. Найбільше сумнівів будять численні кості коня – чи був се кінь одомашнений чи дикий (дикі коні в великім числі жили в наших степах, і навіть одомашнення коня взагалі деякі дослідники ведуть зі східноєвропейських степів). Не підлягають сумніву початки хліборобства: в тих же глиняних будовах в значних масах стрічаються зерна збіжжя, ячменя й особливо пшениці, в цілим виді, і в виді круп, також пшенична, просяна і ячмінна полова. Для мелення і обдирання зерна служили заглиблені камені з другим округлим каменем до розтирання, що дуже часто стрічаються в неолітичних осадах Подніпров’я і Подністр[ов’]я, – сі зернотерки були прототипом ручних жорен.
[Про нахідки згадані статті Хвойки, Вовка, Штерна. Спеціальна стаття про кості з кошиловецьких розкопок: Dure, Untersuehungen über neolithische Knochenreste aus Ostgalizien (Ztschr. f. landwirtschaft. Versuchswesen in Oesterreich, 1909). Про одомашнення звірят і початки хліборобства взагалі крім нового, та новообробленого видання класичної праці Гена (V. Hehn, Knitnrpflanzen und Haustiere in ihrem Ubergang aus Asien nach Griechenland und Italien sowie in das uhrige Europa, див.: E. Hahn, Die Haustiere und ihre Beziehung zur Wirtschaft des Menschen, 1896. C. Keller, Die Abstammung der ältesten Haustiere, Цюріх, 1902, його ж Naturgeschichte der Haustiere, Берлін, 1905 i Die Haustiere als Menschlicher Kniturerwerb (в серії Der Mensch u. d. Erde, Кремера б. р.). O. Albrecht, Zur ältesten Geschichte des Hundes, Мюнхен, 1903. P. Matschiе, Die Verbreitung der Haustiere (Mensch u. Erde). Hahn Zur Entstehung des Getreidebau, 1903 (Ztschr. f. Ethn.). Hoops, Waldbäume und Kulturpflanzen im germanischen Altertum, 1905. M. Much, Vorgeschichtliche Nähr-und Nutzpflanzen Europas (Mitt. d. anthrop. Ges. in Wien, 1908). Перегляд матеріалу про домашніх звірят – Much, Die Heimat der Indogermanen im Lichte der urgeschitlichen Forschung, 1902, розд. VI, підручники Шрадера, Гірта й ін. Спеціальніше, про східноєвропейські краї: Д. Анучин, Из древнейшей истории домашних животных в России – Труды VI съезда, т. І. Ф. Кеппен, К истории тарпана (дикого коня) в России і Д. Анучин, К вопросу о диких лошадях в их приручении в России – Журнал Мин[истерства] нар[одного] просв[ещения], 1896, кн. І і VI.]
В сумі образ матеріальної культури пізніх неолітичних часів, який дають наші розкопки, відповідає досить близько тому образу, який досліди лінгвістичні дають індоєвропейській культурі на переломі неоліту й металічної культури, перед розселенням індоєвропейських племен. Се побачимо нижче.
Духовий розвій
Михайло Грушевський
Елементи артистичної творчості, культ небіжчиків, похоронні типи, розпросторення деяких культур, культура глиняних мазанок, т. зв. передмікенська, антропологічний тип людності
Естетичному розвою неолітичної людності наших країв дає високе свідоцтво мальована й гравірована кераміка з кінця сеї доби (т. зв. передмікенська). Хоч початком своїм вона, мабуть, не була свійська, але в кождім разі розвинулася й держалася на широкій простороні нашої території роботою свійських майстрів: численні гончарські горни й смітники з невдалим начинням і слідами випалювання свідчать про се виразно. Способи виробу дуже примітивні – начиння робляться ще без гончарського колеса, що найбільше вигладжуються дощечкою, або робляться на глиняних правилах; але посуда ся вирізняється вже дуже високою технікою в виробі і випалюванні глини, що в певних родах зближається своїм виробом до теракоти. Крім посуди дуже різнорідних, часом дуже оригінальних і курйозних форм (збанки форми груші або бомби, миски для привішування, підставки, двоякі форми бінокля і т. ін.), в великих масах стрічаємо глиняні фігурки людської подоби і звірячої; на посуді теж, хоч і рідше, стрічаються малюнки людей і звірят. Маємо отже зовсім серйозні початки артистичної творчості; розуміється, вона дуже наївна, але сміливо береться до розв’язок проблем пластики, помічує реальні форми, рух (малюнки собак). Але все ж таки найбільше вражає багатий і повний смаку орнамент і поліхромія мальованої посуди. Орнаментація зложена головно з різнорідних комбінацій кривих спіральних ліній: на одних начиннях, не мальованих, сі лінії витискані, чи гравіровані, і взір складається з комбінацій таких концентричних ліній; на посуді мальованій сей орнамент мальований на тлі натуральнім, або на помальованім кольоровім. При тім сей спіральний орнамент визначається дуже значним артизмом, правильністю, різнорідністю й смілістю комбінацій; гамма красок – білих, червоних, чорних, каштануватих (на червонім полі чорні або каштануваті взори, на білім – червоні і т. ін.) мав в собі також багато артистичного, як і сама форма посуди, так що сі вироби серед бідної обстанови неоліту і прийнятих звичайно поглядів про некультурність і примітивність тодішнього чоловіка вдаряють незвичайно – як щось неможливо високе. Але сума наших відомостей, зростаючи все більше з часом, власне протестує все голосніше против таких поглядів на тодішнє життя як щось дуже примітивне.
Бачимо вже культ небіжчиків, – се незвичайно характеристичне для чоловіка явище, що вказує на цілу еволюцію в крузі ідей, зв’язаних з смертю, матеріальною і духовною істотою чоловіка і т. ін. Похорони небіжчиків – принаймні в другій половині неолітичної доби (бо для ранньої неолітичної культури похоронів ми досі не можемо напевно виказати у нас), уложилися вже в певні вироблені, ритуальні форми, і сі похоронні обряди в своїм переведенні вимагали часом чималого накладу кошту і праці (високі могили, може похоронні глиняні будови), а се вказує на велике значіння, прив’язуване до сих виразів пошани і заразом – способів охорони від злоби небіжчиків і шкоди від них.
В ритуалі сім переходили часом більше або менше різкі зміни, розширяючись на великі простори. Такі перейняття обрядів, як і різні культурні течії, також не раз дуже розширені, дають характеристичну вказівку на широкі зносини, обмін ідей і продуктів між тодішньою людністю, бо об’ясняти сі відміни, як то донедавна роблено, а й тепер часто робиться – самими лише міграціями, переходами племен, що, мовляв, переносили з собою певні обряди й культурні форми, нині вже ніяк не можна. [Про се моя стаття: Етнографічні категорії і культурно-археологічні типи в сучасних студіях Східної Європи, 1904 (Статьи по славяноведению, вид[ання] Петерб[урзької] академії [наук], І).]
В археології прийнято, що старшим обрядом було ховання небіжчика в землі, а палення трупа – новішим. Се само по собі вповні правдоподібно, але з наших нахідок такого хронологічного наступства не можна поки що уставити, бо похоронних нахідок з часів раннього неоліта не можемо напевно вказати, а в пізнішій неолітичній добі поруч себе виступають обряд ховання і обряд палення.
Найстарший обряд ховання, який можна сконстатувати – се похорони т. зв. скорчених скелетів. Небіжчика ховають в ямі (рідше на поверхні землі), й над ним сиплють могилу, часом досить високо (і досі ще бувають могили до 10 м. високі). Найбільш типова форма похорону – де труп лежить на боці, скорчивши ноги, з притуленими до лиця руками; але вона вагається значно: часто труп лежить дещо скорчений тільки, або й випростований. Особливих ритуальних подробиць в похороні не примітно; стрічається кам’яне знаряддя й глиняна посуда; часом яма має сліди деревляної цямрини, або обложена камінням; загалом же обстанова похорону дуже бідна. З такими прикметами виступає він на широкім простори Східної і Центральної України (Придніпров’я і далі на схід до долішнього Подністров’я). Там, де в могильних насипах стрічаємо кілька типів похорону, се звичайно найстарший. В Західній Україні (Галичині) звісні кілька випадків такого похорону, але вже без могильних насипів (такі звісні й далі в Західній Європі). Місцями сей ритуал додержався до початків металічної культури (бронзи й навіть заліза). Зовсім конвенціонально і безосновно його тепер звуть часом «кіммерійським».
[Бранденбург, Об аборигенах Киевского края – Труды XI съезда, т. І (там і дещо з іншої літератури сих нахідок); Яворницкий, Розкопки курганов в Херсонской губ. – ibid.; Кнауера, розкопки Бессарабські, ibid. т. II і в Чтениях Київ[ського] Істор[ичного] товариства [Нестора-Літописця], т. III – VI; Антонович, Каменный век в Западной Волыни (Труды XI съезда, т. І) й Археол[огическая] карта Волынской губ. – покажчик с. 126-7; Demetrykiewicz, Neolityczne groby szkieletów t. zw. siedzacych (Hockergräber) w Przemyskiem i Krakowskiem (Materiały antrop. archeologiczne, т. Ш, 1898); дрібніші звістки в Археол[огической] летописи Юж[ной] России, 1899 с. 212, 1900 с.19 й ін. Про розповсюднення сього типу по інших краях і різні об’яснення незвичайної пози мерця R. Andree, Ethnologische Betrachtungen uber Hockerbestatung (Archiv f. Anthr., 1907) – сам Андре толкує позу мерця зв’язуванням трупа (щоб не дати йому вийти і шкодити живим), практикованим у різних племен. Інше об’яснення – як пози спочинку – F. Regnault, Des attitudts dans la race humaine (L’Homme preh., 1909).]
При кінці неолітичної культури на сім похороннім типі слідний новий дуже характеристичний обряд: обсипування, або обмазування небіжчика червоною краскою (охра, окис заліза). [Перехід до сього нового обряду дуже добре слідний напр. на розкопках Яворницького – Труды XI съезда, т. І. Навпаки, в Харківських розкопках п[ані] Мельник-Антонович (1 с) фарбовані скелети бачимо в споді могили, а в насипах не фарбовані; але се ще не значить,що сам сей тип був пізніший (див в Трудах XII съезда, с. 190).] Нахідки таких т. зв. фарбованих скелетів вказують на широке розповсюднення сього обряду, особливо в надморськім і степовім поясі: могили такі звісні в дуже великім числі, часом великими гніздами, по кількадесят або кілька соток, від Кубані до Бессарабії; на півночі вони сягають в полудневу Київщину і в поріччя середнього Дінця, в Харківщині; звісні і в Сибірі.
[Нахідки на нашій території (з Кавказом і Кримом включно) до року 1898 досить повно зібрані й описані д[октором] Спіциним в статті: Курганы с окрашенными костяками (Труды отделения рус[ской] й слав[янской] археологии, т. IV, 1899). Нахідки пізніших літ в статтях Брандебурга, Кнауера, Яворницького в Трудах XI съезда, п[ані] [К.] Мельник, Даниловича, Городцова, Покровського, Янчука в Трудах XII съезда, Городцова і Яворницького в Трудах XIII съезда, Бобринського і Спіцина в Известиях Археол [огического] ком[итета], XII, XX, Археологическая летопись Южной России, 1899 р., с. 58, 116-7, 212, 1900 р., с. 8, 181, 1901 р., с. 91, 177.]
Хронологічно сей обряд припадав на кінець неоліту й початки металічної культури. [Веселовський пробував довести, що вони належать до бронзової епохи, й кам’яне знаряддя в них мало лише ритуальне значіння. На сім стоїть і Городцов. Подібне доводив Бранденбург для похорону з нефарбованими (скорченими) скелетами (ор. с[it.]). Але їх доводів не можна прийняти: по-перше, неправдоподібно, щоб за коротку бронзову епоху лишилася така маса сих похоронів, по-друге – дуже неправдоподібно, аби металічна культура не зраджувала себе замітніше нічим в такій масі похоронів з обстановою камінної культури. Див. в сій справі ще дебати XII Археологічного з’їзду – Труды, т. III, с. 363.]
Щодо самого крашення були різні об’яснення, але докладніші спостереження не лишають уже місця сумніву про його походження: положений в могилу труп посипався або мастився зверху краскою, часом лише голова і верхні часті, часом цілий, і з розкладом тіла фарба осідала на костях.
[Спостереження Антоновича, Спіцина, Кулаковського, Кнауера, Городцова покінчили з давнішими об’ясненнями фарбування; що небіжчики були ховані в червонім убранні, або що крашено відчищені від м’яса кості небіжчика (се об’яснення повторив іще недавно Нідерле – Человечество в доистор. времена, с. 147-8). Антонович вказав нахідку скелета, у якого фарба лежала на глині, що закривала очі небіжчика; Кулаковський вказав на один кримський похорон в кісті, де земля не привалила небіжчиків, і на них і на підстілці видно було смугу насипаної червоної фарби. Спіцин згадує аналогічний факт, де кості скелета були зверху посипані фарбою, а зі споду були білі, і т. ін.
Природознавці-хіміки виказали що кість прийняла фарбу тільки довго по похороні, не лише обгнивши, але й висохши. Див. комунікати з рефератів Антоновича в Трудах VIII съезда, с. III, с. 91-2, Трудах IX съезда, т. II, с. 108, Веселовського в Записках Имп[ераторского] археол[огического] общ[ества], 1901 (нова серія, т. XII). Бобринський, Курганы близ Смелы, І, с. 58, II, с. 59 і Отчет о раскопках в Черкасск. й Канев[ском] у[езде] в 1901 г. (Известия археол[огисеской] коммиссии, IV). Кулаковський, К вопросу об окрашенных костяках – Труды XI съезда, т. І i Sur la question des squelettes colorées в Київ. универс[итетских] известиях, 1905. Якимович – Об окрашенных костях, находимых при археологических раскопках и о микроскопическом строении молочных зубов нижней челюсти человека каменного периода (Университетские изв[естьия], Київ, 1900, кн. XII, с. 302 і далі – в обох рефератах йшла мова про мікроскопійний дослід крашених костей). E. Krause, Zur Frage von der Rothfarbung vorgesehichtlichen Skeletknochea – Globus, t. 80 i Menschliche und Tier-Knochen mit rothen Flecken – Verhandl. d. Berlin, anthr. Ges.101. Knaueur, Menschliehe Knochen mit rothen Flecken aus bessarabischen Gräbern (ib.). Dühn Rot und Tot (Archiv, f. Religionswiss, 1906) і замітка Сонні там же.]
Зрештою крашення небіжчиків звісне і в інших краях – напр. в Італії, полудневій Франції, північній і полудневій Америці, Океанії. Його досить правдоподібно ставлять в зв’язь з ритуальним значінням червоного кольору як краски жалоби – широко розповсюдненим (включно до «червової китайки» наших козацьких похоронів).
В полудневій Волині і на Поділлі червоних скелетів не бачимо, натомість виступав такий варіант: небіжчика клали на поверхні землі, підсипаючи йому під голову ясної глини; зроблені з сеї ж глини валки клались на труп; з ним ховали камінне знаряддя і глиняні судини, і насипали могилу. [Розкопки Люби-Радзиміньского, справоздання в Zbior’i wadomości do antropologii kraiowej, т. I – III; результати, з численими ілюстраціями, зібрані в Трудах IX [археологічного] з’їзда, т. II – Памятники каменного века части Зап[адной] Волыни. Здобуті з сих могил кості описав Коперницький в I і III томах Zbior’a. Для пов[іту] Кам’янецького див. Pułaski, Poszukiwania archeologiczne na Podolu rosyjskiem – Zbiór, t. XIV.]
На Галицькім Поділлі і подекуди на Волині стрічаємо похорон трупів в кам’яних скринях (кістах), зложених з кам’яних плит, старанно притесаних, з плитяним же дном і накривкою; разом з трупами знаходили посуду і камінне знаряддя. На жаль досі не удалось захопити ні одної такої скрині цілої, не попсованої, або не спорожненої. [Замітки Кіркора в Zbior’i wiadomości, т. I-III, с. 67, Археол[огическая] летопись Южн[ой] России, 1901, с. 80 і 163, 1902 р. с. (Подоння). Известия археолог[ического] ком[итета], XXIX, с. 54 (Полуд[нева] Волинь)]
Похоронний обряд з паленням мерця бачимо також в різних відмінах.
В лісовім поясі – в Київськім Поліссі й на Волині, бачимо урни з попелом небіжчика, поховані в кам’яних скринях. Сей похорон стрічається дослідникам досить рідко, бо сі скрині не мають над собою могил і лише припадково видобуваються; але в кількох випадках такі гроби удалося оглянути докладно. В неглибокій ямі під верхньою верствою землі поставлено довгим чворокутником, на один – два метри довго, вісім кам’яних плит, стесаних зверху, аби не виставали, і зверху накрито дев’ятою великою плитою: в такій скрині (вісті) стояло по кілька горнців з попелом і лежали поліровані камінні сокири. [Вишевичі і Глинниця Радомиського п[овіту], Жидовці Сквирського [повіту], Збранка Овручського п[овіту], Окнини, Новий Малин, Верхів Острозького п[овіту] – Антонович, Раскопки в стране древлян (Материали по археологии России, изд[анные] археологич[еской] коммиссиею), с.21, 49-51 і його ж Археологическая карта Киевской губ., с. 58, Археол[огическеая] карта Волын. губ., с. 90, 95, 96 (докладно описані тільки нахідки з Вишевич).]
На сході, в басейні Дінця викрито похоронні поля з паленням мерців, з грубо зробленою глиняною посудою і таким же грубо зробленим (може спеціально для похорону) камінним знаряддям. [Данилевич, Раскопки курганов около Буд и Березовки Ахтырскаго у[езда] – Труды XII съезда (вони називаються тут могилами, але властиво могильних насипів сливе не замітно).]
В осадах з мальованою і орнаментованою посудою ми бачили «точки» з похоронними урнами, що містять в собі спалені кості небіжчиків; при них посуда і різне знаряддя. Але брак докладніших дослідів не дає ще можності відрізнити помешкання від таких похоронних будівель, ані здати собі справи з урядження сих похоронних «точків». [Про нахідки недопалених людських кісток в урнах «точків» – Хвойка ор. с[it.]; він каже одначе, що знаходив на «точках» і цілі скелети, черепи і т. ін., і один раз скелет з обпаленими кістьми – се могло статися і просто від пожежі. Дебата про похоронний характер «точків» див. Археологическая летопись Южной России, 1904, № 3 і 4. В їх похороннім характері сумніваються дослідники і нині.]
Всі отсі відмінні типи і варіації похоронного обряду вказують на етнографічні або культурні різниці, зміни і рух в житті нашої території тої доби – не завсіди ще зрозумілий в своїх причинах, але в кожнім разі очевидний. Найбільш одначе проречистим проявом руху і змінності життя тих часів являється все-таки сама отся культура глиняних мазанок і мальованої посуди. Крім самої високої вартості своєї (розмірно висока техніка, багатство форм, перші безсумнівні початки артистичної творчості, в де-чим – високий поступ її) – вона викликає ряд інтересних питань з життя нашої території сих часів.
Різко відрізняючися від попередніх і сусідніх верств неолітичної культури, вона з характеристичними прикметами одностайності прокидається раптом на великій території, від нижньої Десни до середнього Дністра і Пруту. В аналогічних нахідках мальованого начиння і глиняних статуеток проходить на захід, на Молдову і Семигород, далі аналогії для неї бачимо в нахідках Середнє-Дунайських країв і Адріатичного побережжя, з другого боку вони прокидаються в останніх нахідках Тесалії і в пам’ятках старої егейської культури передмікенських часів. Сі подібності не одному досліднику піддавали гадку, що в сій нашій культурі мальованої посуди маємо відблиски передмікенської або й мікенської культури Егейського побережжя; се дуже привабне об’яснення, але трудність в тім, що тамошня передмікенська культура, що цвіла коло 2000 літ перед Хр[истом], як звичайно приймають, розпоряджала високорозвиненою бронзовою культурою, і трудно собі представити, що людність наших країв переймала орнамент і техніку розписування посуди, а не перейняла від своїх учителів чи посередників металічного знаряддя, ані навіть уживання гончарського колеса, добре звісного в передмікенській добі.
Тому інші дослідники склонні бачити в нашій культурі явище старше від передмікенської культури Егейського побережжя, десь коло 3-ої тисячі літ перед Хр[истом], або навіть прототип передмікенської культури, що був принесений в ті полудневі сторони якоюсь мандрівкою – напр. тракийських племен, що мандрували з чорноморських сторін в краї балканські. [Крім цитованих статей Вовка і Штерна див. ще Hubert Schmidt: Troja-Mykene-Ungarn (Ztschr. f. Ethnol., 1904), М. Ноernes: Die neolithichne Keramik in Oesterreich (Jhrbuch der Zentral-Comm., 1905) і Les premières céramiques en Europe centrale (Compt. Ren., XIII congrès d’antrop., 1908). Про розширення мальованого начиння й спірального орнаменту в Центральній Європі див. Much, Heimat der Indogermanen.] Той факт, що в початках металічної доби ся культура зникає, не лишаючи ніяких слідів, ніякої спадщини у пізнішої колонізації, справді дає аргумент за мандрівкою представників тої пишної культури, – поки що принаймні.
З другого боку признання сеї культури незалежною від егейської, розуміється, висуває на чергу питання – під якими ж впливами розвинулася вона у нас, де її вихідна точка? Як на таку іншу можливу вітчину її пробувано вказати на стару Персію. [Див. Известия XIV арх[еологического] съезда, с. 51. Про найстарші типи мальованої посуди з Месопотамії і їх впливи на середземельну кераміку: J. de Morgan, Observations zur les origines des arts ceramiques dans le bassin méditerranéen, Revue de l’ ec. Anter, 1907. Див. ще до сього: Peet, Wace i Thompson, The connection of the Aegean Civilisation with Central Europe (Classic. Review, 1908). Vassits, South-eastern elements in the prehistoric eivilization of Servia (Annual Britsh School in Athens, 1908).] Правда, не бракує голосів і за тим, щоб бачити в наших нахідках культуру самостійну, яка зробила великий вплив на європейську культуру.
[На такім становищі став напр. в останнім часі, під впливом нахідок трипільських і петренських один з найбільш авторитетних істориків старинного світу Ед. Майер. В останнім обробленні своєї історії (Geschichte des Altertums, І. 2, вид. 1909, § 533, 537, 543, 545, 570) він признає за сею культурою велику оригінальність; вважаючи європейську культуру взагалі пасивною, вповні залежною від культури Полудневого Сходу, він в нашій культурі «на схід від Карпатів» бачить один з немногих (двох тільки) моментів, коли в Європі розвинулося щось незалежне від впливів Полудня. Особливо в похороннім обряді – паленні мерця бачить він сю оригінальність і відси виводить пізніше розширення сього обряду в егейській культурі.]
Але недавні нахідки на Північнім Кавказі і Туркестані посуди і фігурок, не раз дуже близьких до наших, а також і подібних глиняних будівель, з кремінним і мідяним знаряддям (в нахідках туркестанських) роблять досить мало правдоподібною гіпотезу самостійності і більш кажуть сподіватися розв’язання справи від дальших азійських нахідок. Остаточно розв’язати се питання було б передчасно силкуватися тепер, коли ми ще так мало знаємо про сю культуру у себе – коли в нашім розпорядженні лише кілька відокремлених гнізд, більш менш припадково викритих, переважно лихо розсліджених і лихо описаних. Я спинився на сих здогадах тільки на те, щоб зазначити, які інтересні перспективи відкривають перед нами сі нахідки.
Менше ніж для студіювання неолітичної культури, зроблено досі для вияснення фізичного типу неолітичної людності наших країв. Досі можна констатувати лише одно: се була людність довгоголова. [До пояснення, кому се треба: форма черепа обчисляється відносинами його широкості (виступів над ухами), до довжини (від виступа чола над носом до потилиці): сі відносини, помножені на 100, дають «черепний покажчик»: коли, скажім, голова на третину довша в порівнянні з широкістю, то відносини сі =3/4, отже покажчик = 75. Покажчик сей вагається на людських черепах між 58 і 98, але найчастіше між 70 і 85. Черепи з покажчиком вище 80 звуться короткоголовими (брахікефальні); границю довгоголовості беруть різно: 77 (покажчик Брока), тепер частіше 75. Черепи з покажчиком 75 (або 77) і нижче будуть довгоголові (доліхокефальні), між 65 і 80 – середні або ортокефальні; крім того часом ще розрізняють довгуваті (субдолікефальні) і широкуваті (суббрахікефальні – 81 і 82). Очевидно, що голова тим ширша, чим більш має покажчик, і тим довша, чим нижчий покажчик.]
На інші антропологічні прикмети зважалось дуже мало, аби було можна щось загальніше вивести, але де звертали увагу на форму черепа (і розуміється – де похоронний обряд зіставив кістяк цілим, не спалено його), звичайно виявлялося, що неолітичні черепи довгоголові. [Див. Богданова, О черепах каменного века, найденных в России (Антропологическая виставка, т. IV) и Quelle est la race la plus ancienne de la Russie Centrale (Congres internat. à Moscou, т. I). Антонович, О каменном веке Зап[адной] Волыни (с. 1). Talko-Hryncewicz Przyczynek do poznania świata kurhanowego Ukrainy (Materiały antropologiczno-archeologiczne, IV) (тут одначе злучені до купи могили кам’яного віку з могилами переходового часу й початків металічної культури). Менше цінні загальні, голословні характеристики, які різні дослідники дають неолітичній людності, хоч би й на підставі власного матеріалу: напр. Бранденбург, Об аборигенах Киевскаго края (с. 158) – про довгоголовість скорочених скелетів, Спіцин, Курганы с окрашенными костяками (с. 80) – про довгоголовість фарбованих скелетів, Пулавський, Археологические находки в Подольской губ. (Труды XI съезда, II. с. 147) – про довгоголовість в тутешніх похоронах, і т. ін.] Виїмки рідкі, одиничні, і то в похоронах переходового часу, напр. в похоронах з фарбованими кістяками, що стоять уже на порозі металічної культури. [Напр. у Бобринського (Курганы, II с. 54 і 140) опублікований один похорон, де фарбований скелет був короткоголовий – покажчик 82,3.]
Початки металічної культури
Михайло Грушевський
Мідь і бронза, питання про бронзову культуру на Україні, її переходовий характер
Я згадав вище, що в деяких глиняних камерах в околиці Трипілля, з мальованим начинням, знайшлися при урнах мідяні сокирки. Се не одинокий випадок у нас, де серед обстанови неолітичної культури виступають яко перші металічні предмети вироби з чистої міді. Напр. звісна така нахідка з Угорської Русі (Лучка в Ужській столиці), де в похороннім полі кам’яної епохи знайшлася мідна сокирка; в деяких могилах з Поділля поруч кам’яних виступають теж мідяні предмети, так само в могилах з фарбованими скелетами Харківщини. Нахідки альпейських країв (осель на палях) не лишають місця сумніву, що першим металом, який почав входити в уживання серед неолітичної культури Європи, була чиста мідь, і тільки пізніше стала розповсюднюватися бронза, себто сполучення міді з циною (більше менше в пропорції одної часті цини на дев’ять частей міді). Се зрозуміле само собою. Мідь – метал найбільше приступний, найлегший до примітивного оброблення. Вона вправді далеко менше практична, менше тривала і пластична, ніж бронза; але щоб зробити бронзу, треба знати два металі – мідь і цину, і то в їх чистій формі, бо нема такого природного сполучення міді й цини, аби дала бронзу безпосереднє при обробленні, і навіть мідяна та циняна руда дуже рідко трапляються разом.
[Властиво природне сполучення міді й цини звістне тільки в однім місці – в Корнуельсі, в Англії; але домішка цини тут далеко більша, ніж потрібно для бронзи, й для того, щоб добути з сеї руди бронзу, треба перше вилучити з неї осібно цину і мідь.
Про мідяну техніку взагалі – Much, Die Kupferzeit in Europa und ihr Verhältniss zur Kultur der Indogermaneu, 2 вид., Єна, 1893, для Угорщини – Pulszky, Die Kupferzeit in Ungarn, № 84.]
Таким чином, виготовлення бронзи вимагає вже досить значного поступу металічної техніки, і вона з’являлася в ужитку значно пізніше від чистої міді. [Галицькі нахідки вказані в праці Муха і в Oesterreich-ung. Monarchie im Wort und Bild, угорсько-руські – у Муха і Пульского. З центральної України – Ханенко, Древности Приднепровья, І , с. 14 (тут видано 7 мідяних сокир різних форм, серп, спис і долото з Київщини, серп і спис з Катеринославщини, з-над Дніпрових порогів); Антонович, Археологическая карта Киева, с. 77 (мідяна сокира знайдена разом з бронзою); Хвойко, Начало земледелия и бронзовый век в среднем Поднепровье (Труды XII съезда) – мідяні і бронзові нахідки з Київщини; Сицинский, Археол[огическая] карта Подольск. губ., с. 45, 81, 97 (мідяні сокири). Звістка про мідяні ножі «серповидні» і сокирки з Єлисаветградського пов[іту] в Археологических известиях, 1895, с. 371. Без сумніву, й серед інших колекцій «бронзових речей» знайдеться чимало мідяних, тим більше, що хімічного аналізу звичайно не робиться, й мідяні предмети дуже часто з-поміж бронзових не вилучаються. Так в тім же виданні д. Ханенка одна таблиця має підпис: предмети з міді й бронзи. В багатій публікації Штукенберга, Материалы для изучения медного (бронзового века восточной полосы Европейской России, Известия общества археологии, истории й этнографіи при Казанском университете, 1901, т. XVII) також в суміш додані і мідяні й бронзові речі.]
Щоправда, мідяні вироби звісні і деінде, а у нас особливо в досить малім числі. Але на се є свої причини, якими поясняється мала численність сих нахідок: мідь тримається в землі далеко гірше, ніж бронза, а з розвоєм бронзових виробів мідяні предмети в великім числі мусили перетоплюватись на бронзу. Та й увагу на мідяні вироби звернено дуже недавно, й щойно зачинають їх вирізняти в осібну категорію від бронзових; тому й число звісних нахідок мідяних виробів зростає з року на рік. Замітно виступає мідяна культура і на Україні. Досить багате гніздо мідяної культури виходить на яв і на східних границях на Подонні, в теп[ерішній] Вороніжчині. [Розкопки й нахідки з Задонського й Землянського пов[іту] Воронізької губернії (с. Скорняківка і Скакун) – про них Сизов, Скорняковские курганы Воронежской губ. – Древности Моск[овского] арх[еологического] общ[ества], т. XIII, Спицин, Обозрение – Труды отд[еления] слав[янской] арх[еологии], т. І с. 134; речі (списи, сокири, долота) в Москов[ськым] історичнім музеї (покажчик вид. 1893 р., с. 46-7 і 600, скакунівські нахідки записані тут бронзовими). Особливо інтересні тутешні могили, де знайшлися самі кам’яні і мідяні вироби. Такі ж могили знайшлися, очевидно, і в донецьких розкопках Городцова, але він не відрізняв міді і бронзи, подав їх в суміш.]
Одначе треба відрізняти речі початкової мідяної техніки, коли ще бронзи не знали, від пізніших мідяних виробів, що виливалися замість бронзових, як бракувало цини; а така різниця не завсіди робиться.
Мідь, потім бронза і золото – се метали, що становлять ранню металічну культуру. Значно пізніше в уживання входять залізо й срібло.
Своєю появою метали не зробили перелому відразу. Навіть там, де бронза входить згодом в дуже широке уживання і стає головним матеріалом для всяких виробів, від зброї до різних окрас, творячи певну, епоху бронзової культури, і там мідь, потім бронза стрічається якийсь час, і навіть досить довго поруч виробів кам’яних і кістяних, лише поволі випираючи їх з уживання. Мідяні й бронзові вироби все були рідкі, дорогі, й не могли ввійти в ширше уживання відразу. Перше, ніж мідяні вироби встигли поширитись відповідно, з’явилася бронза. У нас же й бронза не встигла запанувати на добре, як явилося залізо.
Досить розповсюднений в археологічній літературі погляд взагалі заперечує існування бронзової культури в Східній Європі, окрім крайньої східної частини, азійського пограниччя, що входило в круг азійської бронзової культури – сибірської й середньо-азійської. [Найбільш авторитетним і рішучим заступником погляду, що в Східній Європі бронзової культури не було, був пок[ійний] Антонович; на жаль, його реферати в сій справі не надруковані, короткі резюме див. в Чтениях Київ[ського] істор[ичного] тов[ариства] [Нестора-Літописця], т. V с. 4-5, Трудах IX [археологічного]з’їзду, т. II, протоколи с. 74-5 і справоздання з засідань в Историческом обозрениии, 1894 р. В першім із згаданих рефератів він уважав придніпрянську бронзу останками по ордах, що переходили наші краї – гунах, аварах, уграх; в другім він виводить її з торговельних зносин, зазначаючи дороги сих останніх; існування бронзової культури він признає тільки на заході нашої території (за лінією Смотрича і Зах[ідного] Бугу) і на Чорномор’ї. Анучін (Труди IX [археологічного]з’їзду, т. II. с. 75-6), відміняючи погляди Антоновича, з різними застереженнями признавав бронзову культуру в Східній Європі, втім розуміння, що в певні часи бронза уживалася для всяких виробів більше, ніж залізо, хоч би залізо й було відоме вже. Інша менш важна давніша література була вказана в 2 вид.]
Так загально заперечити її не можна, але для Центральної України буде відай оправданий такий погляд, що дійсно «бронзової доби» тут не було. Тому що ані міді, ані цини у нас не здобували на місці, бронзові вироби були дістались в наших краях річчю привозною. [Чутки про сліди давнього добування мідяної руди у нас (Бурачков, 0бъяснительная записка – Древности Моск[овского] [археологического] общ[ества], с. 12, Ястребова, Обозрение древностей Херсонской губ., с. 28, Нідерле, с. 208) дотепер не справджені, скільки знаю.] Через те тільки в тих частях нашої території, що лежали в ближчім сусідстві великих огнищ бронзової культури, могли бронзові вироби, бронзова культура прийти до більшого значіння. Так Карпатське згір’я входило в круг впливів інтенсивної середньо-дунайської чи адріатицької бронзової культури; впливи сі були мабуть далеко сильніші, ніж би можна судити по нечисленним звісним нам нахідкам бронзових виробів на галицькім підгір’ї і в горах (тоді мабуть ще переважно зовсім або дуже слабо залюднених).
[Про нахідки в Галичині бронзових речей, техніки середньодунайської й адріатицької, т. зв. гальштатської (їх відграничити не завсіди можна): Demetrykiewicz, Vorgeschichte Galiziens (Oester.-ungarische Monarchie in Wort und Bild, Galizien, с. 120-2), моя стаття: Бронзові мечі з Турецького пов. в Записках Наук[ового] тов[ариства] ім. Шевченка, т. XXXIII (три бронзові мечі, – по кілька таких мечів є в різних львівських збірках), Przybysławski – Skarb bronzowy znaleziony pod Uniżem (Teka konserw., І), також Pułaski, Wiadomość o dwu zabytkach bronzowych znalezionych na Podolu (Pamientnik Fizyograficzny., т. IX) і Труды XI съезда, II, c. 160. Про нахідки з Угорської Русі – Undset, Etudes sur l’âge du bronze de la Hongrie, 1880; Hampel, Trouvaillea de l’âge du bronze en Hongrie, 1886, його ж Alterthümer der Bronzezeit in Ungarn, 2 вид. 1890 (тут видано звише 1000 предметів, а долучений (с. 124) географічний покажчик дає спроможність орієнтуватись спеціально в підкарпатській культурі); в мадярськім виданні його праці: A bronzokor emelékei magyarhonban (Пам’ятки бронзової епохи з Угорщини) подані відомості про нахідки пізніші.]
З другого боку, недавні розкопки в поріччі Донця (в Ізюмськім пов[іті]) наводять на гадку, що тут між кам’яною і залізною культурою були часи досить розвиненого уживання знарядь мідяних і бронзових, що могло стояти в зв’язку з досить сильною бронзовою технікою Подоння, під впливами чи уральської, чи скорше може – кавказької бронзової культури (могили сеї доби дуже бідні інвентарем, предметів бронзових стрічається мало, але брак знарядь кам’яних і залізних, існування форм для відливання бронзових предметів і сліди уживання в роботі добрих, металічних знарядь наводять на гадку, що бронзове знаряддя грало в певнім часі тут досить визначну ролю. [Див. розкопки Городцова і пані Мельник-Антонович в Трудах XII і XIII археол[огічного] з’їзду.]
В центральні українській землі – в басейн середнього Дніпра й Бугу бронзові предмети могли приходити як з заходу, так і зі сходу (з уральських і кавказьких країв), а ще більше мусили приходити з Чорноморського побережжя. Виразний паралелізм в бронзовій культурі північного Кавказу і середнього Подунав’я, останніми часами констатований на великій масі матеріалу [Див. інтересні паралелі в статтях Wilke, Archäologische Parallelen aus dem Kaukasus und den unteren Donauländern (Ztschr. f. Ethnol., 1904) i Vorgeschichtliche Beziehungen zwischen Kaukasus und dem unteren Donaugebiete (Mitt. der anthrop. Ges. in Wien, 1908).], не полишав сумніву, що між сими двома культурами була зв’язь, а таким посереднім містком між ними мусило служити Чорноморське побережжя, з аналогічною бронзовою культурою. Дійсно, в побережжі нижнього Дніпра сліди фабрикації бронзи досить багаті.
Не маючи місцевих джерел, бронзова культура на великих просторах нашої території могла лише дуже поволі розпросторюватись. Камінь і кість мусили заховувати своє значіння в місцевій культурі ще довго по тім, як почали розпросторюватись бронзові вироби; перше ніж встигли вони опанувати її та витиснути з уживання камінь, появились уже вироби залізні. Тим можна собі пояснити, що коли в одних нахідках бачимо в обстанові неолітичної культури предмети мідяні (як в вище наведених), а в інших по кам’яній безпосередньо наступає бронзова культура (напр. в деяких могилах з фарбованими кістяками, де поруч з камінням починає виступати бронза), то маємо знов нахідки, де поруч із камінням виступає безпосередньо вже залізо як його наступник. Такі напр. могили с. Гатного, с. Янкович коло Києва, де залізні знаряддя знаходимо в могилах разом з полірованими камінними і дуже примітивною посудиною. [Могили с. Гатного й Янкович – Труди III [археологічного] з’їзду, т. І, протоколи с. 80 і далі та рисунки до них, і Археологическая карта Киевск[ой] губ[ернии], с. 21.] Отже, виключаючи західні й східні краї нашої території, так слабо ще досліджені – ми скорше можемо говорити про переходовий період від каміння до металу взагалі й сюди зачислити і нахідки металічних виробів разом з камінням і нахідки мідяного та бронзового знаряддя. [Сю переходову епоху звуть часом «енеолітичною» (мідяно-кам’яною).]
З тим всім бронзові вироби були навіть в центральних частях України досить розповсюднені. Не тільки такі, як стрілки, зеркальця й різнорідні окраси, що йдуть потім далеко в часи залізної культури, – в досить широкім уживанні були й такі характеристичні вироби як бронзові сокири, списи, мечі, ножі, що зараз були заступлені залізними, скоро тільки залізо стало росповсюднюватись. [Нахідки бронзи див. в археологічній карті Київщини (з двадцять характеристичних нахідок), також Волині й Поділля, див. покажчики: Каталог коллекции [древностей] А.Н.Поля [в Екатеринославе], розд. II (найбагатша колекція української бронзи). Рос[сийский] исторический музей (бронза з Харківщини й Полтавщини). Ястребов op. c[it.], с. 11 (Херсонщина). Розкопки Городцова і пані Мельник, як вище. Aspelin, І, дод. 1 про українську бронзу (кілька речей з України).]
Бронзові вироби привозились не тільки готовими, але й вироблялись на місці, як показують нахідки камінних форм до відливання бронзових сокир, списів, серпів, або кусні приладженого матеріалу навіть з середнім Подніпров’ї. [Нахідки форм: Zbiór wiadomości do antropol. kraj., XIII, c. 34 (тут особливо інтересно було б справдити гадку автора, що знайдені форми зроблені з місцевого каміння, с. 37 і 50) Археол[ическая] карта Киев[ской] губ[ернии], с. 47. Ханенко, Древности Поднепровья, І, табл. Х-XII. Труды VIII съезда, т. IV, c. 52. Каталог коллекции [древностей] А.Н. Поля [в Екатеринославе], с. 36, 40-1. Ястребов, Обозрение древностей Херсонской губ., с. 28. Краткий указатель музея Одесск. общества истории, 1892, с. 44. Городцов в Трудах XIII з’їзду, І, с. 228-9. Российск. историч. музей (Московський) (колекція кам’яних форм в с. Кардашинки Тавр[ійськой] губ. з-над нижнього Дніпра), Археол[огическая] летоп[ись] Юж[ной] Р[оссии], 1900, с. 24. Aspelin, Antiquités du Nord finnoougrien, І, додаток l.]
Але могил з типовою бронзовою культурою в центральних землях майже не звісно; де й маємо такі, може бути питання, чи не припадково трапились в них самі лише бронзові речі. [Могили с. Должика і Романівки в Київщині – Археологическая карта, с. 57 і 68, декотрі могили Гермесової Близниці і Вел. Білозерки – Забелин, История русской жизни, I, с. 617-8, Бобринский, Кургани, III, с. 23-5 і ін.]
Початки залізної культури
Михайло Грушевський
Переходові типи, похоронні поля, культура Північної України, культура степова і передстепова: течія антична і азійська, «скитсько-сарматський» тип, готський стиль, слов’янські типи, сліди тюрків; антропологічний тип людності
Рання залізна культура наших країв в археології залюбки зветься скитською. Але се назва наскрізь конвенціональна; вона означає взагалі перші стадії залізної культури, в котрій між іншими народами жили на нашій території й скити: сею назвою протиставляється вона пізнішій залізній культурі, головно слов’янській. Взагалі дуже багатий і різнорідний матеріал доісторичної залізної культури наших країв далеко ще ані використаний, ані вистудійований в тій мірі, аби можна було його уложити в докладну хронологічну та етнографічну схему. Тому ліпше оминати етнографічних назв там, де нема певності що до етнографічної приналежності, і держатися фактів самої культури.
Я вже згадував, що ми маємо такі нахідки – головно в північнім поясі України, де залізо безпосередньо наступає по кам’яній культурі. Напр. в згаданих могилах північної Київщини (с. Гатного, Янкович) залізна зброя виступає разом з кам’яним знаряддям і дуже примітивними глиняними виробами. В інших знов нахідках старі культурні типи неолітичної доби переходять до залізної культури через більшу або меншу домішку мідяної або бронзової. Так в могилах поріччя Дінця похорони з фарбованими кістяками, без значних відмін, стрічаються то в обстанові самої неолітичної культури, то з знаряддям камінним і бронзовим (або мідяним), то крім бронзи появляються вже покажчики залізної культури – зброя залізна, шкло, срібло. [Розкопки Городцова і пані Мельник як вище.] Похоронні поля, в великім числі викриті в поріччі Бугу, дають предмети від неолітичних часів до досить пізньої залізної доби, без виразних відмін в типах похорону чи іншій культурній обстанові. Щоправда студіювання їх лишає багато до бажання.
В північнім лісовім поясі отсі похоронні поля тепер являються найбільш типовим явищем з часів ранньої і пізнішої залізної культури (з перед часів великої слов’янської міграції) і через те мають велику цікавість, та тільки в останніх часах стали звертати на себе увагу і досліджені дуже мало і слабо. Похорони в них стрічаємо великими групами, без могильних насипів, під поверхнею землі, часто в суміш – погребаних і спалених небіжчиків. Старші поля, як от побужські, поруч пережитків неолітичної культури дають вироби бронзові (окраси), залізні, кам’яні, з слідами впливів ранньої залізної культури Заходу (гальштатської). Молодші, як розкопані досі подніпрянські визначаються характеристичними предметами останніх століть перед Хр[истом] і перших по Хр[исті], як фібули – т. зв. римських провінціональних або кельтських типів, шкляну посуду й намиста; глиняна посуда, поруч примітивних виробів, стрічається в дуже гарних, правильних формах, роблених на колесі. Орнамент сеї посуди не багатий, часом дає лише дальшу аналогію з пишною орнаментацією неолітичних точків; мальованого начиння не бачимо – культура глиняних осель, як я вже сказав, не лишила у нас спадщини в пізніших верствах колонізації.
[Хвойка, Поля погребений в среднем Приднепровье (Записки рус[ского] археол[огического] общ[ества], т. XII, вип. 1) – дуже коротенькі записки а сумаричними характеристиками. Предмети видані у Ханенка, Древности Приднепровья, вип. IV. Видані гарно, але тільки з сумаричними замітками, так що не можна часом вирізнити їх з поміж інших. Про похоронні поля на верхів’ях Бугу – Шараневича, Cmentarzyska przedhistoryczne we wsiach Czechach i Wysocku (Teka konserwatorska, II) i Das grosse prähistorische Gräberfeld zu Czechy (Mittheilungen der Central-Commission, 1801), і моє: Похоронне поле в с. Чехах – Записки, т. XXXI.]
Культурні верстви сього північного поясу, де камінне знаряддя виступає всуміш з залізом, або з бронзою і залізом, або серед бронзових та камінних предметів прокидаються такі покажчики пізнішої культури як золото, шкло, посуда пізніших типів – вони хронологічно мають, очевидно, відповідати старшій залізній культурі середземельного басейна, т. зв. гальштатському періодові (більш менш до VI в. перед Хр[исті]). До сеї доби належить і найбільш багата і блискуча нахідка тих часів – золотий скарб михалківський, знайденний в розмивах Збруча під с. Михалковим (знайдено його ще в [18]70-х роках, але довго переховувано секретно і тільки тепер опубліковано). Він містить в собі діадему з золотої бляхи, багато застіжок (фібул), кілька наручників, круглих блях (фалярів), ґудзиків і інших окрас; деякі предмети мають повну аналогію з окрасами гальштатського типу з золотих скарбів сусідньої Угорщини. [Muzeum imienia Dzieduszyckich: Złote skarby Michałkowskie opracował K. Hadaczek, 1904. По них K. Hadaczek, Zum Goldschatz von Michałków (Jahreshefte des ärchaol. Instit.). Hoernes, Goldfunde aus der Hallstattperiode in Osterreich-Ungarn (Jahrb. der Zentral-Kommission, 1906).]
Бронзові окраси гальштатських типів стрічаються також в похоронних полях Побужжя і Подніпров’я. [Напр. нахідки Київської губ. – Древности Поднепровья, І табл. XVI ч. 60, Бобринский, III с. 23 і таб. II, Матеріали до укр[аїнської] етнол[огії], III с. 6-8 й ін.] Чого-небудь оригінального, місцевого з сих північних сторін поки що не можемо вказати як для сього ранішого, так і пізнішого, кельтського періоду (т. зв. культури la Tene) [Зветься так від багатої, типової нахідки на мілині (tène – мілина) Найбурського озера в Швейцарії.], ще обіймає останні століття перед Хр[истом], і в деяких характеристичних своїх виробах також прикидається часом і у нас не тільки на Подніпров’ї, а і далі на схід – розуміється вже в останніх століттях перед Хр[истом]. [Беляшевский, Поле погребальных урн la Tène в Радомысльском у[езде] (Археол[огическая] летоп[ись] Ю[жной] Р[оссии], 1904). Спицин, Памятники латенской культуры в России (Известия археол[огического] ком[итета], XII). Про нахідки галицькі – Oesterreichische Monarchie, Galizien.]
Взагалі північний пояс (більше менше від Києва і Львова на північ) – скільки можна розуміється судити по дотеперішньому дуже бідному матеріалу – як в попередній, неолітичній, так і в новій, металічній добі, аж до великого слов’янського розселення жив дуже нерухомим життям, без різких культурних і етнографічних пертурбацій. Не видко нічого, що вказувало б на якісь різкі зміни, нові могутні хвилі, які б захоплювали старе життя. Відгомони великих культурних перемін здалека, в безмірно ослаблених продиралися сюди і тихо осідали на старе життя, на старі форми, не маючи сил їх опанувати й витиснути новими, вищими. Таке, повторяю, вражіння дотеперішнього нашого знання; може несподівана нахідка відкриє нам зовсім нові перспективи.
Далеко виразніше й інтенсивніше ніж в сих північних сторонах виступає еволюція залізної культури останніх 500-600 літ перед Христом в приморськім степовім поясі і передстеповім Подніпров’ї (з полудневою Київщиною й Полтавщиною виключно). Тут бачимо кілька сильних культурних течій, що стрічаються й комбінуються з собою.
Перший тип, се залізна культура з виразними слідами античних впливів – нахідки й могили з грецькими речами, або зробленими з грецьких взірців. Найбільш звісні багаті типові могили сеї категорії в Кул-оба коло Керчі, Карагодеуашх коло ст. Кримської на Кавказі, могила Чортомлицька коло Порогів, Рижанівсьва в полудневій Київщині (Звенигородський п[овіт]). Се все могили, безперечно, варварські, але з багатим запасом грецьких виробів, часом спеціально приладжених до вимог варварського життя (в виборі тем, орнаменту і в самих речах) як от славні вази кул-обська і чортомлицька з сценами скитського життя; як витискані з золота бляшки для нашивання на одежу, по варварській моді; як різні багаті окраси, незвичайні для грецького убрання, але вимагані охочою до золота варварською людністю. Сі могили можуть бути датовані тільки дуже приблизно, на підставі стилю й техніки виробів, і кладуться на V-II в. перед Христом, – часи скитсько-сарматські.
Окрім таких особливо багатих похоронів більше відокремлені сліди впливів грецької, потім грецько-римської культури виступають в численних нахідках – чи то в могилах, чи на останках осад, в великім числі в виді чи то металічних виробів, чи монет. На Подніпров’ї вони сягають майже лінії лісів, на вододілі Дніпра і Дону, в басейні Дінця сягають такого глибокого передстепов’я, як Харківщина. [Головне: Ашик, Боспорское царство, 1848, Antiquités du Bosphore Cimmérien, 1854, Древности Геродотовой Скифии, т. II, 1874, Zbiór wiadomości do antropologii knjowej, т. XII, Лаппо-Данилевский і Мальмберг, Курган Каргодеуашх (Материали по археологии России, N. 13), загальне: Толстой і Кондаков, Русские древности, т. І і II. Про нахідки античної посуди і монет ще нижче.]
Поруч з сими античними впливами стоять інші, що стилем своїх виробів і предметами в’яжуться з передньою Азією, Туркестаном і Сибір’ю. Вони характеризуються багатством бронзових речей, особливо окрас кінських і колісничних, з характеристичним орнаментом – звірячим (цілі звірі і поодинокі часті звірячі – головки кінські й пташині дзюби, лапи, тощо). Орнамент сей виконаний сухо, схематично, утрировано, в противність елегантному реалізмові грецької штуки. Той же стиль і той же орнамент стрічаємо і на золотих, срібних, кістяних окрасах. Найбільш характеристично виступає він в нахідках могил Лугової (Александропільської) й Краснокутської недалеко порогів, на правім боці Дніпра та (в Катеринославськім повіті), Аксютинецької й інших коло Ромна. [Древности Геродотовой Скифии, т. І, Бобринский, Курганы близ м. Смелы, II-III, Ханенко, Древности Приднепровья, вип. III-IV (тут і мішані еленістично-оріентальні нахідки).]
Сі дві течії на Україні стрічаються й комбінуються з собою: бронзові, кістяні й інші вироби того східного стилю надибуємо часто в одних могилах з античними речами, стрічаємо теми того середньо-азійського стилю в античній передачі, змодифіковані, ублагороднені, як з другого боку бачимо еленістичні теми, варваризовані роботою тубильних майстрів. [Напр. в інших Оксютинецьких розкопках – див. Самоквасова, Основания хронологической классификации (1892, с. 28 і далі), або і в Чортомлицькій та Луговій могилі.]
Хронологічно і етнографічно відграничити сі два культурні типи ми не можемо, хоч і бачимо виразно їх відмінний початок. Вони безперечно стрічались у одних і тих самих народів. Разом взявши, можна їх характеризувати багатством бронзи і золота, а рідкістю срібла (є нахідки, де при багатстві золотих і бронзових речей не знайшлось нічого срібного) [Пор. Дарієвка, Оксютинці – Бобринський, II, с. 128-9, 162], та сими характеристичними впливами – античним (грецьким) і азійським.
З усіх типів ранньої залізної культури (повторюю – всіх її численних варіантів ще далеко не можна звести в якусь систему) сі мішані типи найскорше можна назвати скитсько-сарматськими, але й то більше з хронологічного й культурного, ніж етнографічного погляду, бо ся культура певно переходила і до дальших сусідів скитів та сарматів. Навіть похоронний обряд міг перейматись завдяки політичній перевазі, і нахідки скитсько-сарматського типу середнього Подніпров’я не можна вважати слідами скитів-сарматів.
Безпосередньо перед великою слов’янською міграцією, в II – IV вв. по Хр[исті] бачимо нову течію в техніці і стилю, так званий готський або (як звуть його в західній штуці) меровінгський. Назва ся о стільки лише оправдана, що стиль сей, розвинувшись в наших краях безпосередньо перед міграцією готів на захід, був ними присвоєний і широко розвинувся на заході, в новозаснованих германських державах. Походження ж він безсумнівно східного, і йшов з Персії й Туркестану. Характеризується він також замилуванням до золота й бронзи, але здоблених не пластикою, а садженим різнокольоровим камінням, шклом, або емалією. Місце пластичної орнаментації займає інкрустація; давній звірячий, більш реалістичний орнамент никне, панують схематичні або геометричні форми. Прототипи сього стиля новіші розкопки в Персії викривають нам з перед кількох століть перед Хр[истом]. [Такі напр. видані з розкопок Моргана інкрустовані речі з Ахеменидських могил – La délégation en Perse 1897 a 1902, par J. De Morgan, 1902, с. 30, 92.].
Інтересна нахідка в Керчі викрила похорон з предметами готського стиля цінний тим, що він має дату в виді відтиску римської монети – кінця III або початку IV в. [Э. Штерн, К вопросу о происхождении «готского стиля» предметов ювелирного искусства – Записки Одес[ского] общества истории, т. XX. Про готський стиль в наших краях – Толстой і Кондаков, Русские древности, кн. III, Ханенко, Древности Приднепровья, кн IV, de Вау, La bijouterie des Goths en Russie, 1892. Пор. нахідки з дальшого етапу в розпросторення сього стилю – з Середньодунайської рівнини: Нampel, Altherhumer des frühen Mittelalters in Ungarn, 1905, III, «перша група».]; се час, коли той готський стиль починає поширюватися в наших краях.
З слов’янською міграцією в лісовім і передстеповім поясі визначаються нові слов’янські культурні типи – в похоронах і осадах. Їх характеризує багатство срібла, що переважає над золотом; бронза грає досить малу ролю – лише яко заміна дорогших металів для бідніших верств; орнамент і стиль вповні різняться від скитсько-сарматських і готських. Про сю культуру будемо говорити нижче. В степовім поясі рух турецьких орд (VI-XII в.) приносить нові типи похоронів і похоронних пам’яток: се т. зв. кам’яні баби – грубо різьблені з каменя фігури різних типів, характеристичні монументи турецьких народів, і похорони з конем, що покривають собою степові простори нашої території, кінчаючи полудневою Київщиною (Пороссям) на півночі. Се найчастіше могили впущені, себто викопані в вершку вже готової, давнішої могили.
В степовім поясі могили старших часів (з скорченими червоними скелетами, або скитсько-сарматськими похоронами) дуже часто мають зверху такі пізніші похорони кочівників з конем цілим, або його частями (найчастіше голова й ноги коня). Могили з сим похороном вінчаються часом кам’яними бабами; останніми часами розкопки кількох таких могил уставили безсумнівно і зв’язь сих похоронів з кам’яними бабами.
[На призначення й приналежність кам’яних баб кинули світло відкриття в Північній Монголії, зроблені в 1890-х рр. Уже Радлов у своїх Alttürkische Inschriften вказав на подібність кам’яних баб до старотурецьких «бал балів», намогильних статуй з VIII в., знайдених там, і Вісловив гадку, що саме слово «баба» – се тільки змінене «бал бал». Се потвердило звістку, дану ще Рюйсброком, що кам’яні баби – намогильні пам’ятки половців (Recueil de voyagas, IV с. 37). Новіші досліди потверджують зв’язь їх з могилами кочівників; лишається лише докладніше уставити їх хронологію і еволюцію типів. Див. Бранденбург, К вопросу о каменных бабах – Труды VIII съезда, т. III; Кулаковский, К вопросу о каменных бабах – Археол[огические] известия, 1898; Мустафин, Каменные бабы (Проток[олы и сообщения] Туркестан[ского кружка] люб[ителей] археол[огии], 1898); Миллер, Археологические изыскания в окрестностях Таганрога, Археолог[ическая] летопись, 1903 і в Bulletin et memoires de la Soc. d’ Anthropologie, 1903. Трифильев, Курганы с каменными бабами в Купянском у[езде] и Веселовский, Новый тип каменных баб – Труды XII съезда, т. I і III. Ще: W. Demetrykiewicz, Figury kamienne t. zw. bab kamiennych i stosunek ich do mitologii slowiańskiej (Sprawozd. akad. um. w Krakowie, 1910).]
Значіння сих пам’яток й їх етнографічна приналежність вияснилася таким чином зовсім певно. Перед тим, навіть дуже недавно ще в похоронах з конем бачили похорони слов’янські (полян) [Теорія Антоновича – його Раскопки в стране древлян, і численні реферати, напр. в Трудах VIII съезда, IV, с. 69.]; одначе коли почали такі похорони викриватися в більших масах у всім степовім чорноморськім поясі, мусило таке об’яснення рішучо захитатись. Невиясними зостаються тільки деталі: в яких саме часах сі похорони з’являються, до яких самих орд належать; але що маємо тут останки турецьких орд, не можна сумніватися. Також ясна справа північних могил сього типа – в полудневій Київщині; се могили чорних клобуків, XII в. [Речником нового погляду виступив особливо пок[ійний] Бранденбург, в рефераті «Какому племени могут быть приписаны те из языческих могил Киевской губ., в которых вместе с покойниками погребены остовы убитых лошадей» – Труды X съезда, т. І, дискусія там же т. III с. 67-8, і на XII з’їзді, з поводу реферату Городцова: «Погребение с конем в Европейской России» (Труды XII съезда, III с. 30 286). Також Спицин, Курганы киевских торков и берендеев. – Труды отд[еления] слав[янской] археологи, т. IV, Ханенко, Древности Приднепровья, т. IV.] Ми входимо з сими пам’ятками уже в вповні історичні часи.
З антропологічного погляду похорони з часів металічної культури відкривають перед вами існування в наших краях нової раси – короткоголової.
[Звичайно говориться про тип скитський, чи «скитсько-сарматський», але се поняття о стільки широке, елементи культури, що його характеризують, так широко розпросторені, в додатку похорони сих типів так часто комбінуються з пізнішими в одних могилах, що про характеристичний антропологічний тип їх при теперішнім стані антропологічних дослідів приходиться говорити з дуже великою обережністю.
Перші наукові спостереження принесла стаття Бера в Древностях Геродотовой Скифии, т. І, про черепи з Лугової могили (повторена з різними примітками в Archiv für Anthropologie, 1877); Бер поміряв 5 черепів, було 3 широких і 2 довгих. Богданов у своїй розвідці, О могилах скифосарматской эпохи в Полтавской губернии и о краниологии скифов (Антропологическая виставка, III і потім в Quelle est la race) розпоряджав матеріалом з Посулля (Оксютинецькі могили), себто з території, що лежала далеко за границями Скитії. Нічого дивного, що тут довгоголові рішучо переважають (10 довгоголових і 1 короткоголовий), навпаки – се факт дуже інтересний для розрізнення скитсько-сарматської культури від скитського народу; не зваживши на се, Богданов вивів хибно, що скити були довгоголовою расою.
Талько-Гринцевич в своїй цитованій праці до скитської категорії зачислив 15 до 18 черепів з тих якими розпоряджав (в різних місцях праці число подане різно), з них 6 довгих; 4 коротких, 2 середніх, (покажчик 75 до 77), але всі вони походять з полудневої части Київської губернії (могили з під Холодного Яру й Рижанівки – див. с. 6), і в деяких з сих могил скитський тип не виражений досить сильно (додати б можна дещо з II т. розкопок Бобринського – напр. с. 224 й ін). В кождім разі матеріал так малий і так мало характеристичний, що про короткоголову скитську расу не можна ще так загально і категорично говорити, як говорять (напр. Бобринський op. c[it.], III с. VII).]
Довгоголова людність, яку ми бачили тут в неолітичних часах, не зникла, ми її бачимо далі, напр. в похоронних полях, і в більше або менше чистих формах довгоголовість виступає потім в пізніших похоронах слов’янської доби. Короткоголових стрічаємо в степових скитсько-сарматських похоронах, і в тих впущених могилах з конем (тим часом, як старші, первісні похорони належать до людності переважно довгоголової). Часами, як пізніша спорадична домішка, виступають короткотоловці і в похоронах старших типів. Недавні розкопки в поріччі Дінця виказали, що тим часом як в старших типах похорону з фарбованими кістьми переважає довгоголовість, в пізніших беруть перевагу середньоголові, а у впущених могилах з конем – уже чисті короткоголовці. [Див. Покровського, О черепах кочевников – Труды XI съезда, II, Анучина, О черепах из курганов и могильников Изюмскаго у[езда] – Труды XII съезда, I.]
Проби лінгвістичного освітлення
Михайло Грушевський
Питання про індоєвропейську правітчизну і пра-культуру; теорії індоєвропейської правітчизни; «індоевропейська раса», мішання типів, негативність результатів для нашої території, комбінований історично-лінгвістичний метод
Оглянувши таким чином сліди культурного життя на українській території, зовсім натурально буде поставити питання: В яких відносинах описані зміни культури і різні форми її стоять до тих етнографічних груп, які пробували колись на сій території? Чи стоять сі зміни в якимсь зв’язку з рухами, міграціями тих давніх мешканців? І в яких культурних формах в сім археологічнім матеріалі проявляли себе представники слов’янської, і спеціальніше – східнослов’янської людності, предки теперішньої колонізації.
Археологія сама не може дати відповіді на сі питання, тож мусимо звернутися до інших дисциплін. Історія може дати тільки дуже неповні відповіді, бо не проникає далеко в глибину сих країв і їх минувшини. Тому перше ніж звернути ся до її даних, попробуємо ужити до помочи інших джерел, а перед усім порівняного язикознавства, що береться до розв’язання сих питань з своєї сторони і своїми засобами: спробуємо вияснити сі питання, опираючись на студіюванню язиків, що не тільки уставляє відносини тих язиків і їх споріднення, але й старається вияснити рівень культури даних народів, їх культурні відносини, і взагалі ставить собі задачі з кругу історії культури їх.
Та як то часто буває, і лінгвістика з далеко більшою легкістю давала відповіді на такі питання на перших кроках свого розвою, ніж пізніше, коли поставлені були більші вимагання що до методів сього студіювання. [Історія наукових студій над сими питаннями докладно представлена у О. Шрадера, Sprachvergleichung und Urgeschichte (3 вид[ання], 1906, Єна), E. de Michelis, L’origine degli Indo-Europei, Турин, 1903, також С. I. Tylor, The Origin of the Aryans, Лондон, 1889 (французький переклад 1895, російський 1897), І. Schmidt – Die Urheimath der Indogermanen und das europaische Zahlsystem, Abhandlungen der Berliner Akademie, 1890.]
Не дуже давно признавались певними і перейшли навіть в підручники погляди, що велике індоєвропейське плем’я (зване також індогерманським або арійським), в склад котрого входили і предки, чи асимілятори сучасних слов’янських народів, перед своїм розкладом на поодинокі галузи і групи мешкало в Азії, на західних згір’ях Болортага і Мустага, на північ від Гіндукуша.
[Утерті назви «індоєвропейське плем’я», «арійські народи» можуть уживатись тільки з повним застереженням, означаючи народи, що говорять індоєвропейськими мовами, хоч належать безперечно до різних асимільованих рас; М. Міллер дотепно сказав, що як казати про арійську расу, то однаковим правом можна б говорити про доліхокефалічну лексику і брахікефальну граматику.
Найбільш відповідною назвою для групи сих мов уважаю «індоєвропейське», а «арійське» не годиться зовсім, бо означає тільки східну галузь сієї групи – мови іранську і індійську, хоч уживається часто і в загальнім значінні.]
Там дійшло воно значного культурного розвитку: знало важніші метали (бронзу, золото, срібло, залізо), було добре ознайомлене з хліборобством, мало значно розвинений родинний і громадсько-політичний устрій. В такім високім культурнім стані поодинокі члени індоєвропейської родини приходили потім звідти в Європу. Таким виводом дуже улегшувалось орієнтування в археологічнім матеріалі: признавалось за певне, що кождий індоєвропейський нарід прийшов в Європу з металічною культурою, значить колонізація чи то палеолітична чи неолітична була не індоєвропейська, а старша, і треба було тільки в залізній культурі відшукувати культуру того чи іншого індоєвропейського народу.
Та одначе проти сих виводів, що знайшли собі найбільш повне представлення в голосній свого часу праці Pictet [Pictet, Les origines Indo-européenes ou les Aryas primitifs, т. І, вийшов в 1859 р.; нове, не змінене в головних поглядах видання 1877 p. в трьох томах.], виступили цілим рядом закиди і поправки. Передовсім таким суперечним питанням стала справа правітчини індоєвропейських народів. Почавши з кінця [18]50-х рр. і до нашого часу цілий ряд учених виступив проти азійської теорії, переносячи індоєвропейську правітчину в Європу та уміщуючи її в різних краях останньої, і тепер європейська теорія рішучо переважає. [Різні погляди в літературі були вказані в 2 вид., тепер їх пропускаю. Докладну бібліографію до р. 1899 див. W. Ripley, A selected Bibliography of the Anthropology and Ethnology of Europe, Бостон, 1899. Головніше в курсах Шрадера і Мікеліса.]
Ще важче узялася критика до справи індоєвропейської культури. Тим часом як Пікте і за ним інші представляли собі індоєвропейську людність з значно розвиненою металічною культурою, новіші дослідники признали за нею з усіх металів знайомість лише з міддю (навіть не бронзою), але й уживання, сього металу вважають ще мало розвиненим, так що індоєвропейські народи під час свого розселення перебували властиво; в неолітичній і аж розійшовшись прийшли до металічної культури. На правітчині се був нарід головно пастуший, кочовий, а хоч був обзнайомлений з початками хліборобства, то воно значнішу ролю осягнуло аж на нових осадах. [До таких виводів прийшли два авторитетні історики культури як Ген (V. Hehn) і О. Шрадер і тепер, хоч з деякими ваганнями, в головнім се погляд майже загально прийнятий.]
Розуміється, як би культурно-історичні досліди язикознавців могли дати певні вказівки щодо вихідної точки індоєвропейської колонізації, її розвою і того культурного стану, в якім та колонізація переходила, то се б багато помогло нам до орієнтування в справі передісторичного залюднення нашої вітчини і початків слов’янської колонізації. Досі маємо тільки правдоподібності. Такими правдоподібностями вважаю виводи (прийняті рядом визначних учених) – по-перше, що старим осідком індоєвропейських племен була Східна Європа; друге – що сі племена почали ділитися ще в неолітичній культурі. Се друге виводиться з того, що спільних назв для предметів вищої культури в язиковім запасі індоєвропейськім не знайшлося, а неймовірно, аби така спільна назва могла затратитись цілком, не лишившись бодай у декотрих груп, – тому звідси вивід, що назв для предметів вищої культури не було перед розселенням, отже й самої її не було.
Щодо правітчини, то се справа більш складна, і тому мушу коло неї бодай коротенько спинитися. Перед усім треба піднести, що за азійською правітчиною не промовляє ніщо; ся теорія уложилась силою традиційного призвичаєння дивитись на Азію, як на вітчину людського роду; одинокий момент, що промовляв би за нею – се лінгвістичні зв’язки індоєвропейців з семітами, але таких старих зв’язків до тепер не виказано, і ся теорія стратила кредит. Натомість все більше звертають на себе увагу і здобувають значіння зв’язки і подібності індоєвропейців з фінами. Вони ще не проаналізовані докладно і не оцінені рішучо, але без сумніву існують, і вказують на Східну Європу як місце споконвічного сусідства індоєвропейців з фінами.
[Про них і про генетичну зв’язь (спільне походження) індоєвропейців з фінами, що приймають декотрі дослідники на підставі тих стичностей – Anderson, Studien zur Vergleichung der indogerm. u. finnisch-ugrischen Sprachen, 1879. Thomsen, Beróringer mellem de finske og de baltiscke Sprog, 1890. Веске, Славяно-финнские культурные отношения по данным язика, 1890. J. Mikolla, Beruhrungen zwischen den westfinnischen und slavischen Sprachen, I, 1894. H. Sweet, The history of language, 1900. Wiklund, Finnisch-ugrisch und Indogermanisch (Le monde oriental, 1906). Інша давніша література в 2 вид. Див. ще нижче про фінсько-іранські стичності.]
В Східній же Європі заховалися й найбільше архаїчні язики індоєвропейської родини (литовсько-латишська група). Цілий процес колонізації індоєвропейських народів далеко легше пояснити собі з європейською правітчиною, а що особливо важно: лінгвістичні стичності різних груп між собою вказували б, що вони на правітчині, перед міграцією були розміщені між собою аналогічно з їх теперішнім розміщенням, а се дуже тяжко, попросту неможливо помирити, припустивши міграцію в Європу з Болортага. З сих всїх обставин справді стає більш правдоподібною правітчина в Східній Європі.
Ся правітчина мусила займати значні простори, бо скотарський, переважно кочівничий спосіб життя індоєвропейців вимагав великих просторів, а сей пранарід мусив бути численним з огляду на його пізніше розспросторення. Правда, він певно асимілював при розселенні, а мабуть іще й перед ним у великім числі чужі народності; на се виразно вказує антропологічна мішанина індоєвропейських племен – типів ясних і чорних, короткоголових і довгоголових, а й сама язикова диференціація була безперечно прискорена сею асиміляцією чужерідних елементів. Але сама така асиміляція можлива тільки при значній асиміляційній масі. Брак спільної назви для моря вказував би, що правітчина не лежала при самім морі, могли лиш декотрі племена доходити до моря (Чорного чи Балтійського). Скотарське господарство – з одного боку, з другого знайомість з медом, пчолою і медведем, засвідчена фактами мови, – вказували б як на найбільш правдоподібні місця індоєвропейської правітчини на пограниччі степу і лісу, що тягнеться в полуднево-західнім напрямі через східноєвропейську рівнину. В такім разі слов’яни, і навіть ще ближче – наш нарід може бути автохтоном на певній часті своєї території, і його пізніші міграції були розмірно не великі.
Все се, що правда, тільки правдоподібності. Не маємо ніяких вказівок на те, аби індоєвропейські народи виемігрували в Європу з Азії. Нема ніяких фактів, котрі б вказували, що на нашій території перед індоєвропейською колонізацією існувала яка-небудь інша. [Досить розповсюднена фінська теорія – що Східну Європу перед індоєвропейцями цілу займали фіни, не має ніяких реальних підстав. Тільки в північній її часті при пізнішим розселенні слов’яни посунули фінів далі на північ.] Але треба додати важне ограничення – не маємо того всього в нашім теперішнім матеріалі, при тих засобах досліду, якими розпоряджаємо. І рахуючися в повній силі з тими правдоподібностями, які дає нам теперішній дослід, се і не дуже налягати на тих правдоподібностях.
Відкриваючи нам перспективу культурного розвою народів індоєвропейської групи, зводячи їх широко розстріляні проміння до певного, правікового ядра, язиковий матеріал дає тільки дуже загальні вказівки на ту конкретну територію, ті реальні обставини, в яких переходив сей розвій. Так само як історичне слідження індоєвропейського розселення тільки приблизно приводить нас до тих – все таки дуже широких, докладно не вияснених просторів, з котрих мусило йти се розселення. Супроти своєї цілі ми й на сій дорозі – індоєвропейських старинностей кінець кінцем опиняємося в подібних обставинах, як на дорозі археологічного та антропологічного слідження. Там дається нарід і його культура, шукаємо території; тут територія і культура, або територія, культура і фізичний тип – шукаємо народу-носителя тої культури і фізичних прикмет, насельника території. Одинока спільна величина, яка могла б послужити нам до зведення у одно сих проблем – культура, але вона занадто загальна. Як би нам міг бути до того одправною точкою ще фізичний тип – але й сього нема!
Археологія, як ми бачили, виразно вказує нам на українсько-руській території перед слов’янською міграцією два відмінні типи: довгоголовий – неолітичний, і короткоголовий, що поруч довгоголового виступає в часи металічної культури. Питання, котрий тип індоєвропейський або спеціально слов’янський? На се антропологічне питання не можна цілком відповісти. Як я вже згадував, народи індоєвропейської родини мають мішаний тип: чорний і ясний, короткоголовий і довгоголовий; сю мішанину помічаємо навіть на територіях самих народів; полишаючи на боці кольор, напр. північні германці довгоголові, а полудневі короткоголові, полудневі італійці довгоголові, північні короткоголові і т. ін.; в результаті одні уважають первісним індоєвропейським типом довгоголовий («германський»), інші – короткоголовий (т. зв. «кельто-слов’янський» [Література в 2 вид[анні].]).
І можливо зовсім, що ся мішанина типу у індоєвропейських народів старша і від часів розселення, то значить, що сі племена ще перед розселенням, на правітчинї не були чистим типом, одностайною антропологічною расою. [Таку гадку з усею рішучістю висловив Вірхов ще в 1883 p. (Korrespondenzblatt der deut. Ges. fur Anthropologie), і до неї все більше схиляють ся дослідники.] Самий етнічний і язиковий тип індоєвропейський міг утворитись наслідком мішання, метизації рас, як і потім таке мішання, асимілювання чужеродців вплинуло, без сумніву, і на розділ індоєвропейської групи і на пізніше відрізнення поодиноких індоєвропейських груп, на витворення в середині їх поодиноких народів.
[Про вплив етнічного мішання, метисації на відрізнення язикове – напр. Ascoli Sprachwissenschaftliche Briefe (пер), 1887, Тейлор ор. c[it.]., Гірт, Die Verwandchaftsverhältnisse der Indogermanen (Indogerm. Forschungen, 1894) і новіша його праця Die Indogermanen, 1905, т. І, Бодуен де Куртене, О смешанном характере всех языков (Ж. М. Н. П. [Журнал Министерства народного просвещения], 1901, IX). Против надуживання сього об’яснення справедливі замітки висловив Яґіч (Einige Streitfragen, Archiv, XXII), указуючи, що діалектичні різниці в кожній більшій лінгвістичній масі і без того неминуче мусять бути. Але се зовсім не зменшує впливів мішання на язикову диференціацію, що хотів новіше заперечити Шрадер (ор. c [it.], вид. 3).]
Таким чином справжнього індоєвропейського типу може бути й не було зовсім, як не було може й «первісного слов’янського» одностайного антропологічного типу. Теперішні слов’яни переважно короткоголові: на заході й полудні тип сильно короткоголовий, в напрямі на північ і схід він слабне – сильно переважає ще у українців, але у поляків і великоросів з ним уже бореться середньоголовий, з значнішою домішкою довгоголових. [Про се І. Deniker, Les races des l’Europe. I. Indice céphalique en Europe, 1899, II. La Taille, 1907. W. Ripley, The races of Europe, London, 1900. Niederle, O původu Slovanů i Slovanské Starožitnosti, розд. III. Talko-Hryncewicz, W kwestyi pochodzenia Słowian – Wisła, 1902. Новіший перегляд питань: Hoernes, Natur u. Urgeschichte, I (1909). Старша література в 2 вид.]
Матеріал з старих могил дає більший процент довгоголових, а в українських поганських могилах, що по культурним прикметам уважаються за слов’янські, довгоголовість навіть переважає; але тип уже й тут не одноцільний, а мішаний: є й короткоголові й середні типи.
В таких обставинах хопитися якоїсь антропологічної прикмети, наприклад довгоголовості, і взяти її за етнографічну прикмету індоєвропейців; прийняти певні культурні прикмети, певний похоронний обряд за їх спеціальність і зв’язавши се з поняттям індоєвропейської правітчини, відтворювати образ індоєвропейського розселення – було б з методичного становища повною довільністю. [Тим способом утворена була десять літ тому теорія германсько-індоєвропейської правітчини Муха і Косінни. Ототожнивши культуру передісторичної Німеччини з культурою індоєвропейською, довгоголовий германський тип прийнявши за первісний індоєвропейський, зробивши Німеччину правітчиною індоєвропейських германських народів, а германців – безпосередніми спадкоємцями і продовжателями індоєвропейської культури, вона попала в тон амбіціям німецької суспільності і здобула чимало прихильників. Але з наукового становища зісталася фантазією.]
Які різниці народностей і рас могли покриватися покровом одної чи подібної культури, і навпаки – як значно різнитися могли в певних побутових формах індоєвропейці перед своїм остаточним розрізненням! Яку різнорідність етнічну міг покривати собою тип похорону з скорченим кістяком, що протягається на такі величезні простори, без особливо характеристичних відмін!
При сучаснім стані наших відомостей ні археологія з антропологією з одного боку, ні лінгвістика з другого, ні разом в сполученні не можуть розв’язати з повною рішучістю проблем індоєвропейської старовини, не дають цілком певних вказівок для етнічного орієнтування в археологічних останках. Через се для орієнтування в передісторичній етнографії нашої території все ще приходиться нам уживати історичних відомостей. Але як скомбінувати їх з фактами археології, антропології й лінгвістики, вони не в однім зможуть вияснити нам далеко більше і кинути світло в значно давніші часи і в ширші простори, куди зовсім, або майже зовсім не сягає історична традиція.
Сею дорогою належить нам піти в висвітлюванню етнографічних відносин нашої території – в етнографічнім орієнтуванні серед культурного матеріалу її.
Диференціація індоєвропейської родини
Михайло Грушевський
Вирізнення слов’янської групи, слов’янсько-литовська спільність і слов’яно-литовська територія, границя західна – германська і східна – фінська, границя слов’яно-литовська
Закінчення спільного пожиття індоєвропейської родини й повне вирізнення з неї поодиноких народів і язикових груп, приймаючи що се сталося в початках металічної культури, кладуть більш-менш за дві тисячі літ з лишком перед нашою ерою. Не пізніше, бо в першій половині другого тисячоліття бачимо арійські народи вже на полудні в Азії, далеко від їх правітчини. Не дуже раніше з огляду на появу між індоєвропейцями металічних виробів ще перед розселенням. [3 лінгвістичного становища против сеї дати підносять часом закид, що за такий недовгий час не могла розвинутися язикова диференціація, яку бачимо пізніше; але не треба спускати з очей можливості, що асиміляція чужеродців і скоріший культурний розвиток в нових обставинах могли значно прискорити язикове розрізнення.]
Розуміється, дата дуже загальна і приблизна, гіпотетична. Так само тільки в найзагальніших рисах можна собі уявити самий процес розділу індоєвропейської родини, що зазначився тоді. В лінгвістиці, що досі одиноко рішає се питання, донедавна стояли дві теорії – генеалогічна, що признає виділення цілих груп і існування якийсь час спільних язиків для сих груп, до нового розділу кождої групи на мови чи групи мов, – і теорія хвиль, або переходів, що вирізнення мов об’ясняє повільним процесом диференціації ще в тих часах, коли стичність між народами не була розірвана, і один язик служив посереднім переходом меж двома сусідніми. [Перегляд питання – див. Schrader Sprachvergleichung, с. 68 і далі (тут схематичні рисунки).]
Тепер сі теорії найчастіше комбінуються. Дійсно, вирізнення лінгвістично-етнографічних атомів не розривало язикової й етнографічної зв’язі відразу. Се вирізнення мусило початися вже за часів етнічної «індоєвропейської спільності», і між іншим проявлялося в мові; але етнографічна одність брала якийсь час перевагу над сим процесом відрізнення, диференціації. Він зростав через розширення території, через асиміляцію все нових чужородців на нових окраїнах і в зв’язку з сим збільшалися відміни в побуті і мові; з їх зростом все слабша ставала одностайність цілої родини, але все ж вповні жива і замітна була зв’язь між поодиноками групами тих атомів, на які розпадалася цілість. І навіть після того, як нарешті міграція, мандрівка робила рішучий початок відокремленню даної племінної одиниці, ся зв’язь з своєю групою, а через них – із іншими, не зникала відразу. Територіальне віддалення і ослаблення географічної зв’язі з давнішими земляками – з одної сторони, пожиття з новими чужородцями і мішання з ними – з другої, розвиваючися паралельно, з обох кінців надривали старі етнічні зв’язі, але рвали їх помалу, і певні зв’язки з близшими сусідами з-поміж своєї давнішої родини ще довго могли жити.
Замітне язикове явище – зміна палятальних звуків в двох різних напрямах, що зазначилася без сумніву ще підчас «індоєвропейської спільності», зісталася слідком такої дуже старої розколини, що ще перед рішучим вирізненням поділилася індоєвропейську родини на дві галузі – східну і західну. [Се так звані група-сатем і група-кентум, по тим формам, в які уложилося слово сто (в санскр. çatem, в латинськім centum, вимовл. kentum).] До східної належали племена арійські (іранські і індійські), тракийсько-албанські (предки теп[ерішнього] вірменського і албанського), слов’янські й литовські (і може ще які нам незвістні); до групи західної – грецькі, італійські, кельтські, германські. Але між обома сими групами не бракувало переходових членів, що переплітала посередніми зв’язками сі дві половини індоєвропейського світу.
Слов’яно-литовська група з одного боку стоїть в близьких відносинах до групи арійської, з другого – близько підходить до германської. Як би живі були мови тракийської групи, може б ми побачили, що вони були перехідним огнивом між групою слов’янською, грецькою й іранською – але мови сі вигасли, і в сім місці тепер прогалина (такі прогалини взагалі в значній мірі повинні толкуватися тим, що деякі посередні огнива попропадали). Але ближчі зв’язки слов’янської мови з іранською на щастя не пропали для нас і свідчать про ближчу зв’язь між слов’янськими й іранськими племенами, навіть і після мандрівки арійських племен, коли індоєвропейська родина почала розпадатися. З другого боку зв’язки між різними племенами індоєвропейської родини свідчать про те, що по мандрівці полудневої, арійської групи – північні племена жили ще в тіснім сусідстві.
Деякі дослідники навіть приймали існування спільної західної, європейської мови по відділенню східної, арійської, себто ірансько-індійської групи, і протиставляли їй сю західну; але повної аналогії тут нема. Далі, тому що слов’янська група з одного боку близько споріднена з литовською, а з другого певні зв’язки лучать її з германською, то заступники генеалогічної теорії для слов’янсько-литовської групи разом з германською приймали певний період спільної мови – се так звана у них північна, або північно-східна група. Але тепер і сей погляд стратив віру. [Пор. напр. Бремера, Ethnographie с. 761, Гірта, Indogermanen, I, с. 127.] Зате тісна зв’язь слов’ян з литовською (інакше – балтійською) групою не підлягає сумніву, і всі лінгвісти всяких напрямів сходяться на признанні тісної спільності слов’янсько-литовської групи – що вона після відділення інших споріднених народів і груп становила певну цілість. (Цілість, розуміється, тільки релятивну, бо певну диференціацію в тих часах треба припустити навіть в середині самого слов’янства, не тільки між групами слов’янською й литовською).
Велика язикова близькість слов’янських і литовських племен наводить на гадку, що спільне життя сієї групи тяглося дуже довго. Се легко зрозуміти, вважаючи на колонізаційні обставини. Тим часом, як міграції германців на захід, а іранців на схід ослабили їх зв’язки з слов’янами і стичність зісталась тільки на розмірно незначній лінії сусідства, слов’яни з литовськими народами жили в тіснім географічнім сусідстві дуже довго, аж до початків великої історичної міграції слов’ян. Приймають, хоч і гіпотетично, що тільки в середині останнього тисячоліття перед Хр[истом] відокремлення племен слов’янських від литовських зазначилося вповні. [Язикові критерії непевні, про них не буду говорити (про один, досить популярний – назву півня у слов’ян була мова в 2 вид., друга – се форма имені неврів); важніша обставина, що в тім часі, з рухом германських племен на Захід мусили справді бути сильні пертурбації і в слов’яно-литовський колонізації.] В історичнім матеріалі воно виступає перед нами як факт довершений в І в. по Хр[исті], коли слов’янські і литовські племена виступають з осібними йменнями (венеди і еісти). Нарешті велика слов’янська міграція в III-IV вв. по Хр[исті] розірвала до решти сю слов’янсько-литовську близькість, а заразом дала останній імпульс вирізненню поодиноких слов’янських народів.
В часах перед повним відокремленням від інших індоєвропейських народів і на останку від литовців (сі часи можна б назвати перед-слов’янськими або слов’яно-литовськими) предки слов’ян зробили дальші кроки в сфері матеріальної та духової культури в порівнянні з побутом індоєвропейської епохи. [Про спільний словесний запас «північно-східної» і потім слов’янсько-литовської групи і образ культури, який випливає з нього – Fick Vergl. Wörterbuch der indogerm. Sprachen, I. Schmidt, Die Verwandtschaftsverhältnisse der indogerm. Sprachen, C. Förstemann, Sprachlichnaturhistorisches, R. Hassenkamp, Über den Zussammenhang der lettoslavischen und germanischen Sprachen. A. Brückner, Die slavischen Fremdwörter im Littauischen. Є тут в самій основі багато суперечного, а для слов’янсько-литовських відносин зроблено ще дуже мало. Тут не входжу в справу, тим більше, що нам важніший культурний стан праслов’янський, про котрий будемо говорити нижче (розд. V).]
В сі ж часи мусили вже зарисуватись певні відміни в самім тілі будущого слов’янства, що потім стали початком його диференціації на галузи й народи. Причини мусили впливати ті самі, що й на розрізнення серед індоєвропейської родини: розширення території, збільшене віддалення між різними частями, мішання з чужеродцями, неоднакові поступи матеріальної і духової культури поодиноких частей. Сі всі процеси переходили потім свій дальший розвій в самім слов’янстві, коли його одність з литовською групою ослабла і воно відрізнилось від неї в осібну групу. В сій добі – котру можемо назвати праслов’янською – дозрівав процес розрізнення слов’янської групи, якому велике слов’янське розселення дало змогу тільки розвинутися у всій виразності.
Для доби слов’яно-литовської і ще більше – доби праслов’янської ми можемо викомбінувати вже з значною правдоподібністю територію слов’янського розселення (розуміється – в загальнішій формі). Як би не стояла справа про правітчину індоєвропейської родини, де б не була вона, кінець кінцем в усякім разі слов’янсько-литовська доба, пережита була не деяк у Східній Європі: слов’янсько-литовські племена своє спільне життя безперечно прожили тут. З міграцією германців на захід, в Центральну Європу визначилася західна границя їх території; полуднева уставилася за розселенням в чорноморських степах іранських племен; на полудневім заході предки слов’ян стикались з народами тракийської родини найправдоподобніше. Се все були свояки. Тільки на широкій лінії, що йшла з північного заходу на полудневий схід через Східноєвропейську низину, стрічались границі слов’янсько-литовської колонізації з чужою – фінською.
В історичних відомостях найраніше визначається полуднева границя. В дальшім викладі ми переглянемо докладно історичний матеріал, що сюди належить, тепер же поки що зазначу загальний вивід, який виходить з його: не кажучи за давніші, загальні згадки, з V в. перед Хр[истом]. почавши маємо ми докладніші відомості про колонізацію чорноморських степів і з них бачимо, що кочівнича іранська, або іранізована скитсько-сарматсько-алянська людність не переходила на північ далі за поріччя нижнього Дністра – Бугу – Дністра. Геродот, найважніше наше джерело в сій справі, виразно відрізняє народи, що сиділи далі на північ, в районі середнього Дніпра – се народи не скитські.
На полудневім заході Карпатське підгір’я з II в. перед Хр[истом] покриває міграція бастарнів; їх оселі простяглись звідти аж над нижній Дунай; там вони були «приходнями» (‘επήλυδες), і такими ж були очевидно і в карпатських сторонах. До їх приходу з півночі, слов’янські осади могли сягати й Карпатських гір, в басейні верхнього Дністра, Сяну й Вісли, і так само по ослабленні сеї бастарнської колонізації могли простягатися туди. Самий гірський пояс карпатський займала група народів найправдоподобніш – тракийських. Так виясняється перед нами найдавніша територія слов’янських і литовських племен, яку можемо прослідити. Постараємось означити її докладніше.
На заході перед останньою, історичною міграцією германців (т. зв. великою мандрівкою народів) германська колонізація межувала з слов’янськими й литовськими народами в басейні Вісли. Бачимо се зі звісток I в. по Хр[исті]: Плінія, Тацита і Птолемея, що писав в II в., але опиравсь головно на праці Марина Тирського з І в., доповняючи й поправляючи її новими джерелами. [Про Птолемея: Schwarz, Der Geograph Cl. Ptolemaeus (Rheinisches Museum, 1893). Glazebrook Rylands, The Geography of Ptolemy, 1893, Дублін. Boll, Studien über Cl. Ptolemaeus (Jahrbücher für Cl. Phil., 1894). Holz, Über die germanische Völkertafel des Ptolemäus, 1894. Berger, Die Grundlagen des Marinisch-Ptolemäischen Erdbildes (Verband. d. sächs. Gesell. d. Wis., 1898). Аналіз його відомостей зі Східної Європи: Müllenhof, Deutsche Altertumskunde, II с. і далі. Králiček, Die Sarmatische Berge, der Berg Peuke und Karpaten des Cl. Ptolemaios, 1894 Браун, Разыскания в области гото-славянских отношений, 1, 1899. Кулаковский, Карта Европейской Сарматии по Птолемею, 1894, і доповнення в Филол[ологическом] обозр[ении], 1899. Niederle, Slovanské Starož., I, гл. X.]
Докладніші відомості для означення етнографічної границі дає поміж ними власне Птолемей. У нього Вісла межує «Германію» з «Сарматією» від верхів’я до моря. Меж «великими народами» (‘έθνη μέγιστα) Сарматії вичислює він «венедів по цілій Венедській затоці» коло «Венедських гір»; між меншими народами згадує готів (Γύθωνες ) над Віслою, на полудень (‘υπό) від венедів; ще дальше на полудень від них – фінів і ряд народів з покрученими або неясними назвами. [Σούλανες (ed. princeps: Βούλανες ), Φρουγουνδίωνες і коло верхів’я Вісли – Α’υαρνοί (або ‘Αβαρηνοί ), на схід від венедів – Γαλίνδαι, Σουδινοί, Σταυανοί – Ptolemaei, III, 5, 70]
З сього виходить, що східною границею германських народів була Вісла, але на нижній Віслі готи сиділи вже на правім боці її (що сиділи вони на нижній, а не горішній Віслі, се видно з того, що Тацит уміщує їх безпосередньо на північ від люгіїв – германських народів по Одеру. [Germ. 43-4.] На схід від Вісли і на північний схід від готів сидів «превеликий» нарід венедів-слов’ян, і литовські народи, у Тацита означені загальною німецькою назвою Aestii, Esten. [Пізніше в IX-XI в. ся назва перенесена на фінських естів.] Так розмішує Птолемей; Пліній і Тацит, не даючи близших вказівок, потверджують відомості Птолемея; Пліній згадує про Віслу, як границю Сарматії, й венедів уміщає десь коло неї; Тацит згадує венедів на східних границях Германії, за готами. [Hist. Nat.», IV, 27, Germania, 46.]
Чи переходили осади слов’ян за Віслу бодай подекуди, ще перед пізнішою їх мандрівкою на захід, як се часом припускають на підставі хорографічних і археологічних даних, се зістається непевним. [Оборонці різних «слов’янських» теорій підносять, що Германія має географічне, а не етнографічне значіння, як і сармати; але в сій часті «Германії» Птолемей вичислює ряд народів, котрі трудно не признати за германські. Що найбільше можна признати, що слов’яни ширилися, як нижча верства, під пануванням тих племен. Се пробують довести археологічним матеріалом. Поки що доказів певних нема.]
Хоч Птолемей зачисляє венедів-слов’ян до більших народів Сарматії (разом з бастаранами, язиґами, роксолянами), одначе на його мапі Східна Європа так замощена різними іншими народами, що для сього «великого» народу зістається дуже невелике місце. Причиною сього була велика плутанина в іменах, і та форма, в якій Птолемей уявляв собі Східну Європу – форма вузької шиї між океаном і Меотідою. Усунувши ті імена, що перейшли, в формі дублетів, з лівого боку Вісли на правий, і ті, що за тіснотою місця з прикарпатських і донсько-кавказьких країв простягнулись на Птолемеєвій мапі задалеко на північ, здобуваємо порожню просторонь за Віслою, на Подніпров’ї і далі на схід, де Птолемей, чи його джерело – Марин з Тира, не знав в дійсності ніякого народу крім тих венедів.
Як ми бачили, Птолемей виразно уміщує венедські осади над берегом моря, «по Венедському заливу», що тягнеться у нього на значну просторонь, на кілька степенів. Сього мусимо триматись. Правда, у Тацита за германськими народами на лівім боці Вісли згадуються «на правім боці Свебського моря» литовці, Aestii з їх торгівлею горючим каменем (янтарем, Bernstein). Але ся звістка не виключає звістки Птолемея: венеди і литовці могли на сім побережжі сусідувати. [Браун (Разыскания, с. 384), щоб погодити Птолемея зі звісткою Тацита робить інше припущення – що венеди означають і слов’ян і Литву. Але сей здогад, прийнятий ще деким, противиться всій сумі наших відомостей, і викликав тому рішучу відправу.]
Також не маємо підстави відсувати слов’ян з-над моря, щоб умістити там готів, як роблять інші. [Згадка Пітеаса про готів над морем (у Плінія, XXXVII, § 35 – Gutones) перестала бути аргументом, з того часу як Міленгоф поправив її на Teutones (Deutsche Altertumskunde, I, с. 479). Деякі історики (от напр. Wietersheim, Dahn Geschichte der Völkerwanderung, І, с. 145) мотивували уміщення готів над морем тим, що вони пізніше показують обізнання з морем; але в дійсності вони показую[ть] повне необізнання. Браун (Розыскания, с. 29, пор. 331) містив готів над морем, опираючися на оповідання Йордана (гл. 3), але джерело се дуже непевне (сам Б[раун] бачить в нім різні недокладності). Аргументи contra див. напр. у Бремера op. c[it.], 826; він вказує на Тацита, але для Брауна напр. Тацит і Птолемей говорять про різні стадії в міграції готів.]
З згаданих у Птолемея сусідів венедських не тяжко відгадати в галіндах пізніших прусських галіндів (огляд наших літописів), в судінах – може прусських же судавів; сі народи відповідали б загальній згадці про Aestii на Балтійськім побережжі у Тацита. Тільки у Птолемея вони відсунені від Балтійського побережжя осадами венедів. «Όσσιοι» Пригадують річку Оссу в Пруссії. Кілька інших імен, що зістаються на Птолемеєвій мапі між Віслою та «океаном», не можна добре об’яснити, і сама реальність їх лишається непевною. [В Βουλανοι бачили польських полян, ще частіше в ставанах «слов’ян» (против сього див. Müllenhof, c 21, Krek ,2 c. 293), в вельтах – Ο’υέλται – вільців-лютичів, а Міленгоф (П с. 25) поправляв їх на Λετούαι і т. ін.]
Для визначення докладнішої границі Слов’янщини з фінами нема історичних відомостей. Тацит і Птолемей лише згадують про них, і Птолемей навіть всадив їх, як один з «менших» народів над Віслу, вище готів: очевидно, він не знав про них нічого крім імені. Звістки сих письменників свідчать тільки, що в І в. по Хр[исті] фінів знали недалеко від Балтійського моря. [Дуже важним для історії колонізації було б піднесене лінгвістами помічення, що в найдавніші часи фіни стикалися з готськими й литовськими народами (десь значить коло Балтійського моря) і аж пізніше, по розділі на свої головні галузи – західну й східну, стрілися з слов’янами. Готські елементи в фінській мові признаються старшими від готської мови ульфіли, значить належать до часів перед готською мандрівкою і тоді готська й литовська колонізація мала б іти клином ніж фінською й слов’янською, відрізуючи слов’ян від моря. Див. цитовану працю Томсена, Доннера Vergleich. Wörterbuch der finnischen Sprache, Aspelin La Rosomonorum gens et le Ruotsi. Одначе сі спостереження треба б ще докладніше й різностороніше перевірити й освітити, щоб на їх основі уставити колонізаційні відносини перед великою міграцією.]
На другім кінці граничної лінії сліди присутності фінів бачать в фінськім імені Волги у Птолемея (‘Ρά – у фінів і досі Rhav, Rawa); також ім’я Уралу – «Δάιξ» об’ясняють з фінського. Певнішу вказівку на фінську колонізацію на полудні дають лінгвістичні сліди довгої культурної стичності між фінськими мовами середнього Поволжя (перм’яків, вотяків) і осетинською – останком чорноморських іранців: вони вказують, що в часи розпросторення іранців в прикаспійських степах фіни жили на середнім або нижчім Поволжі. Середину граничної лінії між сими крайніми точками виповнював каталог народів Германарихової держави, де бачили імена поволзьких фінських племен мері й мордви (не кажучи за більш неясні). Але не знати, чи дійсно тут маємо сі ймення, а не прості созвучності, і в кождім разі про територію згаданих племен не можна з нього витягнути ніяких вказівок. [Про каталог сей див. нижче, в гл. III.] Археологічні і антропологічні розсліди досі не могли ще нічого дати для роз’яснення сього питання.
[Були проби опертися на поміченнях про розширення довгоголової раси в найдавніших нахідках, але етнографічного критерію з сеї довголовості супроти фінів так само не можна зробити, як і в інших випадках: фіни, як і слов’яни, з фізичного погляду мішанці. Так само непевні і деякі археологічні прикмети в ролі етнографічних критеріїв. Див. статті Европеуса, Die Verbreitung der Finnen in älterer Zeit (Verhandl. d. Berlin, anthrop. Ges., 1875), також Ztschr. f. Ethn., 1876 й ін. А. Богданова, Антропологическая выставка, т. IV, I с. 141-2, і Compte rendu du congres à Moscou, I (Quelle est la race la plus ancienne de la Russie centrale), Голубовский, История Смоленской земли, Данилевич, Очерк истории Полоцкой земли, й ін.]
Пробовано ще використати неслов’янські назви в хорографії верхнього Дніпра і Десни, ще більше в басейні Волги, Оки й Дону [Надеждин, Опыт ист[орической] географии русского мира. Барсов, География Начальной летописи, с. 74 і далі, 258-9. Голубовский, История Смоленской земли, с. 31 і далі. Новіші автори (Браун, Погодін, Нідерле) не посунули сеї справи наперед.]; але сі вказівки добре не перевірені, та й позбавлені хронології: вони вказують на неслов’янську людність (припустимо – фінську) в часах перед слов’янською колонізацією IX-XI в., але не мають доказової сили для давніших часів, бо під час слов’янського руху на захід і полудень слов’янські правітчинні краї могли (бодай по часті) спустити, і фіни могли їх на якийсь час тоді опанувати. Таким чином, тут колонізаційної границі не можемо вказати ближче, як те, що басейн Волги і великих озер був в головнім територією фінською.
Виключивши території інших племен, дістаємо для старої слов’янсько-литовської колонізації четверокутник, що ограничується лінією Вісли на захід, Балтійським морем на півночі, на полудні займає краї по середньому Дністрі й Богу, а на сході – басейн Дніпра (може – крім верхів самого Дніпра й його головних східних притоків). Тут з найбільшою правдоподібністю мусить бути уміщена слов’янсько-литовська територія перед міграцією. Литовські народи займали її північну частину. Як ми бачили, Тацит виразно уміщує їх на східнім березі Балтійського моря, і се потверджується хорографічними й лінгвістичними поміченнями. Правда, у Птолемея галінди й судини сидять не на самім побережжі, а відділені від нього осадами венедів, але се така ж помилка як перенесення на тій же мапі фінів на середню Віслу, або ж на Балтійськім побережжі треба припускати інші литовські племена, упущені Птолемеєм. Ближче означити тодішню литовську територію можна тільки гіпотетично. [Див. праці: Bielenstein, Die Grenzen des lettischen Voltsstammes und der liettischen Sprache in der Gegenwart und im XIII Jhrt., 1891. Bezzenberger, Bemerkungen zu dem Werbe von A. Bielenstein (Извест. Петерб[ургской] ак[адемии], т. IV, 1895). Погодин, Из древнейшей истории литовского племени (Вестник археол[огии] и истории, 1898). Kurschat, Die Verbereitnung des litauisch-lettischen Volksstammes (Mitteil. der lit. litter., Ges., XXIV, 1889).]
Орієнтуватись в тодішній литовській колонізації пізнішими етнографічними границями можна тільки до певної міри, тим більше, що і в означенні пізніших етнографічних границь є багато непевного. В пізніших часах східне побережжя Балтійського моря аж до Курішгафа займають фіни (Корсь і Либь Початкової літописи), – вони відтиснули відти литовців. Литовці займають цілий басейн Німану, а навіть в басейні Березини і Прип’яті (на лівім боці її) пробовано виказати неслов’янські (ніби литовські) елементи. [Вже Надєждін вказував неслов’янські елементи на північ від Прип’яті – Опыт географии русскаго мира; за ним пішов Барсов, География, 2 с. 74 і далі. Пробували їх потім вирізнити Филевич, История древней Руси, с. 123 і далі, Кочубинский, Територия доисторической Литвы – Журнал Мин[истерства] нар[одного] просв[ещения], 1897, 1. с. 62,78, Погодин, Из истории, розд. IX. На жаль, якихось певних результатів сі праці не дали (див. рецензії в Записках, т. XVIII і XXI). В кождім разі нема підстави виключати категорично з слов’янської правітчини землі за Прип’яттю (як то часом роблять).]
Досі одначе литовські елементи в поріччях Прип’яті й Березини напевно не сконстатовані, а як і приймати їх, то ще велике питання: що треба б тут зачислити до колонізації пра-литовських часів і що може бути слідом пізнішого розпросторення Литви на полудні. Подібно як слов’яни, литовські народи разом з слов’янським рухом, в IV-V в., могли пересунутись на полудень і захід, полишивши фінським племенам північно-східну частину своєї території; могли опанувати тоді колишні слов’янські займанщини, та по якімсь часі знову їх стратити під поворотною хвилею слов’янської колонізації – коли замкнулись полудневі і західні границі слов’янського розсіяння, і слов’янській колонізаційний рух, по реакції, відбився о північні границі.
Праслов’янська територія
Михайло Грушевський
Різні теорії про неї; традиція дунайської правітчини, теорія карпатської правітчини
Виділивши, хоч з певним, далеким приближенням для литовської групи по її відокремленню Балтійське побережжя і що найменше – землі між Німаном і Двиною, ми для праслов’янської території маємо простір від Карпатського підгір’я до Алаунської (Валдайської) височини, краї верхнього й середнього Дніпра (але території на схід від Дніпра, а також в сусідстві німанського басейна – спірні), та краї між Віслою й Німаном аж до моря (о скільки сі краї не були зайняті готськими й литовськими осадами). Таке означення праслов’янської території в головнім (з різними другорядними відмінами) досить прийняте в науці і дійсно опирається на цілій сумі наших відомостей, тож і має значну, як на тепер – найбільшу правдоподібність за собою.
[В головнім стрічаємо його вже у Суровецького (Śledzenie początku narodów słowiańskich – Dzieła, вид[ання] Туровського, с, 382) і потім у Шафарика, Slov. starožit., l, 10, § 1. Численних новіших праць, що стоять на сім становищу, не буду вичисляти, а згадаю про їх відміни. Відміни сі в поодиноких поглядах головно такі: деякі на сході праслов’янську територію протягають в район верхньої Волги й Дону, інші, розширяючи праслов’янську територію на північний схід, ограничують на полудневім заході, вважаючи басейн Дону заселеним чужеродцями. Деякі протягають слов’янські границі далі і на захід – на вододіл Вісли й Одеру, або до самого Одеру. Одначе від розширення на схід повздержують неслов’янські хорографічні елементи, хоч можливість такого розширення не можна категорично заперечити. Західну границю ставить виразно Птолемей. Необережно висловлена гадка Нідерле (Staroveké zpravy, c. 69, 81. Starož., I, c. 30), що слов’янські осади над Дніпром могли сягати до моря, потім взяті ним назад (ib[id], І, с. 260).]
Не можу проминути мовчанням, що при таким виводі слов’янської і спеціально східно-руської правітчини ми зовсім розминаємось з нашою історичною традицією, представленою автором вступних глав «Повісті временних літ». Для нього вихідною точкою слов’янської колонізації було середнє й нижнє Подунав’я, і слов’янське розселення у нього йшло на північ, північний схід і схід. «По мнозѣхъ же временехъ», каже він, «сѣли суть словени по Дунаеви, кде есть нынѣ Угорская земля й Болгарьская; отъ тѣхъ словенъ розидошася по земьли й прозвашася имены своими». [Іпатський кодекс, с. 3.] Традиція ся противиться всій сумі наших відомостей про слов’янську колонізацію; се невдала гіпотеза київського книжника. Скомбінувалася вона в тих часах, коли пам’ять про слов’янську міграцію вже затерлась; піддали її різні факти – як згадки народної поезії про Дунай, біблійне оповідання про загальне розселення народів з полудня, а головно мабуть навіяли її свіжіші факти витискання Русі з середнього і нижнього Подунав’я в Х-XI в. Навіть в народних переказах вона, очевидно, не мала ніякої основи і не може мати ніякого значіння для історії слов’янської міграції. [Про традицію дунайської правітчини в пізнішім письменстві і противну їй теорію сарматську, що у західних письменників виступає ще скорше (у равенського космографа, VII в.: Scytharum patria, unde Sciavinorum exorta est prosapia), найповніше у Нідерле, Slovanské starožitnosti, розд. І. Тут і критика аргументів дунайської теорії), які були виставлювані нечисленними її оборонцями (як Дрінов, Самоквасов, Піч, з наших Ф. Вовк).]
Мушу згадати ще новішу теорію – популярну головно в історіографії російській, – що правітчину слов’янську уміщує на Підкарпатті, в Галичині й сусідніх частях Волині. Головною і властиво одинокою підставою сеї теорії (щоправда, ніхто докладніше аргументувати її й не постарався досі) послужило помічення, що найбільшу чистоту слов’янських елементів в хорографії показує територія на полудень від Прип’яті й на захід від Дніпра, особливо теперішня Волинь і Галичина. [Надєждін ор. c[it.], Барсов, География, 2 с. 73, і новіші праці: Ист[ория] древней Руси, Филевича, цитована монографія Смоленщина, Голубовського, і особливо Курс русской истории, Ключевского (I, с. 22) – найбільш авторитетного представника сеї теорії.]
Сі хорографічні помічення самі таким чином не дають підстави обмежити сеї правітчини західною, прикарпатською частиною. Нема ніяких причин виключати Придніпровських країв з хорографічного становища також вповні слов’янських [Історичні звістки – напр. текст Иордана, на який покликується Ключевський – також не дає ніякої підстави до того, аби триматися виключно Прикарпаття. Та й звістки се пізніші, уже з часів слов’янського розселення.] (а й сліди неслов’янської колонізації на північ від Прип’яті і на схід від Дніпра, як казав я, ми не маємо права переносити в часи праслов’янські та виключати сі землі з слов’янської правітчини, бо в сих неслов’янських елементах могли відбитися переміни з часів слов’янського розселення).
Нема причини абсолютно виключати і Прикарпаття, але класти во главу угла слов’янської правітчини саме прикарпатські краї незвичайно трудно супроти того, що тут як раз маємо ясні сліди іншої колонізації в близшім сусідстві – гірські краї карпатські займають племена безсумнівно неслов’янські (тракийські правдподібно [Про се нижче, в гл. III.], і в сучасній хорографії Карпатів ми справді маємо масу елементів неслов’янських, може новіших – волоських, а може й старіших. В часи старшого германського руху Підкарпатське підгір’я займає германська колонізація (була тут в III-IV вв. перед Хр[истом] ). Перед ним могла тут бути й слов’янська кольонізація, але могла бути й інша, напр. кельтська, як по інших областях тодішнього розширення германців. [Про сі здогади про кельтів див. там же.]
Полуднева частина Галицького підгір’я – поріччя середнього Дністра, як ми бачили, в часах індоєвропейського розселення зайняте характеристичною культурою глиняних будівель, яка розширяється відси зовсім не в напрямах пізнішого слов’янського розселення на північний захід і північний схід, а на полудень і схід, і не полишає в районі пізнішого слов’янського розселення скільки-небудь виразного наступства. Всі сі факти роблять для Прикарпаття ролю слов’янської правітчини майже неможливою. Заразом отся маленька аналіза може послужити ілюстрацією, як трудно пересувати сю правітчину куди-небудь з тої просторони, яку ми вище визначили для неї.
[Не уважаю потрібним застановлятись на різних зовсім ненаукових і фантастичних розширеннях слов’янської території в різних теоріях, що вважали слов’ян тубильцями в Германії, на Балканах і т. ін. Підставою для них служила тотожність або подібність імен; таким чином, до слов’ян зачислялися напр. венети італійські й арморицькі; за тим ішло накручування на слов’янське різних чужих імен, напр, свебів-свевів на слов’ян, семнонів на Ziemian і т. ін. Проби – підперти сі теорії далеко ранішого слов’янського розселення на заході і полудневім заході археологічними доказами, як то подибуємо особливо у чеських археологів, не можуть переконувати, бо їх докази самі ще не мають доказової сили. Огляд сих теорій і їх старшої літератури див. у Крека, с. 313-6, огляд новіших праць сього напряму – Записки Наук[ового] тов[ариства] ім. Шевченка, т. LIII. і XV, Наук[ова] хроніка. До нашої історії з них ближче належать: численні студії нашого земляка Ол. Партицького, зведені в його Старинній історії Галичини, т. I, 1894, Самоквасова – Исследования по истории русского права, I-II (1896-7), Филевича, История древней Руси, т. І, 1896 (про них Записки, т. V і XVIII).]
Перші історічні звістки про слов’янство
Михайло Грушевський
Імена; диференціація слов’янства; східно-слов’янська правітчина, слов’янська колонізація на нашій території перед міграцією
Поява осібного імені для певного народу буває звичайно одним з характеристичних симптомів довершеного відокремлення. Для слов’ян ми маємо його тільки в звістках з І в. по Хр[исті] Вони виступають у авторів I-II в. по Хр[исті] під назвою венедів: Venedi у Плінія, Veneti у Тацита, Ο’υενέδαι у Птолемея. [Старші звістки, що прикладають ся часом до слов’ян, непевні – про них Niederle, Slov. Star., І, с. 190 і далі.] Значіння сього імені – Venedi, не ясне; очевидно се не була свійська назва [Цайс (с. 67) об’ясняв се слово з гот. vinja = пасовище, лука, осадники на луках; се об’яснення за браком ліпшого приймалося часто. Останніми часами вийшов на верх вивід з кельтського vindos – білий; вказують дійсно цікавий факт – широке розповсюднення для vend, vind в хорографічних і особистих іменах на кельтській території. Але стичність кельтів з слов’янами – річ досі не доведена. Об’ясняли венедів і з слов’янського vęt, вящии – більший, отже «велетні» (против сього виводу Брікнер в Archiv f. sl. Phill, XXII, с. 236). Зв’язували їх з іменем в’ятичів (Гільфердінґ, Браун, Веселовський), і т. ін.]; через германців перейшла вона в античну літературу, так само як і до фінських народів: західні фіни й досі називають росіян Venäjä; самі німці досі звуть венедами декотрих західних слов’ян (лужичан і словінців). [Sclavos, quos nos Vionudos dicimus, каже Алькуін вро побіди Кароля Вел[икого] (Monum. Genn, Epist., IV, с. 32).]
Прокопій (VI віка) оповідає, що давніше слов’ян взагалі звано Σπόροι: се слово він толкує з грецького слова σπείρω, розсіваю, «бо залюднюють край розкиданими осадами». Відкидаючи сю хибну етимологію, се слово часто зв’язують з слов’янським серб і уважають се давнішим своєнародним іменем слов’янства. [Так думали вже Добровський і Шлецер, потім Шафарик, І. 7, 15 і Цайс, с. 67 (обережно). Етимологія слова серб неясна, див. про неї екскурс у Крека, с. 248 і далі. Новіше об’яснення Нідерле – Σπόροι з Βόσποροι (Uber die Sporoi des Prokopios – Archiv, т. XX) стрілося з однодушною опозицією в науці. Зауважу ще, що з словом серб ставиться в зв’язок наше серб, сябр == спільник в господарстві. Про тотожність серби == Σποροι == Spali, що припускали декотрі, див. нижче.]
Шукали їх в Птолемеєвих Σέρβοι (варіанти Σέρωι); але сі Σέρβοι сидять далеко на сході, в околицях Волги. [Прокопій, De b. Got., ІІІ, 14. Птолемей, V, 9, §.21.] Документально ж ім’я слов’янських сербів виступає доперва в пам’ятках IX-Х в. Що воно могло мати колись ширше, загальне значіння, на се міг би вказувати факт, що пізніше два зовсім різні слов’янські народи носили се ім’я (серби балканські і лужицькі), але однакові народні назви в слов’янстві стрічаються дуже часто, а слов’яни в ті початкові часи навіть не конче мусили мати свою власну загальну назву для означення національності: такі назви часто виробляються лише з часом. Назва «словен», «славен» виступає в перших звістках (VI в.) теж тільки як часткова назва – для слов’ян західних. Найбільш правдоподібний вивід сеї назви від слоу, слово: люди, що говорять зрозуміло, в противність чужеродцям – «німцям», що не вміють говорити.
[Слов’ян від слово виводив Коляр. Против сього виступав Добровський (Čas. Čes Mus., 1827), Шафарик (II, с. 25, 8), недавно ще Крек, с. 300, відносили, що наросток енин вказує на місцевість, має географічний початок; та ледве чи можна се так виключно брати; пригадаю хоч би народну форму: нѣмчинъ замісць нѣмець. Інші виводи не дорівнюють в правдоподібності Коляровому. Але при тім не виясненою лишається однаковість вставки к в західних і орієнтальних передачах слов’янського імені.]
В чужоземній традиції вона одначе приходить звичайно з вставним к: Selaveni, Sciavini, Σκλαυηνοι, Σκλαβηνοί. арабське Сакаліба, пізніше також і з т: – Σθλαβινοί.
Скільки-небудь докладні відомості про слов’янство ми взагалі починаємо мати тільки з часів його остаточного розрізнення, спричиненого, чи ліпше сказати – завершеного великим слов’янським розселенням: ослабленням територіальної зв’язі, приладженням до нових і відмінних обстанов, пожиттям і мішанням з чужеродцями. Але так як свого часу серед народів індоєвропейської родини, так і в сім’ї слов’янських племен етнографічна диференціація зачалася задовго ще перед сим розселенням.
В лінгвістиці згожуються на тім, що язикова диференціація серед слов’янства зачалась ще на правітчині, довго перед великою слов’янською міграцією, а відміни язикові були тільки одним з симптомів етнографічного розрізнення. Хоч проби – знайти вказівки на час, коли вже показалося на добре се розрізнення між головними галузями слов’янства – західною й північно-східно-полудневою, не довели до результатів [Про них напр. у Нідерле, О původu, с.122-3.], але факт дуже ранньої диференціації не підлягає сумніву. Чи будемо триматись генеалогічної теорії, що приймає утворення з праслов’янської маси насамперед двох чи трьох осібних галузей, а з них аж пізніше вирізнення поодиноких племен, чи далеко реальнішої теорії «переходів» чи «хвиль», що вказує на переходові явища й стичності між поодинокими мовами всіх груп, – се не робить різниці.
[Генеалогічна теорія погрішає схематизмом, котрого в живій еволюції не буває; більшу етнографічну одиницю всюди і завсіди складає сума локальних, дрібних варіацій, що переходять з одної групи в другу певними посередніми відмінами. Слов’янські галузи – східна, полуднева й західна, лучать в собі непевними спільними прикметами групи окремих діалектів, яких диференціація може бути так само давня, як і знаменні відміни самих галузей. Справедливо каже Бруґман (Grundriss der vergl. Grammatik der indogerm. Sprachen): не можна собі уявити мови якоїсь більшої народної маси, котра б мала за собою довший процес розвою, а була б без діалектичних відмін. Теорія вповні одностайного праязика – чи індоєвропейського чи праслов’янського – се фікція, бо перше ніж такий язик сформується остаточно, має вже в собі зародки розкладу. Се визначив з усею виразністю Дельбрік щодо індоєвропейського язика, а в славістиці сей погляд з цілою рішучістю розвинув Яґіч в статі «Eine einheitliche slavische Ursprache?» (Archiv, XXII). Ділячи слов’янство на язикові групи: західну, східну й полудневу, він дивиться на сей поділ не з генетичного погляду, а з становища сучасної статики, і такий погляд все більше знаходить собі признання.]
В обох разах буде певним, що ще перед розселенням приготовились ті етнографічні і лінгвістичні відміни серед слов’янства, які тільки виразніше виявились після розселення, завдяки територіальному віддаленню і новим етнографічним стичностям.
Але при тім виникає цікавий факт: сучасне географічне розміщення слов’янства вповні відповідає його діалектичному поділові, а поодинокі слов’янські народи вже дуже скоро по міграції виступають як сформовані етнографічні й язикові цілості. Се показує, – і се нині признається загально – що велика слов’янська міграція йшла без великої замішанини, без великих перескоків, заховуючи в значній мірі давніші відносини сусідства. [Уважаючи на повторення однакових етнографічних назв в різних частинах Слов’янщини, колись слов’янську колонізацію порівнювано навпаки з розсипаною всуміш грою карт. Але однакові етнографічні назви не значать, що то одно плем’я розбилося на часті, і слідів такого «розсипання» в слов’янстві як раз зовсім не можна вказати.]
Слов’янська купа розкотилася в різних напрямах з праслов’янського центра в його периферію без замішань і перебоїв. А з сього виникає важний Віслід, що напрями колонізації до певної міри відповідали початковому розміщенню слов’янських племен на правітчині, і теперішнє розміщення слов’янських народів відповідає їх угрупованню на правітчині. Таку гадку з усією рішучістю висловив один з авторитетніших, талановитіших заступників новішої лінгвістики:
«Порівнявши сі колонізацийні відносини слов’ян в передісторичні часи (по теорії переходів) з історичними, помічаємо, що невважаючи на значні переміни занятої слов’янами території в історичних часах, обопільні відносини (сусідства) і тепер такі ж, які мусимо приймати для передісторичних часів». [J. Schmidt, Zur Geschichte des indogerm, Vocalismus, II, c. 198. Сей погляд при нагоді, в полеміці з Лескіном підпер рішучо Ягіч (Einige Streitfragen – Archiv, XX, с. 22), вважаючи пізніший образ слов’янського розселення «досить докладною відбиткою передісторичного слов’янського мікрокосма».]
Сей вивід, зроблений на основі лінгвістичних фактів, має своє потвердження в історії колонізації: Слов’яни в остатнім розселенні переважно займали землі, покинені їх людністю, спустілі, без боротьби, переважно тихомирно; про се свідчить сама невідомість і мовчання джерел про те, як відбулося слов’янське розселення. Порожні, спустілі простори протягом III – V в. відкривалися на слов’янськім пограниччі на великій простороні на захід, полудень і полудневий схід. Тож колонізаційне розпросторення слов’ян могло йти досить правильно, без мішанини, без великих перескоків; племена, що сиділи дальше від колонізаційної периферії, вступали в землі, що полишили їм, посуваючися наперед, племена дальше висунені на захід або полудень. Інакше з мішанини б вийшла більш однородна етнографічна й лінгвістична маса, і диференціація мусила б наново початись аж після розселення.
Сі спостереження дуже важні; вони дають нам спроможність з пізнішого розміщення робити, бодай в приближенні, виводи про розміщення поодиноких слов’янських галузей перед розселенням, на правітчині, відгадувати порядок і напрями слов’янської міграції.
Відповідно до положення Української Русі на сучасній мапі слов’янщини, ми повинні умістити наших предків в полуднево-східнїй частинї праслов’янської території. Значить, коли ми правильно означили територію слов’янської правітчини, то на оселі племен східно-полудневої, української групи припадає східно-полуднева частина того праслов’янського осідку, а саме – поріччя середнього Дніпра. Як ціла слов’янська колонізація ішла в напрямі на захід, полудневий захід і полудень, так і українське розселення мало йти в тих же напрямах, – на захід і полудень. Сей вивід стоїть в повній згоді з фактами слов’янської колонізації, які розглянемо нижче.
Отже правітчину нашого народу можемо з найбільшою правдоподібністю вказати в середнім Подніпров’ї, де він міг бути автохтоном в тім значінні, що сидів тут з таких часів, в які ніяка історія не сягає. Такий логічний вивід дають ті звістки й факти, які ми переглянули. Розуміється вповні незмінною в своїх границях ся праслов’янська, чи спеціально східнослов’янська територія не могла бути. Pyx полудневих сусідів – земляків з сатем-групи, іранських і тракийських народів на полудневий схід і захід, опорожнивши значні простори в сусідстві праслов’янської території, міг викликати розширення слов’янскої колонізації на полудне. Пізніший рух з Азії досить замітний по фактам археологічним та історично-етнографічним, викликавши пертурбації в степовім поясі, міг спричинити поворотний рух тої праслов’янської колонізації назад.
Культурна еволюція слов’янської території
Михайло Грушевський
Культурна еволюція слов’янської правітчини
За поміччю сих даних ми можемо робити проби – хоч би скромні, орієнтування в культурнім матеріалі нашім. Ми бачили вище, що як раз на границі передстепового поясу з лісовим на Подніпров’ї ми помічаємо певну культурну границю – в передстеповім поясі розвивається та характеристична культура глиняних будов і уривається потім, не лишаючи продовження в пізнішій культурі сих країв; тут же розширюється похоронний обряд з посипанням мерця червоною фарбою; потім та течія середньоазійська, в залізній культурі, що перехрещується з культурними впливами грецької колонізації побережжя. На границі ж лісового пояса і далі, за лінією лісу бачимо похоронні поля, що з Подніпров’я тягнуться і далі на захід; від передстепового культурного матеріалу, як ми бачили, вони відбивають сорозмірною бідністю і одностайністю життя, браком різких змін і потрясінь – принаймні в дотеперішнім їх матеріалі.
Коли дані історичні і лінгвістичні нам кажуть, що сей лісовий пояс був по всякій правдоподібності осідком слов’янським, а краї степові були зайняті людністю іранською, – в культурі похоронних піль і в раніших культурних останках ми можемо бачити останки слов’янського життя і в них образ його культурної еволюції, а в довгоголовій людності сих культурних останків – репрезентантів старого слов’янства.
Тутешній антропологічний тип одначе, як ми бачили – не відрізняється від дальшої передстепової і степової людності з часів перед азійською міграцією; домішка короткоголового типу виглядає як чужорідна домішка з якоїсь азійської течії, може якихсь тюркських елементів. Але антропологічний матеріал поки що дуже убогий, і тяжко тут робити які-не-будь дальші виводи. Коли культура глиняних будов не проявиться ані далі на захід, ані далі на північ, здобуде ще більше правдоподібності Вісловлений останніми часами здогад, що се культура тракийська, і зникла вона з наших країв з міграцією в балканські і закарпатські краї тракийських племен. Але границі культур не мусять вповні згоджуватися з племінними границями, – хіба здебільшого тільки, – незалежно навіть від колонізаційних змін, коли одна колонізація вступала в старі сліди життя і культури своїх сусідів. Тому звичайно один культурний тип заходить за другий – як ми й бачимо в археологічних нахідках.
Стільки небагато вважав я можливим сказати щодо нашого орієнтування в археологічних слідах людського життя на нашій території, – почавши від пізнього неоліту. Далі, в ранній неоліт або в палеолітичну добу не сягають ніякі етнографічні критерії, ніякі лінґвістичні виводи з мов індоєвропейських чи мов інших груп, і зовсім даремно б було на се спокушатися і фантазувати.
Еволюцію людського життя на слов’янській території, від неолітичних часів зазначили нам з грубшого археологічні викриття. Вони показали нам тяжкий розвій тутешнього життя в глухих кутах лісового поясу, далеко від живішого життя побережжя і степових країв, з їх легшими і живішими зносинами з культурнішими краями. В порівнянні з культурними краями життя лісового Подніпров’я запізнилося на багато століть. Бронзова культура, що зяйняла там майже ціле тисячоліття й дійшла високого розвою, сливе не дійшла сих сторін, – захопила сильніше побережжя Подоння, Прикарпаття, але в краї слов’янської правітчини, Подніпрянські особливо – ледво доходили її слабі рефлекси.
В Гомерівську добу сі краї мабуть ще жили в пережитках неоліту; відблиски бронзової й залізної культури, долітаючи сюди, примішувалися до старої неолітичної культури, але камінь і дерево мусили зіставатися тут головним матеріалом, коли навіть в Центральній Європі металічна культура була в повній силі. Докладніший розслід тутешніх могильників (поки що – найбільше занедбаних, власне через бідність і непоказність їх культурної обстанови) дасть з часом можність ліпше прослідити еволюцію тутешнього життя. [Се повинно бути найважнішим завданням східнослов’янської археології, яка навпаки хапається за показніші пам’ятки античної та т.зв. скитської культури.] Результат сеї культурної еволюції – в виді образу культури слов’янських племен в епоху розселення і безпосередньо по ній на підставі даних археологічних, лінгвістичних і історичних подамо нижче. Деяке поняття про ті зверхнї фактори, під виливом яких розвивалося життя слов’янських країв протягом тисячоліття, що ділить епоху слов’янського розселення від перших історичних відомостей про Схід Європи, – дадуть нам звістки з історії Чорномор’я.
Схована в глибині лісів Слов’янщина була глухим кутом, куди поволі, ослаблено долітали рефлекси політичного і культурного життя більш культурного Чорномор’я і сусіцдніх степів, де стрічалися й перехрещувалися культурні впливи середземельної і переднєазійської культури з течіями середнє-азійськими. Безпосередньо в територію, вісліджену нами для Праслов’янщини, – історичні звістки наші не заходять сливе зовсім, то значить дають кілька відірваних, небезсумнівних імен, кілька натяків – в зв’язку з докладнішими вістями про полудневу, чорноморську колонізацію. В сім з’вязку ми й оглянемо їх нижче.
3. Історичні дані з часів перед слов’янським розселенням
Грецька колонізація
Михайло Грушевський
Мілет і інші метрополії, розвій колонізації
Які маємо історичні відомості про Східну Європу за тисячоліття перед слов’янським розселенням, маємо тільки з античної традиції, а сій відкрила перспективу в ті далекі «гіперборейські» краї грецька колонізація Чорноморського побережжя. Правда з сих глухих і далеких чорноморських осель також тільки рідкі і убогі вісті доходили до більших центрів грецького та римського життя і в ту літературу, що розвивалася там. Але сим небагатим рефлексам в античній літературі, та убогим останкам місцевої епіграфіки – фрагментам написей з чорноморських осад, недогризеним зубом часу, завдячуємо велику пайку того, що взагалі знаємо про життя Східної Європи сих часів. І з сеї причини свій перегляд відомостей мусимо зачати від самої сеї грецької колонізації, – тим більше, що вона була не тільки джерелом відомостей про Східну Європу; але і джерелом, з якого йшли проміння культури в глибину східноєвропейського суходолу. Було се його вікно в Європу, в культурний світ, майже одиноке в тих часах.
Колонізація ся розвинулася під впливом торгівлі, що велася на побережжях Чорного моря. Торгівля ся дуже стара. Сліди чужоземної, полудневої торгівлі на нашій території ми можемо бачити від кінця неолітичної культури: екзотичні черепашки (мушлі) дуже ранніх могил (кам’яної культури і ранньої металічної), чужесторонні сорти каміння, мідяні й бронзові вироби вказують зовсім виразно на існування таких зносин і торгівлі. Хоч при теперішнім стані нашого археологічного матеріалу не можна категорично сказати, що то все приходило як раз з Чорного моря, але багато з того безперечно приходило таки звідти. Таким чином, найстарші стадії чорноморської торгівлі в наших краях вповні виходять за границі історії. Найдавніші провідники чорноморської торгівлі, на яких може вказати історія, були фінікіяни і малоазійські карійці. Торгівельні зносини їх з північним берегом Чорного моря не підлягають сумніву супроти того, що знаємо про їх зносини з полудневим побережжям Чорного моря. Але за браком історичних звісток і фінікійська, і карійська торгівля лежить за границями докладнішого знання; історичні часи застають сю чорноморську торгівлю вже в руках греків.
По традиції, головну ролю при тім мала відіграти славна азійська республіка Мілет. Заснована йонійцями на території карійців, фінікіян, і ще славних мореплавців критян, ся осада стала натуральним учасником фінікійсько-карійської торгівлі, особливо на Чорнім морі, і згодом заступила в ній місце тих своїх попередників. Почавши торгівлею, мілетяне далі засновують на Чорноморськім побережжі свої постійні факторії (про фінікійські та карійські факторії на північнім березі не маємо відомостей). З сих факторій в вигідних обставинах витворюються постійні осади.
З значніших колоній північного Чорноморського побережжя виразно звуться мілетськими Тира, Ольбія, Теодосія і Пантікапей; до них же, певно, належала більшість менших, заснованих мілетянами безпосередньо чи посередньо їх колоністами з старших колоній. Страбон каже, що Мілет залюднив цілий Евксінський Понт і Пропонтиду [XIV, 1, 6], і взагалі мілетяни уважались головними колонізаторами Понту. В сій традиції мусила задержатися пам’ять головно про ініціативу мілетян в закладанні факторій і колоній, залюднялися ж вони колоністами з різних міст: заселити власними силами всі колонії, що вели свій початок з Мілета (рахували їх на вісімдесят!), мілетська громада, розуміється, не була в силах. Деякі ж з чорноморських колоній були засновані таки й зовсім незалежно від мілетян. Так одну з найважніших колоній – Херсонес заснували виходні з Гераклеї Понтійської, Дорійської колонії, заснованої в VI в. головно мегарянами, що взагалі мали в історії колонізації Понту найважнішу ролю по мілетянах. Фанагорію заснували виходні з Теоса. [Аріан у Евстатія, 549]
Початки сеї колонізації сягають дуже далеких часів. Одинока Мілетська колонія на північнім побережжі Чорного моря, для котрої маємо дату, – Ольбія, датується серединою VII в. перед Хр[истом]. Але такими датами звичайно означується вже остаточне сформування колонії, початки ж факторій і перших осад мусимо класти на ще раніші часи. Коли заснування деяких колоній на полудневім березі (як Кізік, Сіноп) датується VIII віком, навіть початком його, то певно, що вже тоді існували бодай початки осад на північнім побережжі. VIII-VI віки були часами особливо інтензивної мілетської колонізації; се мало свої причини в тяжких обставинах сієї республіки: VII в. пройшов у тяжкій боротьбі з Лідійським царством, а потім наступила завзята, нелюдська внутрішня боротьба – война демократичних і аристократичних сторонництв, що могла багатьом надати охоти шукати долі в північних краях.
В археологічнім матеріалі Чорномор’я ся перша, мілетська доба тутешньої колонізації донедавна представлялася досить слабо, але останніми часами пам’ятки йонійської культури виходять на яв все в більших масах не тільки в останках самих колоній, а й за їх околицями, та вказують на значну інтензивність торгівельних зносин і культурних впливів уже в VII в. В світлі сих фактів набирають відповідного значіння і ті пережитки грецького архаїзму, що довго держалися в чорноморськім житті, ведучи свої початки просто з мікенських часів, і були пересаджені і закріплені в сім чорноморськім світі першими кадрами колоністів.
З VI віку, з доби Пізістрата слідний сильний атенський вплив – він полишив числені пам’ятки по собі в атенській чорнофігурній посуді тих часів, що з часта стрічається в руїнах Ольбії, Теодосії, Боспору. І потім з певними моментами ослаблення або переривами (в одну з таких перерв V віку дуже визначну ролю в чорноморській торгівлі здобуває о. Фасос) атенська торгівля і атенські впливи культурні панують на нашім побережжі протягом V, IV і в початках III віку. Докази того в виді атенської посуди з червоними фігурами в незвичайнім багатстві лишилися не тільки на місцях чорноморських колоній, але в величезній масі стрічаються в могилах і останках осад середнього Подніпров’я (в полудневій Київщині). Навіть в мові написей йонійських колоній нашого побережжя слідний в сім часі сильний атенський вплив (тільки Херсонес держиться міцно свого дорійського діалекту).
Не вдовольняючися пануванням на тутешнім торзі, Атени пробували стати ще міцнішою ногою на сім побережжі. В V в. маємо звістки про кілька морських експедицій на Чорне море (Аристида, Перикла), і досить правдоподібним здається, що в епоху найбільшого розвою морської сили Атен і наше побережжя було введено в круг атенської гегемонії. [Про се див. особливо в статтях Брандіса] Опорним пунктом атенських впливів був Німфей на Керченській протоці, на полудне від Пантикапея; там була атенська залога. Але під час розгрому атенської держави при кінці V в. пропала ся опорна база: боспоряни захопили Німфей, атенський комендант віддав сю кріпость боспорському володареві [Aschinis, III, 171] і Атени, очевидно, помирилися з сею утратою: вдовольнилися вигодами торгівлі і підтримували приятельські відносини з боспорськими володарями взаміну за ті особливі торгівельні пільги, які давали вони атенській торгівлі. Так було в IV в.
З упадком Атен в III-II в. в археологічнім матеріалі виступають на перший план мотиви й фабрикати Малої Азії, Родоса, Александрії. Александрійські впливи проявляють себе особливо сильно і замітно. Далі, уже від II віка виступають вироби італійські, римські спеціально, що зміцняються ще більше з розповсюдненням політичного впливу Риму на нашім побережжі (в І в. перед Хр[истом]) і панують аж до упадку Римської держави. Аж потім, по більших або менших – як в котрій місцевості – перервах, бурного періоду мандрівки народів, виступає наслідник і наступник сих римських впливів – візантизм, що свого розцвіту і сили доходить в Юстиніанову добу і служить головним культурним фактором тутешнім аж до XI-XII в.
Так представляються головні напрями торгівлі й культурних впливів, і зв’язаних з ними – колонізаційних течій в сих грецьких осадах. [Див. статтю проф. фон Штерна: Значение керамических находок на юге России для выяснения культурной истории черноморской колонизации (Одеські записки [Одесского общества истории], XXII, 1900), де зроблено першу пробу освітити історію, чорноморську торгівлю на підставі нахідок головно керамічних, пізніші публікації його ж: Музей одесского общества, I-ІІІ, Die griechische Kolonisation й ін] Тепер оглянемо коротенько долю головніших чорноморських колоній. [Літературу див. в примітках (1)]
Значніші грецькі осади
Михайло Грушевський
Тира й її околиця, Березань і Ольбія, Каркіна і Керкініт.
Починаючи від заходу першою з грецьких колоній на тім побережжі була Тира, на місці тепірішнього Аккермана, на Дністровім лимані; стара її назва була Офіуса («Зміїна»), потім названа вона Тирою від імені ріки [Пліній, Hist. Nat., IV, 12], мешканці звались тирянами (Τυρανοί). Се була мілетська колонія, невідомо коли заснована, звісна в джерелах IV в. [Згадується вперше у т. зв. Скілака] Вона становила осібну республіку, з вічем і сенатом (βούλη) та чотирма архонтами на чолі. Відомо про неї дуже мало. В середині І в. по Хр[исті] вона переходить під зверхність Риму й належить до пров[інції] Мезії; останні звістки про неї маємо з другої четверті III в. (монети з іменем Олександра Севера); догадуються, що вона загинула під час готських нападів. [Момзен, Römische Geschichte, V, c. 217-8] Останній відблиск її добрих часів – се монументальні написи цісарських декретів 201 р., що підтверджували Тирі свободу від мита при довозі і вивозі товарів. [Inscr. Ponti Eux., І, ч. 3] Т. зв. Скімн; письменник II або скорше І в. перед Хр[истом], підносить вигоду Дністра для плавання, гарні пастовні по його берегам і багатство риби; Деметра з колосками (або самі колоски) і Діоніс з лозою на монетах вказують на інші ще джерела тутешнього достатку й торгівлі – хліб і вино.
На тім же лимані, насупроти Тири лежало інше, менш значне місто, звістне теж від IV в. – Ніконіон. Далі на схід, між Дністром і Дніпром – порт Ісіаків (як думають, на місці Одеси), порт Істрян і Одес або Ордес (на схід від теперішньої Одеси).
Теперішній острів Березань, в усті Дніпровсько-Бозького лиману, в тих давніших часах бувши виступом, півостровом, зв’язаним з північним берегом, – служив в перших стадіях грецької колонізації досить важною факторією. Пороблені останніми роками досліди відкривають інтересні сліди осель з тих перших віків, кінчаючи V віком перед Хр[истом]. [Про сі розкопки звістки Штерна в Записках одеського товариства, XXVII і XXVIII, і стаття його в Kliо, 1909, також Известия XIV арх. з’їзду, с. 91] Правдоподібно, з розвоєм торгівельного значіння Ольбії, положеної далі, в глибині лиману, Березаньська оселя стратила своє значіння і острів зістався простою морською стацією, якою бачимо його пізніше.
Ольбія лежала при лимані Гіпаніса-Богу, на правім боці, коло сучасного села Парутина-Іллінського. Ольбією зве її звичайно сама громада в написях і на монетах, а себе – ольбіополітами; посторонні звали Ольбію Борістеном, задля близькості Борістена-Дніпра, а мешканців її називали бористенітами, і так звала себе часом і сама громада. [Див. розвідку Штерна в XVI т. Одеських записок; Пападімітріу недавно (ibid, XXVIII) доводив, що емпорієм бористенітів, потім Борістеном звалася Березанська оселя. Ся стара назва, очевидно, звучить і в нинішній] Ольбія і Пантикапей – то були найславніші мілетські колонії на нашім побережжі. Заснування Ольбії античні джерела (т. зв. Скімн) кладуть на часи «медійської зверхності» (VII в.), а в каталогу Евзебія-Єроніма воно датується 645/4 p. перед Хр[истом].
Як вже сказано було, се можна вважати часом остаточного сформування сієї осади, а початки її могли бути положені далеко скорше. Систематичні розкопки, розпочаті останніми роками, викрили сліди початкових земельних укріплень, котрі поволі заступалися кам’яними мурами. Старі мури дуже гарної будови V-IV в. незвичайно сильні, до 3 метрів грубості, і будовані дуже солідно і багато, обложені гарно витесаним камінням, свідчать не тільки про оборонність, але й заможність і багатство міста [Див. особливо новіший реферат Фармаковського про розкопки 1901-8 рр. в Известиях арх[еологического] ком[итета], кн. XXXIII].
В середині V в., коли звідав її Геродот, Ольбія справді була багатим і важним містом. Не тільки розжилася сама, але встигла вже взяти під свій культурний вплив сусідніх варварів: коло Ольбії бачимо еленізованих скитів-каліпідів, а й дикіші скити та їх царі не могли устоятися перед чаром грецької культури – як нещасливий Скіль, що згинув за свою прихильність грецькій культурі (як оповідає Геродот). Сі впливи її не обмежилися ближчою околицею, а йшли далі, в глибину варварських країв, по поріччях обох великих рік, що сходилися під Ольбією – Дніпра і Богу. Те, що розвідався Геродот під час свого побуту в Ольбії, показує на широкі торгівельні зв’язки, що виходили далеко в глибину краю, і безсумнівно з Ольбії головно йшли культурні впливи в центральну Україну. Вона була головним огнищем грецької, взагалі середземельної культури в останнє півтисячоліття перед Хр[истом], що полишила свої сліди в нахідках Подніпров’я.
П’ятий вік і перша половина четвертого були часом найбільшої сили й розвитку Ольбії. Джерелом багатства для неї були торгівля й господарство: хліб, риба, худоба, як і у Тири [Геродот, IV, 54, Скімн]. Крім того, по словам Геродота, в Дніпровім лимані добували сіль – велика се була вигода для солення риби, важного предмету торгівлі. Місто було незалежною републікою, правилось народнім вічем і сенатом, екзекутивну власть мали архонти й стратиги, скарбу пильнували колегії «дев’яти» й «одинадцяти», а торгівлі й промислу доглядали колегії агораномів і астіномів; взагалі, завдяки численним написям, устрій Ольбії відомий ліпше від інших тутешніх міст.
Та за тим розцвітом, в якім бачимо Ольбію за Геродота, наступили для неї гірші часи. В 2-й пол. IV в. їй прийшлось витримати тяжку війну з якимсь Зопіріоном: як звичайно приймають, був то воєвода Александра В[еликого]. Громада мусила напружити всі свої сили і шукати надзвичайних засобів, щоб устоятися. «Бористеніти обложені Зопіріоном, дали свободу невільникам, признали чужоземцям горожанські права, заложили нові книги (правдоподібно – списали довги в заміну жертв на оборону), і тим способом змогли оборонитись від ворога», оповідає пізніший письменник [Macrobii Saturn. І, 11, 13].
Але за сим потрясінням прийшли нові біди – Ольбії тяжко приходилось від сарматських і скитських орд і від нового варварського руху в придунайських краях – від «галатів» як вони звуться в місцевих написах (думають, що то були бастарни або дунайські кельти), також від скірів, пізніше – від гетів. З декрету на честь Протогена, ольбійського громадянина – найбільшої й найінтереснішої ольбійської написи (час її невідомий – кладуть то на III то на II в. перед Хр[истом] [Inscriptiones Ponti Eux., І, ч. 16. Перегляд питання про час декрету у Латишева op. c[it], гл. III]), бачимо, що Ольбія тоді мусила відкупатись від сарматських орд рік-річними «дарунками», чи по просту сказати – данею.
Вічний неспокій і війни привели господарство до повного упадку: «через війни і неврожаї» місто цілком збідніло, так що архонти мусили заставляти храмову посуду, а в місті був голод. Пізніший Діон Хрізостом каже, що Ольбію не раз тоді брали вороги [Oratio, XXXVI]. Немалий час, – хоч може і не безпереривно, вона мусила признавати над собою зверхність скитських царів. На се вказують монети Ольбії з іменами кількох варварських царів [Фарзоя, Інісмея, Каніта, Сарії, Скілура; з них Скілур правив мабуть в другій половині II в. перед. Хр[истом]] – на жаль без хронології. Нарешті в 2-ій чверті І в. перед Христом готи цілком зруйнували Ольбію, «як і всі інші міста на лівім (північнім) березі Понту аж до Аполлонії» (коло теп. Бургасу). По словам Діона Хрізостома ольбіополіти тоді розбіглись і вернулись на старі попілища пізніше – «як здається, за приводом (чи дозволом) самих скитів, що потребували торговища і зносин (торгівельних) з греками, а ті перестали приїздити до них по зруйнованню міста».
Ся нова, реставрована Ольбія одначе виглядала і сто літ пізніш дуже нужденно, як описує її Діон, що особисто був тут в 80-х рр. по Хри[сті]. Вона займала тільки незначну частину старого міста; купа лихих домків тулилась коло останків старих укріплень, обгорожена дрантивенькою стіною; в храмах не можна було побачити одної цілої статуї: все було покалічене. Се справді потвержують і новіші розкопки: нове місто, убоге і нужденне, займало тільки частину старого. Сама людність змінилась, каже Діон, вона мала тепер дуже сильну домішку варварів, і се потвержують написи, де бачимо мішанину грецьких і варварських, особливо іранських імен [Аналіз варварських імен написей нашого побережжя дав В.Міллер в розвідці: Этнографические следы иранства на юге России – Ж. М. Н. П., 1886, IX, теж коротше в т. III Осетинських етюдів]. Та по словам того ж Діона, се була загальна доля тих спустошених міст побережжя: як котрі і віджили, то дуже нужденно, і з сильною участю варварських елементів.
Вернутись до давнього розцвіту Ольбії, очевидно, уже й не прийшлося; не так складалися обставини: приходилося жити серед тривог, серед дальшого неустанного руху в степах. Діон, як самовидець, дає нам образок неспокійного життя сього міста при кінці І в. по Хр[исті], серед страху від ворогів. Бористеніти зходяться послухати заїзжого рітора на улюблену тему – про Гомера, про Ахілла, що був предметом місцевого культу – але приходять узброєні, брами міста замкнені, і на мурах стоїть воєнний прапор, бо скити попереднього дня набігали на ольбійські землі. Се ілюстрація ольбійського життя всіх сих століть.
На сю вічну боротьбу з варварськими сусідами не ставало Ольбії своїх сил. Коли першою силою в понтійських сторонах став Мітрідат, Ольбія, як і інші чорноморські колонії, шукала у нього помочі і захисту; недавно віднайдена ольбійська надпись кинула світло на сі зносини її з Мітрідатом [Известия археолог[ической] ком[иссии], XXV]. Коли Мітрідат згинув в боротьбі з Римом, Ольбія шукає помочі і опіки римлян. Не знаємо подробиць сих відносин довший час: джерела не говорять про Ольбію спеціально. Але нема сумніву, що за Нерона, коли римське правительство енергічно вмішалося в чорноморські відносини, і римські війська боронили від варварів Херсонес, а римське правительство хотіло поставити в безпосередню залежність від себе навіть далекий Боспор – ближні оселі, як Тира, Ольбія й ін., тим більше мусили стояти під опікою Риму.
Пізніше знаємо, що за Антоніна Ольбія зверталась за поміччю до Риму проти «тавроскитів»і дістала підмогу. За Септимія Севера (між 196 і 198 p.) перейшла вона під формальну зверхність Риму і ввійшла в склад провінції Мезії, так само, як і Тира. І Рим все, коли тільки інші клопоти не паралізували його тутешньої політики, – не відмовляв, в своїх інтересах, своєї помочі і опіки тутешнім грецьким громадам. Недавно знайдена ольбійська напись 248 p. показує, що тоді ще, перед самою готською бурею була в Ольбії римська залога [Известия археолог[ической] ком[иссии], X с. 6]. Правдоподібно, слідом Ольбія була зруйнована нападами готів, але не зникла відразу, ще відживала кілька разів (як показують розкопки), хоч і дуже нужденно, – поки стала зовсім порожньою руїною (останні монетні знахідки тутешні походять з VI в. по Хр[исті]).
Перейдім до дальших осель.
Херсонес
Михайло Грушевський
Понтійська і римська протекція, візантійська доба
Затока при Перекопі (між Дніпровим лиманом і Кримом) звалась Каркінітською (інакше – Таміракською) по імені Каркіни, міста, на її північнім березі. Торгівельного значіння ся затока не мала, як і кілька малозначних осель на її побережжі. На західнім побережжі Криму лежало місто Керкініт (де теперішня Євпаторія) [Див. про місце його новіші замітки Романченка в Известиях арехол[огического] ком[итета], т. XXV] – теж нічим особливим не визначне. Важне значіння мав тільки крайній східно-полудневий виступ півострова, між затокою Ктенунтом (теп. Севастопольська) і Символів (теп. Балаклавська). Витворений сими затоками півостров звався Херсонесом, як і цілий Крим: для відрізнення від сього великого Херсонеса, той малий півостров звуть звичайно Херсонесом Гераклейським, по осадникам, що прийшли з Гераклеї Понтійської. Херсонесом же Гераклейським, Таврійським або Мегарським [Се ж, окрім свідоцтв інших авторів, уневажнює хибну очевидно звістку Страбона, що Гераклея була мілетською колонією] звалося саме місто, положене на сім малім півострові.
Заснували Херсонес, як я вже сказав, виходні з Гераклеї Понтійської, колонії мегарян (на полудневім березі Чорного моря (тепер по-турецькі Ереглі). Недавно знайдена надпись, де херсоніти звуть геркалейців своїми «шановнішими батьками» [Plinii, Hist. Nat., IV, 12, 26], потвердила літературну традіцію, що Гераклея була метрополією Херсонеса. Т. зв. Скімн каже, що в заснуванні Херсонеса брав участь також і Делос; але ся звістка нічим не потверджується. Головна маса людності була в усякім разі дорійська – се показує виразно дорійський діалект написей [Inscr. P. E., IV, ч. 72]. Коли засновано Херсонес – невідомо, але в кождім разі належав він до молодших, а не до старших колоній. Сама Гераклея заснована була за часів Кіра, отже в VI в., значить Херсонес з’явився значно пізніше. Геродот мовчить про нього, вперше згадує т. зв. Скілак (IV в.). Припускають, що й за часів Геродота Херсонес вже існував, тільки сей не згадав про нього, але се здогад не дуже певний, і в усякім разі з херсонеських нахідок поки що для V в. нічого певного не можна виказати.
Оселяючись в сусідстві диких і нелюдських таврів, про котрих оповідались всякі страхи, осадники на початках шукали не стільки торгівельних вигід, скільки безпечності. Для того місто спочатку осаджено не при котрійсь з двох згаданих бухт, а на крайнім виступі півострова, над т. зв. Козачою бухтою, бо там він легше міг бути оборонений. Подвійний мур боронив його і сей малий виступ від суші. Але з сього безпечного кута Херсонес здавна почав розселятися і далі на північ, над теп. Карантинною бухтою (де тепер Севастополь), і тут викрито теж старі стіни з першої епохи міста, з гарного тесаного каміння – але вони мабуть не були докінчені тоді, і тільки пізніше, уже в римській добі обведено муром се нове місто навколо, і воно стало головним огнищем тутешнього життя.
Взагалі ж життя сього далекого геленського закутка в перших віках його існування не визначалося ні блеском, ні багатством – енергічні розкопки останніх двадцяти літ не викрили ні артистичних будов, ні розкішних похорон; херсонеська монета – сей перший покажчик торгового розвою – не стрічається в великім числі. Громада херсонеська жила більше господарськими інтересами, що вимагали багато енергії й праці. Працею й культурою приходнів камінцюватий і непривітний півостров справді гарно оброблено; заховались досі останки штучних водопроводів (труби для води); півостров укрили штучні городи і виногради. Зі збіжжям було мабуть трудніше, судячи з того, що в присязі своїй горожани обов’язуються «збіжжя з рівнини» не продавати нікуди інде опріч Херсонеса [Inscriptiones P. E., IV, № 79. Може бути одначе, що в тім була якась фіскальна справа]. Західне побережжя Криму не з родючих.
Крок за кроком опанувавши ближчу околицю, Херсонес поволі забрав в руки все се західне побережжя від Каркінітської затоки до «бухти Символів». Замітних осад одначе тут крім самого Херсонеса не було: згадана присяга згадує між його провінціями тільки Керкініт, «Гарний порт» (десь над Каркінітскою затокою) і крім того глухо – «всі інші укріплення» (такі сліди укріплень перетинають шию між Ктенунтом і бухтою Символів).
І тут, як в Ольбії, сусідня варварська людність підпадала не тільки впливам грецької культури, але й самі приставала до неї. В реєстрах дельфійських проксенів кінця II в. перед Хр[истом] стрічаємо «Гімна Скита Херсонесця»; і в недавно відшуканім херсонеськім реєстрі розпроданих міських грунтів знаходимо між херсонеськими горожанами справді того Гімна Скита і якогось другого Скита поруч нього [Dittenberger, Sylloge inscriptionum Graecarum № 268, Inscriptiones P. E., IV, ч. 80].
В сфері політичній Херсонес з початку стояв під опікою своєї метрополії, що за нього мабуть звела війну з заборчими заходами Пантікапея в першій пол. IV в. Але поволі він виростає і як центр, і столиця західного Криму вже в III в. грає ролю в чорноморській політиці. Припадком перехована звістка про угоду, уложену між малоазійськими володарями, називає між державами, які були обняті сим трактатом, поруч Гераклеї також Херсонес [Polybii, XXV, 2, 12]. В сій добі був він незалежною, демократичною републікою. В недавно знайденій, згадуваній вже вище присязі горожанській з початків III в., як міркують по письму, горожанин присягає:
«разом з усіма дбатиму про добро і свободу города і горожан, не продам Херсонеса, ні Керкініта, ні Гарного порту, ні інших укріплень, ні інших земель, які херсонезіти держать або держали, нічого нікому, ні гелену, ні варвару, але пильнуватиму для народу (громади) херсонесців, ані народовластя (демократії) не нарушу, ані поможу, коли хто продаватиме або нищитиме, і не затаю, але сповіщу держателів (деміургів) города» [Inscriptiones P. E., IV, c. 79].
Але з історії міста сих часів не знаємо сливе нічого, аж до самого кінця II століття перед Хр[истом], коли Херсонес притисли сусідні скити, що зайняли степові часті Криму і притиснули тутешніх греків, захопили провінції Херсонеса і саме місто тримали в облозі. Херсонес удався тоді під протекцію славного і голосного в тих сторонах понтійського царя Мітрідата VI Євпатора, просячи помочі і захисту. Факт сей, докладно не датований дослідниками, кладеться коло 110 p. Для херсонесців, колоністів малоазійської Гераклеї, що все стояли в тіснім зв’язку з полудневім побережжям Чорного моря, було се зовсім натуральним кроком, але зробив він важний поворот в житті нашого Чорномор’я. Перед усім, потягнувши за собою участь Мітрідата в кримських справах, він привів до об’єднання всіх грецьких громад північного побережжя під властю понтійського царя. По-друге – ще важніше в своїх наслідках – він увів грецькі громади нашого побережжя в круг римської політики, перекинув боротьбу Рима з Мітрідатом на північний берег, і в результаті привів се Чорноморське побережжя під власть і опіку Риму, під впливи римського державного і культурного життя.
Мітрідат не зістався глухим на поклик херсонесців. Його воєвода Діофант зайнявся енергічно боротьбою з напасниками. Від Старбона і з херсонеського декрету на честь сього Діофанта (се найбільша й найважніша з херсонеських написей) довідуємось, що Діофант кількома разами побив «скитського» царя Паляка і його сторонників ревксіналів (роксоланів, як думають звичайно) і визволив Херсонес [Страбон, VII, 4, 3, Inscriptiones Ponti Eux., І, ч. 185 і IV, ч. 67. Детайлічний історично-топографічний коментар до декрету в Записках одеськ[ого] тов[ариства], т. XII і Известиях археол[огічного] ком[ітету], XXI].
Після того Херсонес з Боспором і північним побережжям (Ольбією, Тирою і ін.) увійшов у склад Понтійського царства. По упадку Мітрідата якийсь час належав до Боспорського царства під зверхністю Риму, але потім був признаний автономною републікою, під номінальною римською зверхністю. На монетах його пишеться Χερσονήσου ‘ελευθέρας (Херсонес незалежний) і має він не тільки срібні, але й золоті власні монети, без жодних цісарських імен, як самостійна держава, так що становище його далеко було вище від Тири та Ольбії – провінціональних міст Римської держави. Але фактично мусив залежати дуже сильно від шефів римських сил, що держали тут свої залоги для охорони, часом і флоту в Херсонськім порті, і побирали різні доходи з міських оплат на удержання воєнної сили [Inscr. P. E., IV , 81].
Взагалі ті перипетії, які переходив Херсонес в сі віки римської зверхності (від І в. перед Хр[истом] до III по Хр[исті]) зістаються все ще в значній мірі неясними [Звичайно приймалося, за Беком (Corpus inscr. graec., II, c. 89), що херсонеська ера, від якої раховано літа в Херсонесі – 24/5 p. по Хр[исті], як тепер рахують – се був час, коли Херсонес дістав ‘ελευθερία від римлян і увільнився від Боспору. Одначе найраннішу звістку про ‘ελευθερία Херсонеса маємо у Плінія, Hist. nat., IV, 12 (26), а Страбон кілька разів (VII. 4. 3, VII 4. 7) зовсім виразно говорить, що за його часів себто в 1-й чверті І в. по Христі, Херсонес ще належав до Боспору. Сю звістку вважано хибною, але тепер все більше прибуває вказівок на те, що ‘ελευθερία Херсонеса справді могла наступити пізніше і взагалі в відносинах Херсонеса до Риму були й пізніше фази більших і менших автономічних прав. Літературу сього питання і перегляд його дають статті Берте Делагарда: Надпись времени императора Зенона (на сій написі оперті рахунки херсонської ери) і Ростовцева: Рим. гарнизоны].
Звістки долітають до нас відірвані, уривкові. Так в написі мавзолея Плавція Сільвана читаємо звістку про те, як він між іншим, під час своїх подвигів на Чорномор’ї в 60-х рр. по Хр[исті] відігнав скитського царя, що взяв був Херсонес в облогу [Corpus Inscr. Lat., XIV, ч. 3608]. В іншій написі, в честь херсонеського діяча, що їздив до Рима в справах херсонеської ‘ελευθερία згадуються інтриги якогось «тірана», що хотів захопити власть над містом, опираючися на прихильну партию в самім місті [Inscr. P. E., IV, ч. 68] – може боспорського царя. У пізнішого історика є звістка, що за царя боспорського Котіса (124-131) Херсонес належав до Боспору [Fragm. Hist. Graec., III, c. 602]. Довгі історії про війни Херсонеса з Боспором росповідає Ко[н]стантин Порфірородний [De adm., 53. Див. Момзена, Rom. Gesch., V, c. 291], але в вповні легендарній формі і з них тяжко витягнути якийсь реальний зміст.
Сліди римської залоги і римської опіки уриваються і тут, як і в Ольбії, на середині III в., і Херсонес тоді, як і все побережжя, були полишені самі собі перед готською бурею. Як пережив він сей бурхливий час, не знаємо. Перші сліди відновлених відносин з римською державою-протекторкою маємо з кінця IV в. [Inscr. Pon. E., VI, ч. 465, Известия археолог[ической] ком[иссии], 22]. Звістки про відбудування мурів римсько-візантійським правительством за ціс[аря] Теодосія при кінці IV в., потім за ціс[аря] Зенона при кінці V [в] [Сборн[ик] христ[ианских] надп[исей], ч. 7, Известия археолог[ической] ком[иссии], 22], і знову за Юстініана вказують правдоподібно на періоди упадку, по котрих місто з подвоєною енергією, під опікою цісарства, бралося до забезпечення від ворогів.
За Юстініана Візантия енергічно взялася до реставрації полудневого Кримського побережжя: були відновлені укріплення в Херсонесі і в інших місцях – в Горзувітах, Алусті, Пантікапеї. Херсонес стає адміністраційним центром цілого Криму, столицею його візантійської адміністрації. Починається доба його розвитку. Починаються монуменальні церковні будови, що відкриваються тепер з руїн все в більшім числі, починаючи від недавно відкритої Хрестової церкви, як приймають V в. Не обходилося, правда без замішань. Хозари, що заволоділи східнім Кримом, простягали не раз руку і на Херсонес, і на початку VIII в. бачимо тут їх намісника «тудуна» [Nicephorus ed. de Boor, pag. 45, Theophanes ed. de Boor, I , p. 376]. Але потім Херсонес уже без перерв належить до Візантії як головне місто і столиця Криму. І тепер в нім бачимо автономний устрій [При різних відмінах в устрої Херсонеса і в степені залежності від Риму, а потім від Візантії можна тільки в певних монетах ?? моментах констатувати певний устрій Херсонеської громади]; на чолі міста стояв місцевий προτεύων.
Аж у IX в. для зміцнення своєї власті візантійське правительство стало присилати сюди своїх стратігів [Ко[н]стантин [Порфірородний], De adm. 42 кладе се на часи імп[ератора] Теофіла, проти сього датування див. Успенского, Византийские владения на северном берегу Чорного моря, К[иевская] ст[арина], 1889, V. Херсонеський стратіг згадується вперше з нагоди повстання за імп[ератора] Льва: Continuator Theophanis, імп[ератор] Лев, гл. 10, Амартол, вид. Муральта, 774-5 (під 892 p.)]. Се, правдоподібно, дуже не сподобалось громаді; при кінці IX в. сталось повстання, стратіга вбито, а Ко[н]стантин [Порфірородний] в своїй науці сину докладно оповідає способи, якими можна змусити херсонітів до послушності, як би вони «забунтували або спротивились велінням імператора». Сі способи – перешкоди в торгівлі й доставі в Херсонес збіжжя, вина й інших потрібних речей.
В сей візантійський період Херсонес має для нас особливе значіння, бо він був найближчим огнищем візантийської культури для східних слов’ян після їх розселення, коли вже не існували інші грецькі колонії, як Тира, Ольбія. В наших очах се надає йому великий інтерес, над всі грецькі колонії Чорномор’я – Херсонес тоді був найближшим огнищем тої культури, яка мала таке значіння в усій еволюції Східної Європи в IX-XI вв.
З упадком Візантії й переходом чорноморської торгівлі в руки генуезців упадає й Херсонес; при тім його тиснули нові турецкі орди: половці, пізніше татари. Вже в 1-й пол. XIV в. (1333 p.) папа, засновуючи в Херсонесі латинське біскупство, говорить про нього як про колишнє місто [Theiner, Mouumenta Poloniae et Lituaniae, І, ст. 457]. В XVI в. подорожник Броневський застав його цілком порожнім – самі руїни [Tartariae descriptio, 1595, витяги див. в Одеських записках, т. VI, с. 841-2].
Боспорське царство
Михайло Грушевський
Полудневе Кримське побережжя. Пантикапей, Фанагорія і Танаїс, Боспорське царство, жидівська колонізація. Грецька чорноморська торгівля і господарство, культурні впливи їх на чорноморську і дальшу людність
На полудневім побережжі Криму споміж кількох звісних нам осель (Харакс, Лямпад, Атеней і т. ін.) видатніша була Теодосія (на місці теперішньої). Се була, як уже сказано, мілетська колонія. Час заснування її нам невідомий; в 1-й пол. IV в. її підбив собі боспорський архонт Левкон, і від того часу вона входила в склад Боспорського царства. Демостен хвалить її великий порт, «як кажуть корабельники – не гірший від боспорського»; Страбон славить родючість околиць Теодосії [Демостен проти Лептіна, § 33, Страбон, VII, 4, 4]. Але не вважаючи на свій справді дуже гарний порт, вона не мала в античні часи важнішого значіння: аж в середніх віках (XIV-V) генуезці, оселившись тут, надали їй всесвітню славу під іменем Кафи.
Без порівняння важніше значіння в старинні часи мав Пантикапей, осада на місці теперішньої Керчі, «метрополь всіх мілетських колоній Кіммерійського Боспору» [Аміан, XXII, 8, 26] (звичайна форма імени Παντικάπαιον, мешканець звався Παντικαπαίτης, Παντικαπεύς, Παντικάπαιος). Його історія стає нам відомою тільки з кінцем V в., але з огляду на таке першенство його поміж тутешніми колоніями здогадуються, що заснована (себто – остаточно сформована) ся осада була скорше, що найпізніше – десь в середині VI в. Спочатку се була аристократична республіка, на чолі котрої від р. 480/79 стояв рід Археанактидів [Діодор, XII, 31, 1; він взагалі подав з літературних джерел найбільшу суму відомостей для старших часів історії Боспору (кн. XII- XX, 2, витяги в збірнику Латишева, II, с. 473 і далі)]. Потім в середині V в. (438/7) забирає в свої руки власть династія Спартокідів – якась чужа і не грецька родина, як показують імена її членів; вона править тут потім протягом трьох століть. Але й Спартокіди довший час титулуються тільки архонтами Боспору і Теодосії, а царями називають себе тільки в відносинах до підвласних варварських народів. Аж пізніше (в III в.) затирається отся різниця титулу, і вони титулуються царями взагалі.
Власть сих династів не обмежалась самим Пантикапеєм: під свою власть згодом забрали вони грецькі колонії по обох боках Кіммерійського Боспору. З них на європейськім березі важнішими осадами був Німфей і Теодосія, на азійськім – Фанагорія (в куті Таманської затоки, коло ст. Сінної) і Горгіпія (теп. Анапа). Ся держава звалась Боспором, а її нарід боспорянами. На захід, в Криму, вона довший час не простягалася далі за Керченський півостров, що був для безпечності відгороджений від решти Криму валом. Але Спартокід Левкон в IV в. перейшов за сю початкову границю й прилучив до Боспору Теодосію. Крім грецьких міст боспорським династіям підлягали, бодай часами, сусідні варварські народи Кавказького берега – сінди і меоти з дрібнішими їх племенами. Нарешті до Боспору ж належав Танаїс – колонія боспорян на устю Дону-Танаїсу.
Старий Танаїс, судячи по розкопкам останніх літ, стояв мабуть при лівім гирлі Дону, коло теп[ерішньої] ст. Єлисаветської (розкопки дали культуру V-IV в. перед Хр[истом]); останки пізнішої осади, римської доби, виявилися при правім гирлі, т. зв. Мертвім Дінці, коло с. Недвигівки [Старі розкопки (в 1853 p) ведено коло Недвигівки на Мертвім Дінці. Потім звернули увагу нахідки коло ст. Єлисаветської. З 1908 p. ведуться в обох пунктах систематичні розкопки, див. реферат про них в Известиях XIV [археологічного] з’їзду, с. 136 і Известиях археолог[ической] ком[иссии], кн. XXV]. По словам Страбона, се було найбільше торговище для варварів після Пантикапея: там боспорські греки торгували з кочівниками європейськими і азійскими (себто тими, що жили на захід і схід від Дону). Крім торгівлі тут, на Азовськім побережжі, в великих розмірах ловили вони рибу й солили [Страбон, VII, 45 і XI, 2, 4]. При кінці І в. перед Хр[истом] боспорський цар Полемон зруйнував був зовсім Танаїс за непокору, але як видно з численних написей, колонія ся віджила і в II-III в. по Хр[исті] прийшла була знову до значного розвитку. Друга важна торгівельна осада, Фанагорія, по словам Страбона, була центром «азійських боспорян»; сюди прибували товари з кавказьких країв сухопуттям, тим часом як Пантикапей держав у своїх руках морську торгівлю: він мав варстати на 30 кораблів [Страбон, XI, 2, 10 і VII, 4, 4].
Крім торгівлі і рибного промислу боспоряне господарювали, мали винні городи і родючі ниви. Страбон похваляє родючість грунту під Теодосією й Пантикапеєм. Боспор орудував великими масами хліба, збираючи його чи то з власного господарства, чи то через торгівлю з сусідніми варварами. Від Демостена довідуємось, що в серед. IV в. половина всього привозного хліба в Аттику, яких 400 тис. медімнів (коло 400 т. гектолітрів) ішло з Боспору [Против Лептіна, § 31-3]. Під час дорожні в IV і III в. боспорські спартокіди не раз посилали значні маси хліба в дарунку. Страбон каже, що Левкон послав атенянам одного разу міліон гектолітрів (2.100,000 медімнів) з Теодосії; цифра може й побільшена, але можемо з того зрозуміти розміри хлібної торгівлі Боспору. По словам того ж Страбона, хлібом платив Боспор і частину своєї дані Мітрідату: 180.000 медімнів хліба і 200 талантів срібла [Страбон, VII, 4, 6, Демостен проти Лептіна, § 33; про сей текст див. примітку Перро в Revue historique, 1877, IV, с. 53: він думає, що се не був дарунок. Див. ще мову Ісократа Τραπεζιτικός, 57]. А звісний вже нам Пл[авцій] Сільван між іншими також і тим визначався, що привівши кримські сторони в тіснішу залежність від Риму, прислав «з тої провінції велику масу пшениці народові римському» [Corpus Inscr. Lat. XIV, с. 3608].
В II ст. перед Хр[истом] Боспор, як і Херсонес, сильно терпів від сусідніх варварів. Подібно як Ольбія, він мусив їм оплачуватись річною данею, і коли Херсонес піддався під протекцію Мітрідата, за його прикладом пішов і останній спартокід Перізад, «не мавши змоги витримати з варварами, що вимагали все більшої дані». Він заховав свою власть під зверхністю Мітрідата; але скоро загинув від повстання свого вихованця Савмака і його помічників «скитів» [Inscr. P. E. I N, 185].
Потім Боспор перейшов під безпосередню власть понтійських царів, а по упадку Мітрідата – під римську протекцію. За римських часів він становив васальну державу, з своїми царями, з початку з династії Мітрідата (по жіночій лінії), а з третьої чверті І в. по Хр[исті] з якоїсь, теж варварської, очевидно, династії Рескупорідів (чи була се зовсім нова династія, чи споріднена з попередньою, властиво зовсім невідомо). Відносини Риму до Боспору подібні до херсонеських: римське правительство опікувалось Боспором, коли й скільки могло, тримало тут часами свої залоги, але полишало досить широку автономію. За Нерона, в 60-х рр. воно попробувало було взяти Боспор в безпосередню свою власть, але се показалося, очевидно, непрактичним, і автономію його відновлено, під управою старої династії. Відносини і степень залежності зрештою могли бути різні в різні часи.
Історія Боспорського царства за римських часів взагалі дуже мало звісна. Головним джерелом служать монети й написи; по нім династію боспорську можна слідити до першої половини IV в. Цілий сей час царство зіставалось під римською протекцією – очевидно, само трималось її, навіть в часах, коли Рим не міг ані дати реальнішої помочі, ані боронити своєї власті над сею васальною державою. Сама Боспорська держава переходила різні фази сили й упадку. Міру її сили й значіння в світліші моменти показує фрагмент написи з Танаїса [Inscr. Ponti Eux., II, ч. 423], з кінця II в. по Хр[исті], де згадується про побіди боспорського царя Савромата над скитами й сіраками (на східнім березі Меотиди), про прилучення землі таврів і увільнення від піратів моря в Понті й Бітинії. Про тенденцію Боспорської держави – захопити західне побережжя з Херсонесом, я вище згадував.
В останнє Боспор згадується, як приналежний до Риму край, в 366 p. [Am. Marcelinus, XXVI, 10, 6]. Монети боспорської династії перериваються ще перед тим на 340-х роках, і се натякає на якусь катастрофу – може в зв’язку з рухом готів на Крим. Потім Боспор опанували гуни, і в руках гунських династів він зіставався півтора століття. Аж в VI в., за імп[ератора] Юстіна (518-27) Боспор вернувся знову під візантійську зверхність: тут поставлено візантійську залогу, і старий Пантикапей разом з іншими кримськими містами наново укріплено [Malalas ed. Bonn., 431, Theophanes ed. de Boor, I, p. 175, Procopii, De bello Persico, I, 12, De b. G., IV, 5, De aedif., III, 7].
Одначе власть Візантії тут не була міцною; при кінці VII в. Пантикапей (Боспор) і Фанагорію, що приймає нове ім’я Таматархи (руський Тмуторокань), бачимо в руках хозарів [Nicephorus ed. de Boor, p. 40-1, Theophanes ed. de Boor, I, p. 373]. В їх володінні зіставалися вони довго, десь до половини X в. Хозари самі розселились тут, по обох боках Боспорської протоки і в Східнім Криму, і се мало своїм наслідком інтересне культурно-історичне явище – розширення між ними юдаїзму, що звідси, з хозарських осель пізніше поширився в різних напрямах. Боспор здавна став одним з огнищ жидівської діаспори (розсіяння). В написі 81 p. по Хр[исті] ми вже стрічаємося з громадою еленізованих жидів і їх сінагогою в Пантикапеї [Inscr., II, 53], і між намогильними написами Боспору римського і пізнішого часу стрічаємо чимало слідів жидівського культу. Поруч чистого юдаїзму стрічаємо по різних містах Боспорського царства сліди громад свобідних монотеістів, чтителів «найвищого бога» – явище взагалі широко розповсюднене й по інших містах, де жидівські громади входили в ближчу стичність з світом поганським [Schürer, Die Juden im bosporanischen Reiche und die Genossenschaften der σεβόμενοι θεόν ‘ύψιστον ebendaselbst – Sitzungsb. berl. ak., 1897]. Потім юдаїзм з Боспору розширився між хозарами, так що став релігією хозарського кагана і його двору [Маркварт (Osteuropäische Streifzüge, c. 284 і д.) вказує, що інші дороги, якими міг ширитися між хозарами юдаїзм – з Арменії], і пізніші сліди і прояви юдаїзму в різних сторонах і моментах (включно до «жидовствующих» XV-XVI в.) в значній мірі зв’язані генетично з сим боспорсько-хозарським огнищем його.
Від хозарів, з упадком Хозарської держави Тмуторокань перейшов під власть руських князів; в X в. вони, здається, чи не держали в своїх руках і східної частини Криму. В XII в., за імп[ератора] Мануїла бачимо Керченську протоку знову в якійсь залежності від Візантії, судячи по його умовах з Генуєю (1167-70). При кінці XII в. (1190) Боспор в усякім разі фактично належав до Візантії: херсонський дукс відновляв тут фортифікації [Corpus Inscr. Graec., N 8740. Про умову з Генуєю див. т. IV, гл. III сеї Історії].
Як бачимо, чорноморські колонії жили дуже тривожним життям, і треба дивуватися тій витривалості, з якою сі дрібні осади держалися в таких небезпечних позиціях протягом цілого тисячоліття, при дуже малий або ніякій підпорі зі сторони метрополій та політичних своїх зверхників.
Промисл і торгівля були тими силами, що притягали грецьких колоністів в сі далекі краї, звабляли їх осаджуватись на чужині серед диких і непривітних народів, заохочували цілими віками удержуватись тут серед всяких недогідностей і небезпечностей, устоюватись серед переважних ворожих сил то зброєю, то дипломатією, то грошима, і дійсно – давали спроможність сим розкиненим серед варварського моря самітним острівцям утримуватись протягом цілого тисячоліття під натиском варварів.
Припускають, що першою принадою для заморських торгівельників, яка притягала їх до наших берегів, була торгівля горючим каменем, янтарем (бурштином); сей здогад поки що не перевірений докладно, хоч можливий. Пізніші грецькі колонії Північного Чорноморського побережжя мали метою більш звичайні речі щоденної потреби: на широку міру експлуатували вони багаті, ще невичерпані природні запаси і ще на ширшу – вимінювали на предмети грецької культури сирові продукти у сусідніх народів та висилали їх з великою, розуміється, користю для себе в грецькі краї. Коротку, але добру характеристику понтійської торгівлі дає Полібій в своїм оповіданні про стару Візантію:
«з припонтійських країв іде до нас худоба та велика сила невільників, і то безперечно найкращих, а з припасів постачають вони мід, віск, солону рибу в великих масах; з продуктів, котрими багаті наші краї, вони дістають оливу і всякого рода вино, а хлібом міняються, то присилаючи, то дістаючи від нас».
Доповненням до сієї характеристики може служити оповідання Страбона про боспорську торгівлю в Танаїсі: «кочівники привозили сюди невільників, шкіри й інші кочівничі продукти, боспоряне натомість – одіж, вино й інші речі культурного побуту». Або отсе свідоцтво з одної Демостенової промови: корабель з Пантікапея віз до Теодосії вовну, кілька черп’янок соленої риби й козячі шкіри [Полібій, IV, 38, Страбон, XI, 2, З. Демостен проти Лакріта, § 34. Літературу понтійської торгівлі див в примітках (1)].
Хліб і рибу – два головні предмети античної грецької поживи, чорноморські греки добували й вивозили в великих масах. Я вже згадував, що в IV в. числили боспорський хліб на половину всього хлібного привозу Аттіки. Розуміється, в часи непокоїв чи неврожаїв могла траплятись потреба хліба і в чорноморських осадах; деякі, як от Херсонес, ледво чи й сіяли досить хліба для свого виживлення. Се мабуть і розуміє Полібій, кажучи, що хліб часами вивозили з колоній, часами возили до них. Але властиво хліб був предметом вивозу у чорноморських греків. Про рибний промисел є досить багато звісток. Риба в’ялилась і сушилась в чорноморських факторіях і в такім препарованім виді висилалась до Греції. В значній мірі й хліборобство і рибальство було в руках греків, але не виключно: сі продукти йшли й від тубильної людності, і участь її в сій торговлі для нас особливо інтересна. Геродот, як побачимо нижче, згадує виразно про скитів, що сіють хліб на продаж.
Про хліборобство різних сарматських народів, особливо коло Дунаю й Меотиди, згадує Страбон. Він же оповідає про рибальство меотів, що поруч греків, займалися ним на Меотиді, правдоподібно теж на продаж [Геродот, IV, 17, Страбон, VII, 3, 17, XI, 2, 1 і 4]. Не виключено, що й дальші народи, між ними навіть і слов’яни, могли брати участь в сій торгівлі хлібом, хоч посередньо. Зате можна сказати певно, що в торгівлі медом, воском, шкірами й невільниками, брали участь і вони – сі продукти мусили збиратись в грецькі міста з великого простору Східної Європи і се як раз ті товари, що виступають пізніше спеціально в руській торгівлі, як східноєвропейські товари, що посилалися в грецькі міста в обмін на предмети грецької торгівлі. Крім того через слов’янські землі могла йти перевозова торгівля деякими продуктами, напр. горючим камінем, північними футрами й невільником. Всі оті предмети могли привозитись в грецькі осади самими варварами, могли вивозитись з їх країв і грецькими агентами та купцями. Геродот згадує про грецьку факторію Гельйон в землі будинів, описує караванну дорогу через Урал в Центральну Азію, дає звістку про плавбу Дніпром [Геродот, IV, 22-7, 53, 109]. Про плавання Дністром згадує т. зв. Скімн. Се все вказує на те, що грецькі купці не обмежались торгівлею на побережжі.
Зі сторони греків, як предмети привозні, згадується вино, олива, різні матерії, загальніше кажучи – предмети промислу й грецької штуки. Вино, як я згадував, культивувалось греками в Криму й на Дністрі (в Тирі); сліди культури оливи заховались подекуди в Криму. Але сієї місцевої продукції не вистачало і для тутешніх греків, не тільки для торгівлі. Привіз вина з островів Середземельного моря, особливо з Рода, Таза, Кніда, зіставив багаті сліди в виді ручок від амфор з написами й марками на місцях чорноморських осад. По словам Демостена, вино в Понт возили ще з Пепарета, Коя (Κω̃ς), Менди і з інших міст [Проти Лакріта, § 35. Ручки амфор описувались Бекером і Юргевичом в ряді статей – Mélanges Gréco-Romaines, І, Записки одеського історичного тов[ариства], V, VII, XI, XV, XVIII, XXI, XXII, див. також Известия археолог[ической] ком[иссии], III. Вони мають увійти в III т. Inscriptiones P. E]. Вино, безперечно, йшло далі на північ; скити напр. славились як добрі п’яниці. В зв’язку з сим стояло широке розповсюднення грецької посуди, а може"й перенесення типа глиняної амфори в краї Середнього Подніпров’я, де такі глиняні посудини, часом дуже великі, стрічаються досить часто, незалежно від грецького привозу.
Про широке розповсюднення грецької кераміки в землях навіть значно віддалених – як полуднева Київщина, я вже згадував. Найстарші з тутешніх нахідок сягають V-VI в., але в великій масі виступає головно атенська посуда чорнолакова, з червоними фігурами IV-III в. Такі нахідки посуди, і артистичної роботи, і більше щоденного ужитку, в полудневій Київщині звістні десятками [Про сі керамічні нахідки стаття фон Штерна: К вопросу о воздействии античной культуры на области, расположенные вне района древних поселений на северном побережье Черного моря, в Одеських записках, т. XXIII, 1901; також цитовані статті: Значение керамических находок і ін]. Юбілєрські вироби грецькі, особливо багаті в степовій полосі, також заходять в полудневу Київщину й Поділля [Див. вище с. 55]. Ще дальше сягають монетні нахідки, що можуть вказувати коли не на безпосередню, то посередню торгівлю з чорноморськими містами й Подунав’ям – вони заходять глибоко в лісовий пояс, але належать головно до пізніших часів, I-III в. по Хр[исті], зрідка стрічаються нахідки IV-І в. перед Хр[истом] [Див. нижче – гл. 4].
Особливо сильні, розуміється, були впливи грецької культури на степову людність прибережних країв. Коли з одного боку бачимо, що грецькі майстри колоніальні, а мабуть (судячи по високому артизму деяких виробів) і столичні робітні приладжувались в своїх виробах до уподобань і вимогів варварської людності, для якої призначалися сі вироби – на продаж чи на замовлення, – то з другого боку бачимо, як мотиви грецької штуки, грецького ремесла переходили в штуку варварську, як пересякає грецькими виробами ціла обстанова степового ватажка. Се само вже дає свідоцтво і міру великого впливу грецької штуки на тубильну людність наших країв. Зрештою і в історичних джерелах маємо на те вказівки; така звістка Геродота, згадана вже вище, про еленізовану варварську людність каліпідів в околицях Ольбії; про мішану, чи еленізовану варварську людність – Μιξέλληνες в околицях Ольбії в пізніших часах згадує декрет Протогена.
Страбон константує, що меоти ближчі до Боспору (значить ближчі і до грецьких впливів) визначаються більшою культурністю в порівнянні з своїми північними земляками, і т. ін. [Inscr. Ponti Eux., I, ч. 16, Страбон, XI, 2, 4]. Про варварські домішки серед людності самих колоній я згадував також; вона зростає особливо в римських часах, але і в раніших часах варварські елементи не були в них рідкістю [До наведених вище можна додати ще каталог побідників на публичних грах Горгіпії, десь з III в. перед Хр[истом], де серед переважної маси грецьких імен стрічаємо «скитів», «сіндів» або прозиваних так по-батьку, Inscr. P. E., IV, ч. 432].
З меншою силою, в ослаблених формах сі культурні впливи йшли і в землі, зайняті слов’янською колонізацією, або сусідні з нею, як виразно свідчать нам археологічні нахідки. Безперечно, вони не лишалися без сліду в розвою матеріальної культури тутешньої людності: широке розповсюднення грецької кераміки й юбілєрства в сих краях може ручити нам за се. Правда вказують на повний брак у слов’янських мовах запозичень з грецької мови сеї доби як на доказ, що слов’яне в ті часи не стикались з греками безпосередньо [Соболевський, Vestnik sl. star., IV, c. 192, Линовський – Труды XII [археологического] съезда, т. III]. Але се вказує тільки, що торгівля й впливи греків на слов’ян були посередні, через степові племена.
Степова людність
Михайло Грушевський
Перші звістки; перекази про кіммерійців
В зв’язку з відомостями про життя грецьких колоній на Чорномор’ї довідуємося з античної традиції дещо і про дальші, степові простори нашої території. Від початку історичних відомостей, протягом яких тисячи літ, були вони зайняті напівкочівничою, напівосілою варварською людністю, що зловіщою хмарою висіла над геленським життям Чорномор’я.
Найдавнішу відомість про чорноморську кочову людність знаходимо ми в Іліаді, в тій часті одначе, що не належить до старших складових частин епоса, і в дуже загальній формі. Тут в однім образі представлений Зевс, як він дивиться «далеко на землю добрих їздців траків, мізів сильних в ручнім бою і славних кобилодоїльців, що годуються молоком, бідні і найсправедливіші з людей»
[νόσφιν ‘εφ’ ‘ιπποπόλων Θρηκω̃ν καθορώμενος αί̃αν].
[Μυσω̃ν τ’ άγχεμάχων καί ‘αγαυω̃ν ιππημολγω̃ν].
[γλακτοφάγων ‘αβίον τε δικαιοτάτον τ’ ‘ανφρόπον – XIII, 6].
Пізніші письменники зробили з тих гомерівських епитетів назви народів (Ιππημολγοί, ‘Άβιοι, Γαλακτοφάγοι). Але вже Страбон розумів, що тут йде мова про чорноморських кочівників. Гезіод знає вже й ім’я їх – скити, і прикладає до них той самий гомерівський епітет кобилодоїльців: Σκυ̃θαι ‘ιππημολγοί [Сю згадку в тексті Гезіода деякі теж датують значно новішими часами, ніж VIII в. – Див. Müllenhof, Deutsche Altertumskunde, III, p. 22].
Більше оповідав про ті краї поет VII в. Арістей з Проконеса, автор Арімаспейської поеми (‘Αριμάσπεα), присвяченої спеціально північно-східним краям. Його географічні відомості, вплетені в ту поему, не мали доброї слави в античній літературі, – правдоподібно завдяки своїй отій поетичній формі, до того ще і неприступні перевірці пізніших письменників. Страбон просто зве Арістея брехуном. Але в сучасній науковій літературі були висловлені гадки, що Арістей з скитськими караванами справді міг побувати в Середній Азії і там зібрати свої відомості [Див. спеціальні розвідки Турньє (Tournier, De Aristea Proconesio, 1863) і Томашк[e]а (W. Tomaschek, Kritik der ältesten Nachrichten über den Skytischen Norden I. Über das Arimaspische Gedicht des Aristeas – Sitzungsberichte der Wiener Akademie, т. 116, c. 478). Інші, скептичніше приймаючи відомості Арістея, й самий вік; його посувають наперед – на VI в]. Подекуди, виключивши поетичні прикраси, вони дійсно мають признаки певності. В усякім разі його поема на довго стала джерелом відомостей про далекий північний схід. З його відомостей користав і Геродот та й переховав найбільше відомостей з сієї страченої для нас поеми.
Геродот в середині V в. звідав Ольбію сам особисто, як можна судити з його оповідання [Про се спеціальна стаття Міщенка – К[иевская] старина, 1886, VI], тут з власних розвідів на місці доповнив свої літературні відомості і на всі пізніші часи став головним джерелом про степову людність нашого краю тих часів. Непевні нібито звістки, які закидали йому і в античній літературі (так що Плутарх написав спеціальний трактат про неймовірність Геродота), і в новіших часах, тепер щодалі знаходять собі все більше потвердження, і нині в науковій літературі певність Геродота не підлягає найменшому сумніву там, де оповідає він як свідок; що інше, де оповідає він з переказів: сі оповідання дуже нерівної вартості [Література Геродотових відомостей про Скитію в примітках (2)].
З переказів, які він чув, Геродот силкується оповісти щось про давнішу, перед-скитську колонізацію чорноморських країв. Каже, що сі сторони перше займав кіммерійський нарід, і скити звідти його витиснули. Покликується на вказівки про кіммерійців в місцевих топографічних назвах, на існування кіммерійського Боспору (Керченська протока), Кіммерійських бродів, Кіммерійських стін, на могилу кіммерійських царів на Дністрі. Але його відомості про сей кіммерійський нарід дуже бідні, і він йому самому представляється, здається, в такім самім «кіммерійськім тумані», що в Одісеї окриває царство сього напівміфічного народу:
Там кіммерійці живуть, і їх місто, та й ціле їх царство
Хмарами вкутані вічно й туманом, бо яснеє сонце
Не поглядає на той край гарячим промінням ніколи.
[Одісея, XI, 14. Геродот, IV, 11-13. В літературі погляди розходяться – чи вважати тут кіммерійців етнографічним поняттям, чи просто поетичним образом хмарного царства. Пор. Bury, The Homeric and the historic Kinimerians (Klio, 1906)].
Се й не диво, бо самі грецькі осадники, коли почали на добре оселюватись на Чорномор’ї, сієї перед-скитської людності, правдоподібно, вже не застали.
Ім’я кіммерійців добре звістне з малоазійських джерел (жидівське Gomer, вірменське Gamer, в асирійських написах Gimirri) [Теж ім’я бачать в осетинськім гуміріта = велетень, в грузинськім gmíri – герой, лазькім gomóri сміливий (В. Миллер, Черты старины в преданиях осетин, с. 199, Томашек, Kritik der altesten Nachrichten, c. 64)]. В грецьких джерелах знаходимо звістки про напади кіммерійців, що робили вони разом з тракійськими ватагами в VIII-VII в. на грецькі володіння на малоазійськім побережжі. Але власне се широке розповсюднення імені наводить сумнів, чи не маємо тут якоїсь загальної назви, скорше географічної, ніж етнографічної (подібно як се пізніше було зі скитами). В такім загальнім, не етнографічнім значінні се ім’я могло бути чи греками, чи може ще давніше їх попередниками в чорноморській торгівлі – фінікіянами або карійцями перенесене на Чорномор’є для означення тутешньої перед-скитської людності. На ім’я отже нема що наполягати.
[Міленгоф йшов іще дальше і взагалі заперечував існування на нашім Чорномор’ї якоїсь кіммерійської людності (навіть в вище сказанім значінні – взагалі перед-скитської колонізації). Він бачив тут комбінацію Арістея й інших, що тим витисненням кіммеріїв з північного берега Чорного моря в Малу Азію хотіли об’яснити собі прихід кіммерійців до М[алої] Азії, а знову боротьбу скитів (саків) з масагетами, що в дійсності мала місце на полудень від Каспійського моря, перенесли на північ від Каспія, і так, мовляв, утворилась історія приходу скитів в наші степи (Deutsche Altertumsk, II, 26). Проти сього гіперкритицизму можна вказати – перше, що ми не маємо ніяких причин вважати скитів автохтонами, всупереч грецьким відомостям, по-друге – що нема поводів думати, мовби натовп масагетів не міг викликати руху іранської людності заразом і в Європі і в Азії, на північ і на полуднє від Чорного моря].
Се степова людність перед приходом скитів в чорноморські степи, котра могла називатися різно і до різних племен належати. Тому відгадувати, якого саме племені були ті кіммерійці – даремна забава, принаймні при теперішнім стані наших відомостей [Найчастіше уважають їх траками – ще свого часу Аделюнг, Mithridates, II, 163, з новішого див. Томашека, Uber das Arimaspische Gedicht, c. 776-7, Lehmanii Verhandlungen des XIII Orientalisten Kongresses, Kossina Zeitschrift für Ethnologie, 1902, c. 210, Hubert Schmidt – op. c[it] ibid, 1904, c. 632. Іранцями вважав їх з новіших напр. Бремер (ор. с[it][it], с. 757). Шрадер недавно виступив з теорією турецько-татарського походження кіммерійців (Sprachvergleichung, II, с. 529): він звернув увагу на старинний поділ турко-татар на кочових і оселих, juruk i comru, і бачить тут Геродотових турків і кіммеріїв; домішкою кіммерійців поясняє він турецьно-татарські прикмети скитського побуту. Натомість Ед. Майер вказує інтересний факт, що в вавилонських написах перське Saka, Саки, передається через Gimiri: Кіммерії мішаються або ототожняються з скитами. Що в російській археології повелося неолітичпу культуру називати кіммерійською, зовсім конвенціонально, – я вже згадував. Кіммерійська людність Чорноморського побережжя під час скитської мандрівки в кождім разі жила не в неолітичній культурі: між скитською мандрівкою і «кіммерійським» похоронним типом може бути дуже велике віддалення].
Скити
Михайло Грушевський
Скити і їх мандрівка, Геродотова Скитія; національність скитів, сарматів і аланів, культура й побут скитів, релігія, похоронний обряд, державний устрій
Скитів грецькі письменники представляють приходнями зі сходу. Геродот каже, що скитів витиснули з-за Аракса (себто Яксарта, тепер Сир-Дар’ї) їх соплеменники масагети, і додає, що так оповідають і греки, і самі скити, але Арістей, мовляв, давав ще ширше об’яснення сьому рухові, зв’язуючи його з змінами в Середній Азії: арімаспи потиснули іседонів, іседони скитів [Геродот, IV. 12-3]. Таке об’яснення скитської міграції зовсім можливе: міг справді тут відбитися етнічний переворот в Центральній Азії [Але з скитської генеалогії, поданої Геродотом (VI, 5), виходило б, що скити уважали себе автохтонами (виводили себе від доньки Бористена)].
Держачись теорії європейської правітчини індоєвропейців, се треба уважати за поворотний рух кочових іранців на захід, викликаний пертурбаціями в Центральній Азії. Щодо часу сього руху, то по гадці Геродота мав би він статися десь в другій полов. VIII або поч. VII в. Але се датування його опирається на фантастичнім об’ясненні скитського нападу на Малу Азію: Скити мовляв уганяли за кіммерійцями, що прийшли в М[алу] Азію, витиснені скитами з Чорномор’я в половині VII в. [Оповідання Геродота про погоню скитів з Європи за кіммерійцями, розуміється, зістається комбінацією учених греків. Його поправляють різними способами: що кіммерійці мовляв дійсно прийшли в М[алу] Азію, витиснені скитами, тільки не через Кавказ, як у Геродота, а через Балканські землі, і там прилучились до них товариші їх малоазійських походів тракійці, або що кіммерійці з наших сторон нападали на малоазійські землі. Але сі поправки не можуть уратувати сього оповідання]
Таким чином, дата ся не має значіння. В дійсності скити могли прийти раніше, а мандрівка їх могла тягнутися довший час. Але дуже можливо й таке, що Геродот трапив в правдиву дату – що натиск східних іранців на своїх західних земляків коло того самого часу дав себе знати і в Європі, і в Азії: одні скитські орди під сим натиском посунулися в наші степи, інші – звісні під іменем саків (друга форма тогож імені скитів) в Малу Азію. Подібно як пізніше, в II віці бачимо знову натовп іранських орд разом в наших степах і в Азії.
Приймаючи таку мандрівку скитської орди з передньої Азії, не треба одначе розуміти се так, що вона дала нашім степам нову людність. З’явилася тільки нова зверхня орда, вона покрила своїм іменем давнішу степову людність, а навіть і в свій склад могла прийняти певні елементи сеї давнішої людності. І коли ся зверхня і ще якісь інші орди були скитсько-іранські, се не виключає присутності в тім самім часі в степах людності інших народностей, давніших від скитів. Тут могли лишитися останки іранської кочової людності з давнішого розселення, останки тракийської і бог зна ще якої колонізації. Подібне бачимо й пізніше в наших степах, коли зі зміною зверхньої орди степова людність дістає нове ім’я, тим часом, як склад її зовсім не переміняється так рішучо.
Так, як чорноморська степова людність групувалась після руху скитів, ось як представляється вона у Геродота [Розміщення вичислених у Геродота народів на сучасній мапі дає подекуди непереборені трудности, бо деяких річок, названих у нього, ніяк не можна вгадати; про се багато писано, але без певних результатів; напр. не відомо, чи Пантікап був на правім, чи на лівім боці Дніпра (одні бачуть в нім Інгулець, інші Конку). Герр представляв собі Геродот так, що він витікав із Дніпра, десь понижче порогів, впадав в р. Гіпакір, а ся текла в Чорне море; такої річки в дійсності нема. Мені здається, в кождім разі з Геродотового оповідання виходить зовсім ясно, що скити-хлібороби мешкали по обох боках Дніпра, і Пантикап мусив собі Геродот представляти на лівім боці (VI. 18 і 53)].
На схід від Танаїсу (Дону) живуть савромати, нарід споріднений з скитами, але осібний від них. На захід від Танаїсу живе нарід скитський, що поділяється на чотири племені: між Танаїсом і Герром (незвісною річкою на схід від Дніпра) мешкають скити царські, Βασιλήιοι «найсильніші й найчисленніші скити, що інших скитів уважають за своїх рабів» [Замісць Βασιλήιοι проектовано читати Βαρσιλήιοι і зв’язувано се з Барсиліями і Βερζιλία, звісною нам в гунсько-хозарських часах, але й поправка ризикована, і сей зв’язок, при загальнім руху скитів на захід, непевний].
Між Герром і Пантикапом на 14 днів дороги (на лівім боці Дніпра) живуть скити-кочівники, «що нічого не сіють, ані орють». Між Пантикапом і Гіпанісом (Богом), по обох боках Дніпра живуть скити-хлібороби (Γεωργοί); їх осади тягнуться з заходу на схід за три дні дороги, а на північ через їх край треба плисти 10-11 днів Бористеном (Дніпром). На верхнім Бозі (в дійсності, правдоподібно, і на середнім, бо Геродотові відомості про сю ріку не сягали верхів’я) сидять скити-орачі (‘Αροτη̃ρες). «то хліб сіють не на свою страву, а на продаж» [Вже з огляду на те, що відомості про Дніпро у Геродота не йдуть далі порогів (чи властиво не доходять і до них), треба сумніватися, чи він знав дійсний початок Богу, чи не уважав він початком те місце, до котрого плавали Богом, або чи не приймав за той початок якийсь з його притоків? Дійсно, у Геродота Бог має всього дев’ять днів дороги, тим часом, як на Дніпрі до порогів рахує він 14 днів. Відомості Геродота про верхів’я Богу й Дністра дуже поплутані і недокладні; очевидно, верхів’я Дністра представляв він собі просто на північ проти його устя, на північ від верхів’я Богу (IV, 61-52)].
Окрім сих чотирьох народів, що становлять скитський нарід в тіснішім значінні слова, Геродот зачислює до скитів племена алазонів – полудневих сусідів скитів-орачів, на середнім Бозі, і еленізованих скитів каліпідів [Καλλιππίδαι ‘εόντες ‘Έλληνες Σκύθαι (V. 17). У т. зв. Скімна (що цитує тут Ефора, з IV в.) натомість є Карпіди – тому дехто зв’язує сей нарід з карпатськими карпами, але се очевидно тільки помилка Ефора в передачі Геродотової звістки] на нижнім Бозі. Вони відрізняються від інших скитів (розуміти – кочівничих) тим, що сіють і їдять хліб і городину, а поза тим мають звичаї скитські. Каліпіди сі аналогічні з Μιξέλληνες ольбійського декрета Протогена, що мешкали в околицях Ольбії.
На заході скитська територія простягалася до Дунаю (Істра) [Геродот, IV, 17-21, 100-1]. Щоправда у Геродота ціла просторонь на захід від Богу становить прогалину без жадних звісток, але мусила вона мати скитську людність, бо звалась «давньою Скитією». На північ живуть вже народи нескитські: неври на північ від Дністра і Богу, людоїди (‘Ανδρόφαγοι) та чорноубрані (Μελάγχλαινοι) далі на схід від них. В Таврії теж заховалась давніша перед-скитська людність (таври) – головно в горах, тим часом, як степову частину півострова займали скити.
Крім вище поданого територіально-культурного поділу скитів, Геродот знає ще генеалогічний. Від трьох синів першого чоловіка Таргітая, що родився від Зевса і дочки Борістена, Ліпоксая, Арпоксая і Коляксая пішли скитські роди Авхатів, Котіарів і Траспіїв, та Паралатів; при тім рід молодшого – Паралати уважався старшою династією. Але здається, що ся легенда належала лише до племені царських скитів і поділу його на коліна, імена їх у Геродота більше не виступають, аж пізніше стрічаємо подібні назви народів [Авхети (Auchetae, Eucbetae) і котіери у Плінія, VI, 7 17, що при тім покликується на звістки генерала III в. Демодама; але виступають вони на Далекім Сході; Нейман (108-9) і Міленгоф (III, с. 23) уважали їх тими скитами, що зістались на своїх початкових кочовищах. Знов інші авхети (IV, 12) виступають коло Гіпаніса].
Назва скитів у Геродота обіймає всі народи, підвластні «царській» орді. Се само наводить на гадку, що деякі з сих підвласних народів зачислювано до скитів на основі їх політичної, а не етнографічної приналежності. Назва скитів мала етнографічне значіння тільки щодо головної орди (тому Геродот говорить про мову і звичаї скитські), а поза тим уживалася в політичнім значінні – про людність, підвластну скитам. Притім Геродот зазначає, що скити самі називають себе сколотами, по імени царя, скитами ж їх звуть греки. В дійсності се дві форми того самого імені [Вивід обох імен досі не удавався; проби об’яснити з іранських пнів khud – skud («стрільці») див. у Міленгофа, D. А., III, с. 112 і 120, теж Tomaschek, Sitzungsb., т. 116, с. 778]. У персів скити фігурували під загальною назвою саків: чорноморські скити в написі Дарієвого гроба звуться «заморскими саками».
Щодо національності скитів Геродот дає лише деякі вказівки. Каже, що савромати говорять мовою скитською з певними відмінами і споріднені з ними (по легенді їх родили амазонки від скитів); зазначає також деякі подібності скитів до масагетів і говорить, що інші зачисляють масагетів до скитів [І, 201, 215]. У пізніших письменників від чорноморських скитів виводяться парти [Curtii Rufi, Hist. Alexandri, IV, 12, VI, 2, Iustini II, l, Jordanis Get, 6. Маркварт вважає джерелом сих звісток Агатархіда, історика Азії, II в. перед Хр[истом] – Untersuchungen zur Gesch. von Eran, І, с. 35 і II, с. 39], а Аміан, зовсім пізно щоправда, але теж мабуть переказуючи старшу традицію, каже, що перси були одноплеменниками скитів [Аміан, XXXI, 2, 20]. Традиція іранського походження скитів в античнім письменстві зазначилася таким чином досить виразно. В новішій науковій літературі багато говорилося й писалося в сій справі, зачислювано скитів і до монгольської або взагалі північної, урало-алтайської родини, бачили в них і слов’ян і германців, нарешті мішанину арійських і монгольських елементів. Але помічення над мовою скитів і споріднених їм сарматів, ті зв’язки, які лучать їх між собою, а з другого боку – з сучасним одиноким останком іранської людності в сих краях – кавказськими осетинами, нарешті деякі характеристичні ознаки скитської культури все вказує, що ми маємо в скитській орді іранську людність, хоч із чужими мабуть домішками [Літературу питання див. в примітках (2)].
Взагалі етнографічна близкість сарматів зі скитами не підлягає сумніву. Окрім слів самого Геродота, маємо ще й інші факти: сліди іранства в мові (особливо в особистих іменах), подібна культура й побут виступають у зверхніх орд однаково і в часи скитського, і в часи сарматського панування. Тим часом про споріднення сарматів з іранськими народами маємо безпосередню вказівку, переказану давніми авторами. Діодор зве їх «колонією з Мідії, осадженою коло Танаїса і названою сарматами у народів»: Пліній згадує про погляд на сарматів як на галузь мідян [Діодор, II, 43, Пліній, VI, 7]. Помічення над невеликим числом перехованих скитських слів і імен, а також варварських імен, що стрічаються в грецьких чорноморських написах скитсько-сарматських часів, виказали багато подібностей з мовами іранськими і найближче – з осетинською. Вкажу напр[иклад], що наросток «ксаіс» скитських імен се не що інше, як іранське khshaia – пан, володар. Має значіння й існування скитсько-іранських подібностей в побуті, в обрядах, в віруваннях, хоч і тут, розуміється, треба б іще відрізнити своєнародне від того загального, що характеризує найрізніші народи на подібних, початкових ступенях культурного життя.
[Нарешті і то ще годиться згадати, що виразні сліди стичності між східно-фінськими мовами й осетинською показують, що прикаспійська іранська людність колись сягала значно дальше на північ; так напр. імена металів – срібла, міді, сталі, олова в осетинськім спільні з східними фінами: перм’яками, вотяками, й взяті від них, тим часом, як знов цілий ряд слів в східних фінських мовах мають свій початок в іранських пнях. Про фінсько-іранські (і особливо осетинські) стичності – див. в 2 вид].
Кінець кінцем, сума всіх фактів і аналогій робить зовсім певним, що в наших степах були іранські елементи в скитський період, і то як в підвластній людності, так і в зверхній скитській орді. Іранське плем’я, вилившися одним потоком на полудень і полудневий захід в Азії, другим потоком довго розтекалося в чорноморських степах, під назвою скитів, сарматів, аланів і різних дрібніших народів. Але можливо, що і в скитській людності і пізніших степових ордах була певна домішка і урало-алтайських елементів; поруч іранців під загальною назвою скитів, сарматів, аланів могли критись ще якісь інші народи, тільки їх не можна ближче виказати.
Геродот та інші грецькі письменники, очевидно, ближче знали і в своїх оповіданнях про скитів взагалі мали перед очима головно кочових східних скитів, а особливо ту головну орду, що пановала над іншими і зветься у Геродота «царською». Двояким уживанням скитської назви – раз про саму головну орду, другий – про неї разом з підвласною людністю, поясняються деякі суперечності Геродота [Він напр. представляє скитів (IV. 46) чистими кочівниками (як і Гіпократ), тим часом сам оповідає, що деякі скитські племена живуть з хліборобства; говорить про їх відчуження від чужоземних звичаїв, особливо грецьких (IV, 76), тим часом знаємо від нього про еленізованих скитів – каліпідів, і т.ін]. Очевидно, він говорить про зверхню орду, коли, оповідаючи про скитів взагалі, представляє їх кочовою, воєвничою ордою, з суровими звичаями і з деспотичним устроєм. По його словам скити живуть зі своїх стад і кочують з своїми, поставленими на возах, житлами; не мають ані міст, ані кріпостей [IV, 46, 127].
Молодший о півстоліття від Геродота Гіпократ в своїх оповіданнях про Скитію ще докладніше представляє сей кочівничий побут: скити не мають домів, а живуть в повстяних будках, поставлених на чотироколісні або шостиколісні вози і уряджені, як хати, з двома-трьома відділами; такий віз тягнуть дві або три пари волів, і в тих будках сидять жінки з дітьми при переїздах, чоловіки ж їдуть верхи; за ними йдуть слідом стада овець, коров і коней. На одному місці вони перебувають, поки худоба не спасе паші, тоді переходять на інше місце. Вживають варене м’ясо, п’ють кобиляче молоко, їдять кобилячий сир. М’ясо варять в мідяних казанах, подібних до чаш [Цікаву паралелю сьому звичаю стрічаємо в сучасних осетинських переказах. Нарт (богатир) Созрико переміг нарта Єлтагана і обскальпував. Приїхавши в аул (село), він зібрав дівчат та молодиць і сказав: пошийте мені кожуха з шкір, з голов і вусів. І побачили молодиці, що Созрико виніс шкір від голов і вусів; одна каже; се шкіра з мого батька, інша: се шкіра з усами мого брата; третя: се шкіра з голови мого чоловіка. – В. Мілер, Черты старины в сказаниях и быт осетин, с. 106].
Звичаї скитів у Геродота суворі й воєвничі. Одинокою святощею у них старий залізний меч, виставлений на стосах пруття – знак бога війни. Така святощ була в кождім окрузі, і правлячи жертви, виливали на сей меч кров жертвенної худоби й людий: з сотні взятих на війні в неволю жертвували одного, виливали його кров на той святий меч, а тіло розрубували й розкидали навколо. Скит пив кров першого вбитого ним на війні ворога, а голови вбитих приносив до царя, і лише той, хто виказався такою головою, мав участь в здобичі. Шкури з голов ворогів (скальпи) уживались як окраси кінського убору; ті, що мали їх більше, шили з них собі часом цілі плащі [Такі казани, як чаші на підставці, в скитсько-сарматських могилах дійсно не раз траплялися: сей казан, очевидно, ставився серед огнища й обкладався багаттям; зовсім подібні казани існували у сибирських народів]; таким же способом уживались часом і цілі шкури ворогів на різні воєнні прибори. З найбільш же визначних ворогів скит робив чашу з черепа, і такі чаші, часом оправлені в золото, уживались з особливою пихою. Хто вбив найбільше ворогів, той мав найбільшу честь і подвійну порцію вина на публічних пирах; хто не вбив ворога, не мав зовсім участі в пирах, і се уважалось найбільшою ганьбою [Геродот, IV, 64-6].
Звістки про релігію скитів досить неясні; Геродот уживає грецьких назв для скитських божеств і тим, розуміється, лише затемнює справу. Найбільш поважався бог-опікун домового огнища – Табіті (Геродотом прирівняний до грецької ‘Εστία). Найбільшою присягою було – присягти тим божеством, і неправедна присяга тим опікуном царського огнища уважалась переступом проти царя, бо стягала на нього неласку богів [IV, 59, 67, 127]. Сей культ домашнього огню, що заховав свої сліди в поглядах сучасних осетинів, стоїть в зв’язку з загально-іранським культом огню (саму назву з’вязують з пнем tap – горіти) [В.Міллер в згаданій розвідці про осетинські звичаї вказує на особливе поважання до ланцюга, що висить над огнищем: ним клянуться, викинути чийсь ланцюг за двері – найбільша образа (с. 205)]. Крім того Геродот виразно каже про культ землі – Апі (порівн. латинське Ops). Біг Γοιτόσυρος, прирівняний Геродотом до Аполона, в одній італійській написи прирівнюється теж до Аполона, а заразом і до Мітри, перського бога сонця; та сю напись уважають фальсіфікатом.
[Corpus Inscrip. Graec., N. 6013, Θεα Σηλ. Ωιτοσκυρα και Απολλωνω Οιτοσκυρω Μιθρα Μ. Ουλπιος Πλοκαμος ανεθ. див. Zeuss op. c[it], 289, Толстой і Кондаков, Русские древности, II, с. 44, Mullenhof, III, с. 121. Про скитський культ взагалі див. особливі у Цайса, Бонеля і Толстого і Кондакова, де він порівнюється з іранським, і Наймана, що порівнює його з монгольським. Проти перецінювання значіння таких подібностей можна повторити лише слова самого Наймана: Dieses Beispiel mag lehren, wie bedenklich es ist, aus allgemeinen Angaben über den religiösen Glauben eines Volkes Schlüsse auf seine Verwandtschaft mit anderen Nationen zu ziehen (p. 245) Цей приклад мусить показати, як небезпечно видобувати загальні висновки про релігійні уявлення народів, спираючись на їхні відносини з іншими народами].
Етимологічно його ім’я толкують як «опікуна стад» (до Геродотової інтерпретації се досить підхоже), як і Аргімпасу (по Геродоту «небесну Афродіту») – охоронницю худоби [Marquart Untersuchungen zur Geschichte Erans, II, с. 90]. Про решту названих у Геродота богів (Зевса – Папая, Посейдона – Тагімасада, Арея і Геракла) трудно що-небудь сказати ближче. Святощів жадних у скитів не було, окрім згаданих мечів. Худобу жертвували, удушуючи її, потім кращі кусники вареного м’яса кидались, як присвячені богу [Геродот, IV, 60]. Слідів якогось організованого культу, або якоїсь верстви жреців не видно, окрім тих ворожбитів, дуже числених, що ворожили на паличках і кусничках кори.
Докладні звістки дав Геродот про похоронний обряд, спеціально щодо скитських царів. Тіло царя, каже він, насамперед обвозили по всіх підвласних народах, щоб вони віддали йому почесті, потім ховали у викопаній в землі камері, і разом з ним одну з жінок, також слуг, коней, що найкраще з худоби, золоте начиння (срібла й міді, каже Геродот, скити не уживають зовсім); над гробом насипали могилу якнайвище. По році справляли поминки: п’ятдесят найкращих слуг і стільки ж коней забивано і випхавши половою розставляно навколо могили на палях, а слуг розсаджувано на сих конях, мов би сторожу [IV. 71. Паралелі до сього звичаю у різних примітивних народів див. у Міщенка, К[иевская] ст[арина], 1884, V, с. 66].
Сі царські могили, по словам Геродота, були в місці званім Геррос, до котрого Дніпром можна було плисти – там з Дніпра витікала річка Геррос. Се до певної міри подтвержується фактом, що якраз коло Дніпрових порогів знайдено кілька великих могил з похоронним обрядом зовсім подібним до оповідання Геродота. Правда, могили се пізніші, скільки можна судити по стилю й техниці, за браком інших дат. Взагалі досі не можна було напевно констатувати похорону, який би належав спеціально до Геродотових скитів: скитсько-сарматська культура в археології становить досі одну нероздільну цілість [Про скитські могили див. вичислені в прим. 2 праці Ашика, Древности Геродотовой Скифии, Толстого й Кондакова, т. 2, Лаппо-Данилевського і Мальмберга op. c[it]].
Державний скитській устрій в оповіданні Геродота, як я вже згадував, має характер деспотичної монархії. Царю служать не раби, а кому він звелить з скитів, і сих царських слуг, як ми бачили, ріжуть десятками на його могилі. Коли цар захорує, ворожбити об’ясняють звичайно, що причиною була неправедна клятва богом-опікуном царського огнища, і вказують на якогось чоловіка, що мовляв так фальшиво поклявся; коли сей вирікаеться, заяву ворожбитів перевіряють вороженням інших ворожбитів і кінець кінцем карають або того обвинуваченого, рубаючи йому голову, або тих скомпромітованих ворожбитів, палячи їх; при тім цар карає смертю й синів їх. Всі справи своєю волею рішають царі. З оповідання про похід Дарія у Геродота виходило б, що у скитів було рівночасно кілька царів: виступає їх тут три; можливо, що належали вони до трьох згаданих колін, і цар з коліна паралатів був головним [IV, 120, пор. 5-6, 71. Маркварт толкує назву паралатів як «первородних», «перших» (l. c., с. 77)]. При всій легендарності оповідання ся подробиця може бути вповні реальною.
Така була орда, що панувала в Скитії. Правдоподібно, була вона числом незначна супроти підвласних народів: так, мабуть, треба розуміти слова Геродота, що скитський нарід уважають дуже великим і заразом саміх властивих скитів рахують на дуже мало [IV, 81]. Та власть царів сієї головної орди розтяглася в пол. V в. на всю територію від Дунаю до Дону. На північ їх власть сягає у Геродота десь до Дніпрових порогів: він каже, що людність Герра – то крайній нарід, підвласний скитським царям [IV, 71 і 119]. На захід, від Дніпра, як ми бачили, Геродот уміщує крайні скитські осади на верхнім Бозі й Дністрі, але по всякій правдоподібності їх треба умістити на середнім Дністрі й Бозі. Далі на північ сиділи нескитські народи.
Нескитські народи античних джерел
Михайло Грушевський
Неври, андрофаги-амадоки, меланхляйни, будини
Про сі північні нескитські народи оповідження Геродотом зістається єдиним на довгі часи. Тому тут переглянемо також сі звістки його, можливо уважно.
На північ від верхів’я Дністра Геродот уміщує неврів. Озеро, що з нього витікає Дністер, по Геродоту мало бути границею скитів і неврів. Але що відомості Геродота взагалі не сягали далі середнього Дністра й Богу, то й сі означення ми не можемо приймати за докладні. Дальше на північ за неврами Геродот не знає вже ніякої людності [IV, 17 і 51]. Про самих неврів мав він дуже недокладні, більш казкові відомості, і сам не дуже надавав їм віри. Оповідали йому, що кождий невр кілька день до року буває вовком. Казали, що в їх землі виплодилась сила змій, а ще до того найшло їх з пустині, так що мусили вони перейти до землі будинів – очевидно на якийсь час, і потім вернулися. При такім стані Геродотових відомостей про неврів не можна надавати особливого значіння словам його, що неври мають скитські звичаї [IV, 105]. Важніша негативна сторона його відомостей, що він виразно відрізняє неврів від скитів [IV, 51, 119].
Слова Геродота про скитські звичаї неврів давали привід деяким ученим зачисляти і їх до скитського племені, інші відрізняли їх від скитів і бачили в них слов’ян, виходячи з міркувань про тодішні селища слов’янські. Тепер сей погляд має багато прихильників [Такого погляду, пущеного в курс Шафариком (І, § 10, 2), трималися з новіших учених напр. О. Шрадер, Лескін, Міленгоф, Томашек. Сей в своїй розвідці Kritik der ältesten Nachrichten über skythischen Norden (Sitzungsberichte, т. 117, c. 3) висловився: Die Gleichheit der Neuren mit den späteren Slowenen wird jetzt allegemein annerkannt. In der That hat diese Ansicht alles für sich. Тотожність неврів з пізнішими слов’янами є нині загальновизнаною. В цій справі даний погляд є основним], і треба признати – має за собою значну правдоподібність. В самім імені неврів бачать звичайно слов’янський пень нуp (порівнюють з тим нуp – доплив Бугу й Нурську землю); згадану вище легенду про вовків зв’язують з слов’янською вірою в упирів – вовкулаків. Та сі аргументи не так сильні, важніше географічне положення неврів, бо відповідає території слов’янської правітчини, а також се що Геродот відрізнює їх від скитів. Ми можемо уважати їх з значним правом за слов’ян на їх правітчині.
Пізніші відомості про неврів дуже бідні, властиво не дають нічого [Згадка Плінія (IV, 12, 88 – Neuroe) правдоподібно, а Мели (II, 1 – Neuri) цілком певно – мали своїм джерелом Геродота (Міленгоф, III, c. 46-7, Шафарик, І, § 10, 2, 6). Чи Ναυαροι Птолемея (III, 6, § 25) належать до неврів, непевно (пор. Ναυαρον (вар.: Ναβαρον) місто на р. Каркиниті), ще менше Neriuani, Географа Баварського (Шафарик, І, § 10, 2, 5)].
Географічно на ту ж слов’янську територію припадають андрофаги, бо у Геродота мешкають вони на середнім Дніпрі. Може їх страшне ім’я і характеристика були причиною, що їх приналежність до слов’ян і взагалі до індоєвропейської родини має далеко менше оборонців, ніж неврів, і їх з більшою охотою уважають за фінів. Геродот оповідає про них, що се нарід «окремий і зовсім не скитський», що «з усіх людий вони мають найбільш дикі звичаі, не мають поняття правди й ніякого закону; вони кочівники, убираються подібно до скитів, але мову мають осібну, і лише вони одні з тутешніх народів їдять людий». Їх відділяє від скитів простора пустиня, а за ними вже «правдива пустиня, і ніякого народу нема, скільки відомо» [Herod., IV, 18 і 106. Деякі подробиці додає про андрофагів Ісігон (у Мілера Fragm. h. gr., IV), але вони перенесені на них з Геродотового оповідання про скитів, отже не мають вартості].
Відомості Геродота, подані про сей народ, як бачимо, дуже неясні. Пустиня, що ділить у нього скитів і андрофагів, з’явилась по всякій ймовірності з того, що на Дніпрових порогах уривалась комунікація, зносини з середнім Подніпров’ям ішли іншим, сухим шляхом, і в відомостях повставала прогалина для країв вище Дніпрових порогів. Характеристика андрофагського народу мабуть в значній, або і повній мірі основана на самих виводах з імен, а ім’я се в переданій Геродотом формі має в своїй основі мабуть якусь легенду або етимологічне непорозуміння [Порівняти сучасних «Самоїдів»: ім’я се, очевидно, має той же корінь, що ім’я лопарів «Сам», західних фінів «Суом», а в російській народній етимології (Volksethymologie) вийшли з того люди, що себе самих їдять!].
У Птолемея на ту придніпрянську територію припадає ім’я амадоків, що мешкають під горами того ж імені і мають місто Амадоку, пристань на Дніпрі [Птолемей, III, 5, § 16, 25 і 28. Як ні непевне Птолемеєве угрупування географічних імен взагалі, тут пристань Амадока на Дніпрі, здається мені, служить певною точкою опори]; ся звістка про амадоків має свій початок у псевдо-Геляніка [‘Αμάδοκοι, σκοθικόν ‘έθνος, ‘Ελλάνικος ‘εν Σκυθικοι̃ς – Стефан Візантійський sub voce], що користав з давніх джерел, і з деякою правдоподібностю можна думати, що маємо тут властиве ім’я Геродотових «людоїдів». Саме ім’я толкують з санскр. āmâd, āmâdaka – сироїдці, що їдять сирове м’ясо [Томашек – Sitzungsberichte, т. 117, c. 8, т. 128, c. 98]; се толкування досить добре б підійшло до Геродотових «людоїдів». У всякім разі на середнім Дніпрі в тих часах трудно припустити якусь іншу людність, крім слов’янської.
Далі на схід, за андрофагами, у Геродота наступає територія «чорноубраних», Μελάγχλαινοι, що припадає десь на вододіл Дніпра і Дону. Про них Геродот каже лише, що то нарід не скитський, але має скитський побут і носить чорну одіж – також характеристика виведена з самого імені [IV, 20, 108]. Та не вважаючи на те, що Геродот називає сей нарід не скитським (подібно як і савроматів), є поводи бачити в нім споріднений з скитами нарід іранського кореня: серед різних кочових народів, що виступають пізніше в околицях Ольбії, бачимо савдаратів, і се ім’я не що інше, як Геродотові «чорноубрані» [По-осетинські cаў – чорний, дараес – одіж, та – наросток многого числа. Осетинській словарь еп[ископа] Євгенія; пор. Міллера, Осетинские этюды, III, с. 79], а Діон Хрізостон оповідає про мешканців Ольбії, що вони носили чорне убрання, перейнявши се від «скитського народу Μελάγχλαινοι». Досить правдоподібно, що ті чорноризці Геродота становили частину савроматського народа, відтиснену далі на північний захід від головних осад (може навіть таки рухом самих скитів), а з пізнішим рухом савроматів опинилися потім в сусідстві Ольбії.
До слов’ян деякі учені зачислили ще будинів Геродота. До сього спонуковало їх ім’я, споріднене з слов’янським пнем буд або вод, та звістка Геродота, що неври, тікаючи від змій, перейшли в край будинів. З сього виводять, що будини в дійсності мешкали в сусідстві неврів. На потверження до того вказують на Βωδινοί під горою Βωδινόν або Βουδινόν у Птолемея, та уміщують сих будинів коло Дніпра [Птолемей, ІІІ, 5, § 15 і 24]. Але Геродот уміщує будинів на північ від савроматів, отже в басейні Дону та Волги, а при тім міг мати якісь певніші відомості про їх край, бо знав грецьку факторію в їх землі – деревляне місто Гельйон [Була й така гадка, що Гельйон – то Київ. Недавно до сього фантастичного здогаду прилучився й Нідерле (І, с. 287), а доказ на те побачив – в нахідках Трипільської культури (sic)]. Супроти того здогадуються, що був інший нарід подібного імени коло Дніпра, і що Геродот помішав сі два народи [Шафарик, І, § 10, 3-4 (за Оссоліньским, Wiadomści historyczno-krytyczne), Mair Das Land der Skythen, O. Schrader Schracbvergleichung, 2 c. 619 (за Лескіном), Браун, Разыскания і т. ін. ]. Але уміщування Птоломеєвих будинів над Дніпром вповні гіпотетичне, і таке громаждення можливостей на можливостях не лишає ніякого поважного значіння за гіпотезою про слов’янство будинів.
Упадок скитів
Михайло Грушевський
Мандрівка сарматів, їх племена, побут. Алани і їх побут, їх останки
Від сих північних сусідів скитів вертаємося знову до степової кочівничої людності й її дальшої долі.
Ми бачили звістки грецьких письменників, що скитів вигнали в чорноморські степи колонізаційні перевороти Середньої Азії. Сей напір з Азії тривав і далі, та впливав на дальші зміни в залюдненні наших степів, загострюючись від часу до часу і прибераючи тоді характер етнічних вибухів. З другого боку мінялось становище і роля тих орд, що мали зверхність над степовою людністю. Вище було зазначено, що за Геродота чисельно незначна «царська» орда, чи ще менше – коліно Паралатів панувало над всею степовою людністю від Дону до Дунаю, і наслідком того імена скитів і Скитії прикладалися до всіх народів, що йому підлягали. Пізніше політичне першенство здобували все нові орди. З переміною зверхності мінялися і етнічні назви степової людності (бувши в грунті речі властиво термінами політичними). Сі дві обставини об’яснюють нам дальші переміни в колонізації наших степів і в її номенклатурі.
Могутність скитської орди, описана в оповіданнях Геродота, стояла в V в. ще міцно. Одначе вже почавши з другої половини сього віку можна помітити, що ся орда відступає під натиском на неї зі сходу. Сей натиск виявляється в повільнім розпросторенні савроматських орд на захід: у Геродота їх східну границю становить Дін; у Гіпократа – значить в кінці V і на поч. IV в. – савромати вже мешкають наоколо Меотійського озера, виходило б отже, що вже по обох боках Танаїсу. Докладніше се видно з іншого молодшого письменника IV в., т. зв. Скілака: у нього за скитами, що займають східну частину Таврії, сидять сармати (Συρμάται), по обох боках Танаїсу [Гіпократ, De aere 24. Скілак – у Міллера, Geographi gr. Minores, І, fr. 68, відомості сі кладуть на другу половину IV в.].
З тих звісток виходить, що вже в IV в. скити були витиснені з своїх східних країв, що як раз були областю зверхньої, головної орди – «царської». В зв’язку з сим правдоподібно стояв той факт, що останній промінь скитської сили й могутності блиснув в другій половині IV в. вже на західних границях Скитії. Розумію Скитське царство Атея, відоме нам з нагоди його війни з Філіппом Македонським. Страбон здогадувавсь, що до держави сього Атея належала більшість варварської людності між Меотидою і Дунаєм. Знаємо, що він воював з сусідніми тракійськими народами та грецькими побережними містами (Істрополем, Візантією) і тут прийшов до конфлікту з Філіппом; в сій війні Атея побито, і сам він наложив головою [Про державу Атея – Юстін, Hist. Philipp., IX, 2, Страбон, VII, с. 3, 18 (p. 306), Арістокріт у Климента, Stromata, V, 31, Фронтін, Strateg., II, 20]. Так само нещасливо закінчилась для скитів і війна з Лізімахом в 313 p., коли вони разом з траками були союзниками чорноморських міст в їх повстанні проти Лізімаха [Діодор, XIX, 73].
Потім і ся західна скитська держава тратить значіння й зникає під дальшим натиском сарматів зі сходу, а траків і бастарнів з заходу й півночі [Томашек – Sitzungsberichte, т. 128, с. 98, висловив дуже інтересний здогад, що саї Протогеновного декрета, що жили тоді в околицях Богу, мають назву від kshaia, отже се царські, Βασίληιοι Геродота. Се зовсім відповідало б тим колонізаційним перемінам, тільки мені ся етимологія здається не зовсім певною]. В оповіданні Полієна, що може належати не пізніше, як до другої пол. II в. перед Хр[истом], сармати вже панують на Чорноморськім побережжі, скитська держава згадується в Східній Таврії і поруч сарматів стоїть на підряднім становищі [Polyaeni Strategicon, VIII, 56. Дехто (напр. Латишев – Исследования об истории и государ[ственном] строе Ольвии, с. 88) закидають неважність сьому оповіданню; одначе обставини, як вони в нім представлені, здається, вказують на добре джерело].
В ольбійськім декреті Протогена, що датують III або II віком, бачимо західні степи в руках нових орд – саїв, тісаматів, савдаратів; між ними скити виступають як одна з менших, слабших орд і разом з тісаматами й савдаратами, боячись нападу скірів і галатів, хочуть знайти собі захист за стінами Ольбії. В часах християнської ери і пізніше – у Страбона, Овідія, Діона Хрізостома, сармати виступають як головна орда на всім просторі від Меотиди до Дунаю, зайнявши місце скитів, і Діодор в своїм оповіданні про скитів поясняє, що сармати, виведені скитами з Мідії, по довгих літах розмножилися, зруйнували і в пустиню обернули більшу частину Скитії й вигнали її людність [Оповідання Діодора про скитів взагалі – наукова комбінація, що, не має великої ціни; але сам натиск сарматів на скитів був для нього свіжою подією, і сю подробицю можна трактувати серйозно]. На тлі тих же обставин, коли сармати мали повну перевагу над скитами, оповідає Лукіан в Токсаріді свою, фантастичну в фабулі, але інтересну в обставинах історію про скитів-побратимів [Страбон, III, с. 7, 13, 17; XI,с. 2, 1. Овідій, Tristia i Ex Ponto, passim. Діон Хрізостом, V, ІІ, p. 48-51 ed. Dindorf. Діодор, II, 43. Лукіана, Τόξαρις ‘ή Φιλία, 39-41].
Правдоподібно, сей новий натиск іранських орд був наслідком переворотів в передній Азії, які дали себе знати заразом і в землях на полудень від Каспійського моря [Müllenhof, Deutsche Alterthumskunde, III, 41]. Натиск тривав дуже довго. Коли перші симптоми його могли ми констатувати вже в V, а найпізніше – в початках IV в., то викликаний ним рух тягнувся кілька століть, поки нові народні потоки не витиснули іранську людність з наших степів майже зовсім.
Про залюднення степової території після розпросторення сарматських орд, коли вони досягнули вже Дунаю, головним джерелом служить Страбон. Він писав десь коло 18 р. по Христі, операючися на відомостях, які дали римські війни в чорноморських краях в І в. перед Христом. Але його оповідання далеко менш докладне, ніж Геродотове, і що головне – терміни «скити» і «сармати» в його устах не мають докладного значіння, так що й до нього можна приложити в певній мірі пізніші слова Плінія: «ім’я скитів все переходить на сарматів і германців, і ся стара назва прикладається все до найдальших народів, що живуть майже невідомо для інших людей» [Nat. Hist., IV, 25].
У Страбона просторонь від Дунаю, де сарматські орди стикалися з гетами й бастарнами, на схід Дніпра займають сарматські народи: язиги, царські (Βασίλειοι) і урги (Ού̃ργοι). Між Дніпром і Доном живуть роксолани (‘Ροξολανοί). За Доном уміщені сармати без ближчого означення, та аорси і сіраки – народи, пізніше обняті, разом з іншими, загальною назвою аланів. Далі на схід, за Каспійським морем – «східні скити» [VII, 3, 17, XI, l і 5, 8].
Скитська держава заціліла була ще в східній Таврії. В кінці II в. вона упала в боротьбі з Мітрідатом VI, покликаним херсонесцями на поміч проти сих скитів, але в 60-х рр. по Хр[исті] знов бачимо облогу Херсонеса якимсь «скитським царем», місцевим очевидно [Старбон, VII, 4,3 і 7, Inscriptiones P. E., І, ч. 185 (декрет Діофанта), Corpus, І, XIV, ч. 3608]. Страбон каже, що сей край і сусідні землі на північ від Перекопа до Дніпра звались Малою Скитією. В оповіданнях Овідія в околицях Дунаю поруч з сарматами виступають теж скити, і Страбон каже, що на Дунаї теж була Мала Скитія (довго потім ся назва прикладалася до теперішньої Добруджі). Між вичисленими у нього сарматськими народами бачимо Геродотову «Царську» орду, у Плінія – авхетів (порівняти Геродотове коліно авхатів) [Nat. Hist., IV, 12. В Страбонових ургах теж добачали Геродотових Γεοργοί, і сей здогад держиться ще й досі – напр. Кулаковського: Аланы, с. 98].
Се все показує, що давніша «скитська» людність під сарматським натиском не зникла, лише сховалася під новою назвою головної орди, як давніше під іменем скитів могли перебувати всякі інші різноплеменні підвласні народи. Під натиском сарматів одні племена могли посунутись на полудень або на північ; інші розбились, а сформувались натомість нові племена; з-під звісних нам перед тим етнічних назв виринули давніші, що були ними затерті. В результаті етнічний склад людності змінився далеко менш, ніж її номенклатура.
Етнографічні відомості про сарматів дуже бідні: з одного боку – скупі на них наші джерела, друге – при недокладності етнографічних відомостей самих географічних письменників сарматського періоду трудно з їх оповідань вибрати те, що з усею певністю можна приложити якраз до сарматів.
Передовсім щодо імені. Воно значно різниться щодо форми: у грецьких письменників пишеться воно Σαυρομαται, Συρμαται, у латинських Sarmatae. Його об’ясняють з іранських пнів sar (володарь) + mada (жінка) [Є одначе й інше об’яснення, з авестійського *saormant – уоружений мечем]. Се об’яснення тим правдоподібне, що відповідає двом іншим назвам: Геродот каже, що скити звуть савроматських жінок – амазонок Ο’ιόρπατα, а се об’яснюється з арійських пнів vira (муж) + pati (пан, володар [Сам Геродот хибно об’яснює: ο’ιόρ – муж, πατά – вбити]; в грецьких же джерелах, почавши від т. зв. Скілака, сармати звуться Γυναικοκρατούμενοι – підвластні жінкам [Геродот, IV, 110, Скілак, fragm., 70-1]. Всі назви, таким чином, означали б «людий, що правляться жінками», «жінок, що правлять чоловіками». Окрім впливу «народної етимології», що й тут мабуть відограла головну ролю, сармати могли завдячувати такі свої призвища особливому становищу своїх жінок, що не пересиджували в будках, як скитські, а їздили й собі верхи та стріляли з луків, як чоловіки.
Подібно як і скити, сармати представляються переважно кочівниками. Страбон каже, що ся степова людність здебільшого кочівнича, тільки подекуди займається потроху хліборобством; коло Дунаю і Меотиди він спеціально згадує за таку хліборобську людність. Кочівників описує він подібно, як Гіпократ скитів: живуть в повстяних будках, перевозять їх на возах і переходять зі своїми стадами з місця на місце. Поза тим се воєвничий нарід, славний в кінній війні; їх їздці мали шеломи й панцири – шкіряні або металічні, уживали до бою списів, луків та мечів (Страбон і Тацит кажуть се про роксоланів) [Страбон, VII, 3, 17, Тацит, Hist., 1,76; Страбон каже ще за плетені з галуззя щити їх, Тацит заперечує уживання щитів].
Вигляд таких тяжко узброєних їздців маємо ми в образках язигів на римських барельєфах колюмни Марка Аврелія і на керченських фресках, де представлені війни з сусідніми варварами; варварські їздці тут мають часом тільки короткі кіраси, часом довгі, нижче колін, нашиті твердими плитками халати, так що мусять сидіти на конях по-жіночому [Образки керченських фресків див. напр. в приступнім виданні Толстого і Кондакова, т. І і ІІ]. По словам Павзанія (II в. по Хр[исті]) сармати, за браком заліза, дуже штучно виробляли свої панцирі з плиток, нарізаних з кінських копит (такі панцирі з рогових або кістяних плиток стрічаються дійсно в розкопках [Бобринський, II, с. 73], і з тієї ж причини уживали кістяні вістря для списів і стріл. В убранні сарматів античні письменники зауважали повну подібність з персидським убранням [Мела, III, 4, Тацита, Germ. 17. Звістки письменників про сарматську культуру взагалі зібрані у Укерта, Skythien, с. 513 sq]. Вони носили широкі сподні, і взагалі одіж їх була широка, фалдиста. Мали довге волосся, були біляві (flavi), з суворим і диким виглядом. Про мову їх наводив я вже вище слова Геродота, що сармати говорили мовою, подібною до скитів. Про релігію маємо дуже скупі відомості: є звістка про поважання огню й меча, але не знати, чи се не перенесення звісток про скитів, як і пізніше оповідання Аміана, про культ меча у аланів.
Щодо політичного устрою, ми не маємо вказівок чи натяків на якусь більшу політичну організацію, що обіймала б цілу кочівничу людність на цілім просторі наших степів, як за Скитської орди. Навпаки, маємо згадки про більше число сарматських династів [Sceptuchi у Тацита, An., VI, 33, пор. σκηπτου̃χοι в декр. Протогена]. Сьому відповідає й велике число етнографічних груп, на які розпадалося сарматське плем’я. Так крім згаданих вище етнографічних груп – язигів і роксоланів, знаємо коло Дунаю в І в. по Хр[исті] кораллів, в ольбійських написах бачимо саїв, тісаматів і савдаратів (меланхляйнів), не кажучи за старі скитські імена царських ургів (?), авхетів, а в східних краях – яксаматів, аорсів, сіраків і т. ін. Різні назви виринають і зникають серед боротьби, орд, що поволі сунуться все на захід, під натиском зі сходу.
У Страбона на правім боці Дніпра виступає нарід язигів; безперечно, тоді, на початку І в., се була головна орда в сих краях. Та вже в середині І в. по Хр[исті] мандрує вона далі на захід, в дунайські краї, де займає землі між Дунаєм і Тисою: се язиги – переселенці (Μετανάσται) Птолемея [III, с. 7. Інша частина язигів, згадана у нього разом з роксоланами над Меотидою (III, с. 5, 19) – се, здається, простий анахронізм]. Від часу сеї міграції язигів перше місце в наших степах займає роксоланська орда. Судячи по звісткам про їх війни з римлянами й напади на Мезію [Тацита Hist., І, с. 79. Діон Касій, LXXI, 19, Scriptores hist., Augustae, M. Antonius 22, XXX, tyr. 10, й ін] та по відомостям географів, виходить, що перед приходом сюди германських племен роксолани становили головну й найбільшу народність в придніпровських степах і далі на захід від них [На мапі Птолемея (III, 5, 19 і 23) язигів і роксоланів відтиснуто над Меотиду наслідком невідповідного розтягнення прикарпатських і придунайських народів на схід]. Ім’я їх, як з значною правдоподібністю виводять з іранських мов, значить не що як «білі алани» (сучасне осетинське ўрс – білий) [Міллер (Журнал Мин[истерства] н[ародного] просв[ещения], 1886, IX, 86 і Осет[инские] этюды, III, с. 86) виводить се ім’я трохи інакше, по формі ще ближче, хоч по значінню менш певно: з рохс – ясний (пор. Томашек, Sitzungsberichte, т. 117, с. 87). Порівняти з сим ‘Αλανορσοί поруч ‘Αλανοί Σκύθαι у Птолемея, VI, 14, 9]. (Прикметник білий дуже часто служив у кочових орд для розрізнення певних частин народу, одної одноплеменної орди від другої). В декреті Діофанта роксоланів бачать під назвою ревксіналів (Ρευξιναλοί).
Поруч з сими «білими аланами» виступає вже в І в. по Хр[исті] ім’я просто аланів (у Плінія: Alani et Roxolani). В 60-70-х рр. вони звертають на себе увагу римської політики своїми походами на закавказькі землі, і очевидно – аланами звалися тоді коліна, що сиділи десь в сусідстві Дону й Каспійського моря [Звістки класичних письменників про аланів зібрав Кулаковський в статті: Аланы по сведениям классических и византийских писателей – в XIII т. Чтений Київ[ського] істор[ичного] тов[ариства], 1899. Також Томашек в Pauly-Wissowa Reallexicon, Alani (1894). Новіша аналіза: Täubler, Zur Geschichte der Alanen (Klio, 1909)]. В першій половині II в. з аланським іменем стрічаємося вже коло Дніпра, в другій половинї – коло Дунаю [Птолемей містить їх на кількох місцях – в європейській і азіатській Сарматії – 5, 7; III, 5, 9; VI, 14, 9].
Тут, з одного боку, бачимо дальший рух на захід іранських орд, з другого – розширення нового імені. Ім’я аланів прибирає ширше значіння й заступає в східних степах давнішу загальну назву сарматів, як ся була свого часу заступила ім’я скитів. Аміан Марцелін, з четвертого віку, оповідає про аланів: «за Доном залюднюють безмірно просторі скитські пустині алани, названі по імени гір; помалу ослабивши сусідні народи частими побідами, вони, як і перси, передали їм і своє ім’я» [Кн. XXXI, 2, 13. Кулаковський op. c[it]., с. 114, відкидає сю звістку, але аргументація його нестійна й він ігнорує при тім наведену нижче звістку китайських джерел].
Китайські (хінські) літописи теж знають про розширення сього імені в передній Азії: кочівничий нарід An-tsai, що мешкав в краях на схід від Каспійського моря й далі на захід до Та-tsin (Римської держави) і залежав від кочівників Согдіани, за часів дінастії Хань (163 перед Хр[истом] – 196 по Хр[исті]) прибрав ім’я Alanna і став незалежним [Ritter, Die Erdkunde von Asien, V, ч. III (т. VII), с. 625-6, Hirt Sitzgsber. d. bayr. Ak., 1899, с. 250]. Отже, дійсно десь в I-II в. По Хр[исті] слово «алани» стає збірним іменем для різних кочівничих народів, головно і мабуть переважно – іранських поколінь, що мешкали по обох боках Каспійського моря. На кілька століть воно обняло останки кочівничої скитсько-сарматської людності наших степів.
[Хінську назву An-tsai вважають рівнозначною аорсам античної традиції – Hirt China and the Roman Orient, с. 139, Gutschmid Geschichte Irans, с. l21; але против сього зрівняння підносять лінгвістичні закиди, і Маркварт (Untersuch., II, с. 240) кінець кінцем зрівнює An-tsai з масагетами; назву аорсів він вважає політичною почесною назвою, яка прийнята була певною групою племен з тим, як масагетська орда здобула над ними вдасть і першенство і приложила до себе сю почесну назву аорсів – шановних, славних, замість давніших масагетів-рибоїдів. Так само «алан» (славний, побідний) толкує він як почесну назву, котру приложила до себе зверхнича орда і за нею прийняли потім підвласні племена. Новіші замітки ще у Тейблера, 1. с.].
Через се аланів описують подібними ж рисами, як сарматів і скитів. Лукіан (II в. по Хр[исті]) каже, що алани мають однакову зі скитами мову, однаково убираються, тільки інакше носять волосся (стрижуться) [Τόξαρις ‘ή Φιλία: автор мусив тут взяти реальні подробиці життя]. Аміан, сучасник війни аланів з гунами, описує аланів як кочівників, що не знають ані домів, ані хліборобства, живляться м’ясом і молоком, живуть в возах, і де знаходять добру пашу для своїх стад і кінських табунів, там отаборюються, уставляючи свої вози кругом; вони одначе мають звичаї і побут культурніший від гунів, гарні з себе, блондинуваті, мають легку зброю; дуже воєвничі і свободолюбні: всі у них рівно благородні й судіями виберають вони найбільш уславлених на війні.
Дальші уваги Аміана про аланську культуру будять певні підозріння своєю повною подібністю до Геродота, хоч самі по собі нічого не мають в собі неможливого: у аланів, каже він, нема більшого похваляння, як убитим чоловіком; шкіру вбитих вони уживають на окраси для коней; храмів і святощів не мають ніяких, але встромлюють в землю голий меч і шанують його як Марса, опікуна околиці; ворожать паличками [XXXI, 2, 18-24]. Коли ми згадаємо, що під іменем аланів виступає по часті, або й переважно та сама людність, що перед тим фігурувала під іменем сарматів, а ще перед тим – під іменем скитів, то нічого не було б у тім дивного, що певні прикмети повторяються при описі тих чи інших. Питання тільки, чи Аміан взяв сі прикмети з дійсного життя, чи з Геродота по-просту.
Якийсь час аланське ім’я панувало на просторі від Дунаю до Межиріччя (за Аральським морем). Але недовго. В II-III в. по Хр[исті] з західної часті чорноморських степів витискає кочівничу іранську людність германська міграція. А з сходу в III в. напирає гунська орда, і під напором її та інших орд, що слідом посунули нашими степами на захід, розбилася аланська група племен. Європейські алани відірвані були від азійських і самі розділилися на кілька частин: одна частина їх прилучається до мандрівки вандалів і свевів 406 p. і з ними разом опиняється аж в Північній Африці; друга по упадку гунської держави переходить границі Візантії й осажується в Нижній Мезії [Про мандрівки аланів на захід: Zeuss, c. 700 і далі, Dahn Konige der Germanen, I, c. 261-4, Urgeschichte der germanischen und romanischen Volker, I, c. 223-3, Кулаковський op. c[it]]. Частина зістається в прикавказьких степах, і останки її, загнані в гори, заціліли до сього дня в маленькім осетинськім народі [Про дальшу долю прикавказьких аланів і їх зв’язок з осетинами (установлений від часів Клапрота – Klaproth, Memoire dans le quel on prouve l’identité des Ossètes avec les Alains, Paris, 1822): В. Міллер – Осетинские этюды, III, гл. II (спеціально про останки аланського імені на Кавказі ib[id], с. 111 і далі), Кулаковський op. c[it] і Христианство у алан, Византийский временник, 1898, І].
Інша частина заховалася в Криму, де ще в середні віки існувала аланська людність [Про кримських аланів – особливо у Василевського, в історії Судака – Сугдеї, що досить правдоподібно, сама була аланською колонією: Русско-византийские отрывки – Летопись занятий археографической комиссии, т. IX с. 168-9, також у Мілера op. c[it], с. 77. Про інші останки у Кулаковського: Аланы, розд. IX].
Деякі останки з подонських степів, де вони довго ще могли зіставатися, і таки зіставалися в дійсності, могли бути прибиті і до північних берегів степового розселення. Сі степові останки великої іранської колонізації нашої території ще ждуть свого близшого розслідження [В останніх роках звернули на себе увагу могильники Харківської губернії з похоронним типом і культурою, аналогічною з осетинськими могильниками Кавказу, особливо великий могильник в Верхніх Салтах, що розкопується від р. 1901; культура та вказує на VIII-IX вв. В сих могильниках добачають сліди тодішньої аланської-яської людності Подоння. Особливо сей погляд розвинув недавно А. Спіцин в своїй статті «Исконные обитатели Дона и Донца» (Ист[орико]-археол[огические] разыскания, Ж. М. Н. П., 1909, І); він готов приймати існування аланської людності на всім Подонні аж до XI-XII вв. Належить при тім одначе виразно відділяти спільність культури і спільні впливи від етнічної приналежності і почекати трохи докладнішого археологічного розсліду Подоння. Поки що, при наших історичних даних існування скільки-небудь густої аланської колонізації по цілому Подонню в таких пізних часах виглядає малоймовірним].
Тракійська колонізація
Михайло Грушевський
Гети й даки, римська окупація, карпатські народи: беси, койстобоки, карпи, їх національність; тракійська культура й побут; останки тракійської колонізації – румунське питання
Отак на степових просторах нашої території протягом якої тисячі літ, аж до II-III в. християнської ери панували кочівничі й напівкочівничі народи головно іранського племені і культури. В краях гірських, карпатських бачимо під той час групу народів, що найправдоподібніше могли належати, як і їх полудневі наддунайські сусіди, до тракійської галузі індоєвропейських племен – галузі колись сильної, широко розповсюдненої по обох сторонах Чорного моря – на європейськім і малоазійськім боці, але непривітною історичною долею зведеної до незначних слідів в теперішніх винародовлених і зроманізованих волохах-румунах. Одначе тракійська національність тих карпатських народів тільки гіпотетична, бо відомості наші про сю карпатську людність далеко бідніші, ніж про степову. Та й відомості про тракійську колонізацію, до котрої ми зачисляємо карпатські племена, дуже небагаті й біднішають власне в напрямі з полудня на північ.
[Важніша література: Цайс, с. 258 і далі, 696-700, Roesler, Die Geten und ihre Nachbarn – Sitzungsberichte der Wiener Akademie, t. 44; його ж Romanische Studien (1871) i Einiges uber das Thrakisehe – Zeitschrift für oest. Gymn., 1875. Kretschmer Einleitung in die Geschichte der griechischen Sprache, 1896, c. 171-243. Tomaschek, Die alten Thraker, Sitzungsb., t. 128, 130, 131. Браун, Разыскания, c. 132-178, А. Погодин, К вопросу о фракийцах, (Вестник археол. й истор., XIII, 1900), також Mommsen, Römische Geschichte, вид. 1885, c. 189 і далі, Müllenhot Deutsche Alt., III, c. 125 і далі, Much, Die Südmark der Germanen (Beiträge zur Geschichte der deutschen Sprache hrsg. von Sievers XVII), c. 16-7, И. Смирнов, Очерк культурной истории южных славян, І, c. 12 і далі. Новіше: Niederle, Sl. Starož., І, c. 404 і далі. Štastny, Die Thraker, 1907, Прага. G. Buschan: Die Balkanvölker in Vergangenheit und Gegenwart, Штутгарт, 1910. В нашій літературі багато займався траками неб[іжчик] Партицький в своїй «Старинній історії Галичини», але він і в траках добачав слов’ян і з сього становища освітлював усе].
Відомості про наддунайську тракійську людність маємо від Геродота, з V віку перед Хр[исті]. На Чорноморськім побережжі між Дунаєм і Балканом сиділи кробізи, а на полудень від них терізи; вище по Дунаю, за Янтрою (Атріс) сиділи гети, «найхоробріші й найсправедливіші між траками» [Геродот, IV, 49 і 93, Страбон, VII, 5, § 12]. Дунай уважався границею між траками й скитами, але був нею здебільшого тільки. Вже Геродот, кажучи, що за Дунаєм починається «властива стара Скитія» [α’υτή ‘ήδη ‘η ‘αρχαίη Σκυθίη (IV. 99)], натякає, що в дійсності осади скитські вже й тоді переходили за Дунай в пізнішу Малу Скитію (Добруджу). З другого боку – гетські осади місцями переходили за Дунай. В IV в. тут, на лівім боці Дунаю, воював з гетами Олександр Македонський. Тут була «Гетська пустиня», де трохи не пропало військо Лізімаха (313-218) в поході на готського короля Дроміхайта; сама держава Дроміхайта була на лівім боці Дунаю, в теперішній Валахії [Страбон, VII, 3, 8 і 14, Павзаній, І, 9]. Але гетські осади сягали й далі на схід, коли прийняти (а се дуже правдоподібно), що тірагети Страбонових часів були придніпровські гети, може відірвані від решти свого народа бастарнським клином. Страбон уміщує їх між Гетською пустинею й кочовищами язигів, а Пліній, кажучи про залюднений тірагетами острів на Дністрі, говорить очевидно про устя Дністра [Страбон, VII, 3, 17, Пліній, IV, 26. Про «острів тірагетів» стаття Бруна: Черноморье, т. І. Між гетами й агатірсами уміщує Геродот скитський нарід сігінів, але що в інших джерелах сігіни виступають коло Каспійського моря, то не безосновно підозрівають, що Геродот помилкою переніс їх сюди – пор. Koesler Romän. Studien, l, c. 9-10, Müllenhof Deut. Alt., III, c. 2].
На північ від гетів, на Мароші (Μάρισος), значить – в теперішнім Семигороді, сидять у Геродота агатірси, нарід, по його словам, близький скитам [В переказній ним грецькій легенді Агатірс, Гельйон і Скит були брати – сини Геракла (IV, 10)], але з тракійськими звичаями. Завважену греками близькість агатірсів до скитських сусідів можна толкувати близькістю тракійського народа до іранців взагалі, а самі агатірси належали з усякою правдоподібністю до траків. Перехована у Стефана Візантійця гльоса поясняє, що агатірсами звали греки травсів [Стефан sub voce Τραυσοί], а тракійський нарід травсів знаємо в Родопах [Траками виразно зве їх Лівій – XXXVIII. 41. 6]; за приналежністю агатірсів до траків промовляють і деякі побутові подробиці напр. татуїровання. Пізніше на їх місці виступають даки; з II в. перед Хр[истом] маємо уже звістку про їх боротьбу з бастарнами [Юстін – XXXII, 3, 16]. Тракійська народність даків не має сумніву, і з цілою правдоподібністю можна прийняти, що се нове ім’я покрило агатірсів, а може й інші сусідні тракійські народи, наслідком якоїсь політичної переміни [Юстін: Daci quoque soboles Getarum sunt (l. c.); Страбон, VII, 3, 13: ‘ομόγλωττοι δ’ε’ισίν οί Δακοί τοι̃ς Γέταις; пор. Діона Касія, LII, 22].
В І в. перед Хр[истом] гети й даки сполучились в одну політичну цілість – сильну державу Бойребісти (Бурвісти), що дала себе знати страшними походами наоколо, між іншим – зруйнуванням Ольбії й інших грецьких колоній аж до Аполлонії [Страбон, VII, 33, 11, Діон Хрізостом ог. XXXVI]. Розпавшись по смерті Бойребісти, ся гетсько-дакійська держава доходить знову великої сили в кінці І в. по Хр[исті] під рукою Декебаля, талановитого організатора й політика, що в союзі з іншими сусідніми народами розпочинає боротьбу з Римом (в 80-х рр.). Вона йшла для нього щасливо на початках (за Доміціана). Але відновлена Траяном, війна ся, по тяжких напруженнях, закінчилась руїною дакійської держави (коло 106 p.). На її місці утворено римську провінцію Дакію і колонізовано різноплеменним людом з інших провінцій.
Провінція Дакія, як її описує Птолемей (III, 8), обіймала край між Тисою, Дунаєм, верхнім Дністром і Серетом, тим часом як Чорноморське побережжя, себто грецькі колонії, як Тира, Ольбія й ін., зачислялося до Нижньої Мезії. Головним огнищем римської колонізації й римського життя була долина середнього Маріса (Мароша) і Сама (Самош). Приналежність до Римської держави карпатського згір’я і тим більше закарпатських країв була більш або цілком номінальна. Як далеко сягали на північ римські укріплення, досі не вияснено докладно. Останки римських граничних валів бачать в земляних валах Галицького Поділля (в розі між Збручем і Дністром) і в Бессарабії в двох великих «Траянових» валах, що рівнобіжно протинають межиріччя Пруту й Дністра: але римський початок сих валів все ще гіпотетичний, і зв’язки їх з якоюсь системою римських укріплень досі не вияснені.
[Про «Траянів вал» на Галицькім Поділлі див. статтю Кіркора в Zbiór wiadomości do antropologii krajowej, т.III, с. 38 і далі. Про бессарабські вали можна тільки повторити слова Момзена op. c[it], с. 206: «вони, певно, можуть бути римські, але досі на те бракує якогось певнішого доказу»; обидва визначені напр. на спеціальній мапі російського генерального штабу. Є «Траянів вал» і на російськім Поділлі, в повітах Кам’янецькім і Проскуровськім (Сіцинського, Археологическая карта Подольской губ., с. 153 і мапа), але він ближче не досліджений, а можливість римських валів тут ще менша. Давніше Траяновими уважали навіть старі вали Київщини; див. про се статтю Антоновича в К[иевской] старине, 1888, III]
Римська окупація Дакії тривала трохи більш як півтора століття. Увесь сей час Дакія зіставалась відокремленим передовим укріпленням Римської держави (від провінції Панонії її відділяла територія язигів між Дунаєм і Тисою); удержувати її було дуже тяжко, і коли в середині III в. з особливою силою розпочались напади на Римську державу сусідніх народів, Авреліан, для улегшення оборони, постановив виріктися сеї провінції. Римську і романізовану людність виведено в Тракію і Мезію, Дакію полишено (274), а щоб страта була менше болючою, утворено нову провінцію Дакію на правім боці Дунаю в Мезії.
Аж по упадку Дакійської держави за Траяна виступають на верх дрібніші прикарпатські народи. На жаль, Птолемей, головне джерело, наробив великої плутанини в розміщенні прикарпатських народів, так що трудно віднайти їх дійсне розміщення [Пор. Müllenhof D. Alt., II, с. 81 sq.]. Ідучи від верхів’я Вісли на схід сидять у нього ‘Ανάρτοι, Αρσιη̃ται, Σαβω̃κοι, Πιεγγι̃ται, Βίεσσοι, Κοιστοβω̃κοι, Καρπιανοί [III, 5, § 20, 8, § 5]. З сих народів більш інтересні для нас остатні три, беси сидять під «Карпатськими горами», що припадають у Птолемея на верхів’я Дністра й Сяну; чи сидять вони на полудневім чи на північнім боці гір – такої докладності від Птолемея не можна жадати. Койстобоки (Costoboci римських джерел) сиділи на схід звідти. У Птолемея се ім’я повторяється двічі, розділене Дністром і Певкинськими горами (Карпатами); з сього можна б виводити, що сиділи вони по обох боках гір, але можливо припустити й скомбіновання двох звісток про те саме [Є й ще інший здогад – що маємо тут слід переходу койстобоків з північного підгір’я на полудневе].
У всякім разі вони на полудневім згір’ї Карпатів були. Карпи – ім’я, очевидно, зв’язане з назвою Карпатів – теж двічі згадуються у Птолемея (Καρπιανοί і ‘Άρπιοι), в обох разах далі на схід, в сусідстві бастарнів і тірагетів [III, 5, § 24 і 10, § 13] – десь ніби коло Дністра й Пруту, хоч ім’я Карпатів у Птолемея прикладається як раз до більш західної їх частини, коло верхньої Тиси (тому деякі учені тут уміщують карпів).
Сі три народи виступають в історії під час Маркоманських війн і по них, як герої пограничних війн і розбійничих нападів на римські землі. Найменше з них звісно за бесів; поминаючи не вповні ясні звістки про них з-над нижнього Дунаю у Овідія, вони згадуються тільки як учасники Маркоманської війни, разом з койстобоками. Але за койстобоків знаємо більше: маємо звістки, що вони пускалися в далекі походи, заходили в Ахайю та Македонію, грабуючи скільки сили (похід 165 р.). З одної написи знаємо й ім’я їх короля – Пієпора [Овідій – Tristia, III, 10, 5 і IV, l, 67 (про бесів на нижнім Дунаю у Брауна, с. 161). Scriptores bist. Augustae – Ant. Phil., 22, Павзаній, X, 34, 5, В. І. L., VI, N 1081, Arch.-epigr Mitth., 1890, XIII, 189]. Напади їх мабуть були причиною, що коли вандали під час Маркоманських війн прийшли в Дакію – шукати тут осад собі, то римський намісник напустив їх на койстобоків, і вандали дійсно побили їх й опанували їх землю, і після того за койстобоків не чути більше [Діон Касій, LXX, 12].
Не так легко відчепились римляни від карпів. Перший датований їх напад на Мезію маємо з 230-х рр., але з оповідання Петра Патриція, те належить до тих же часів, бачимо, що карпи вже вважали тоді себе спеціалістами до таких нападів, ще ліпшими від готів, славних тоді своїми нападами на римські землі [Script. hist. Aug. Maximus et Balb., 16, Фрагменти Дексіпа і Петра Патріція – Hist. gr. min., І, p. 176-7, 428-9]. При нагоді брали вони участь і в походах готів. Цісарі Філіпп Араб і Авреліан звісні своїми побідами над карпами; Авреліан по своїй побіді осадив частину карпів на римських грунтах [Script. h. Aug. Aurelianus. 30; Зосим, І, 22, 27, 30; Аврелій Віктор De caesaribus, 39, 43].
Розпочате ним пересадження карпів на римські землі довершено за Галерія й Діоклетіана: по якійсь ближче нам незвісній війні переведено на римські грунти (правдоподібно – до Панонії й Мезії) решту карпів – цілий нарід їх, разом з бастарнами. Тим способом звичайно задовольняв тоді Рим докучливих сусідів, і сей перехід карпів та бастарнів був мабуть скорше добровільний, ніж вимушений [На се натякають слова Ідація і Ам. Марцеліна; тексти до сього факту див. Dahn, Wietersheim Geschichte der Völkerwanderung ,І, с. 287 (вид. 1880). Про осади переведених – Ам. Марцелін, XXVII, 5, 5 і XXVIII, l, 5]. Можливо, що на се вплинув і натиск чорноморських германців від полудневого сходу, а може й натиск слов’ян на північнім згір’ї Карпатів (взагалі історія колонізації карпатського згір’я тих часів для нас майже не існує). Після того тільки раз, при кінці IV в. згадуються якійсь карподаки, що разом з ватагами гунів і скірів пробували перебитись за Дунай [Зосим, IV, 34]. Може се були останки тих панонських осадників?
Про етнографічну приналежність сих карпатських племен маємо тільки деякі натяки. Передовсім вони становлять північний край тракійської колонізації, подунайської й семигородської, і се перше, що наводить на гадку, чи не були й вони траками. За таким здогадом, дійсно, промовляв би ряд інших фактів. Ім’я карпатських бесів повторяє ім’я бесів тракійських коло Родопа. Назва карподаків могла б натякати на споріднення карпів з даками. Ім’я короля койстобоків Пієпора і його свояка Натопора мають характерний паросток, що в формі поріс повторяється в численних тракійських і дакійських іменах [Див. про сей наросток у Томашека Sitzungsberichte, т. 131, с. 21, теж Момзена op. c[it], с. 207. Се ж ім’я Пієпора пригадує Daс(і) Petoporiani на Tab. Peutingeriana (як справедливо зауважив ще Цайс, с. 697, Томашек – op. c[it], т. 128, с. 108); можливо навіть, що то помилка замість Ріерoriani; себ значило, що койстобоки = даки. Сі «Нетопорові даки» сидять на мапі вже на східнім згір’ї Карпатів, на лівім боці Дністра. Може теж ім’я криється в імені міста Πιροβορίδαυα Птолемея (III, 10,8)?].
Особливо ж важним здається мені факт, що Птолемей вичисляє в Карпатах і на верхнім Дністрі й Сереті ряд осад з закінченням дава, δαυα [Κληπίδαυα (коло Дністра). Δοκίδαυα, Πατρίδαυα, Καρσίδαυα, Πετρόδαυα, Σάνδαυα, Ο’υτίδαυα, Σαργίδαυα, Ταμασίδαυα, Πιροβορίδαυα (між Днїстром і Серетом) – Птолемей III, 5, § 30, § 6-7, 10, § 15], характеристичним наростком дакійських осад, що виступає й по інших тракійських землях [Tomaschek, Die alten Thraker, III, с. 70]. Припустити, що всі отсі міста заблукали на північ від Карпатів з дакійських країв тільки за браком місця на мапі, здається мені неправдоподібним.
Отсі факти й деякі дрібніші обставини надають значну правдоподібність здогадові, що сі карпатські племена належали до тракійської родини. В основі своїй була то може змішана з траками й асимільована ними ще старша, не індоеврпейська людність, тої раси, що в своїх останках звісна нам в альпейських краях, а могли задержатися також і в гірських, малоприступних околицях Карпатів; але так далеко в глибину сього етнічного процесу не можуть нас вести ніякі досліди [Може бути, що з часом дасть нам щось антропологія. Не безінтересний факт, що як раз гірські краї альпійсько-карпатські виступають краєм найбільшої короткоголовості. Може тут власне виступає перед нами слід старої раси, що була асимільована індоєвропейцями і вплинула на їх антропологічний тип. Пок[ійний] Потканський в своїй статейці О pochodzeniu Słowian (Kwart. histor., 1902), звернувши увагу на сей факт, хотів толкувати розвій короткоголовості в Карпатах впливом кельтів, яко «альпійської раси». Але далеко простіше спитати – чи та альпійська раса не сиділа в Карпатах незалежно від кельтів і цілого індоєвропейського розселення?].
Досить розповсюднений свого часу погляд, що ті карпатські племена були слов’янами, немає під собою позитивного грунту. Против нього промовляють особливо рішучо звісні нам койстобоцькі імена: переказані в написі, поставленій койстобоком, вони мусили бути передані вірно, а тим часом звучать зовсім не по-слов’янські [Койстобоцька напись в Corpus inscr. Latinarum, VI, N 1801: d. m. | ziai | tiati. fil. | dacae uxori | piepori. regis | coisstobocensis ) natoporus. et, | drilgisa. aviae | cariss. b. in. Fecer]. Не можна звести цілого карпатського залюднення і до кельтської колонізації, навіть хоч би й приймати тут певні сліди кельтизма [Про них зараз нижче – с. 137]. Гіпотеза тракійська має все ж таки без порівняння більше позитивного під собою, ніж такі здогади.
Як далеко на північ сягала б ся тракійська колонізація, чи виходила вона за границї гірського карпатського пояса, не можна сказати: сліди її на північнім згір’ї досить не ясні [Триматися географічного положення осад на -dava, поданого Птолемеєм, розуміється не можна]. Тут за давніх часів, як я згадував [Див. с. 70], тракійська колонізація могла стрічатися і з слов’янською. Бастарнський клин розірвав на якийсь час сю стичність, хоч може й не по цілій лінії. Поодинокі слов’янські ватаги могли заходити в гори й пробиватися на полудневі згір’я Карпатів тоді й перед тим; але ми не маємо можності слідити їх розселення.
Про побут і культуру карпатських племен не маємо майже ніяких спеціальних звісток, хіба припускаючи, що то були племена тракійські чи траками асимільовані, можемо взяти дещо з відомостей про інших траків (гетів, даків й ін.).
Була одначе велика різниця між деякими полудневими, приморськими тракійськими племенами, що рано присвоїли чужі культурні впливи, і північними, що довго заховували малокультурний, примітивний побут. Між тими північними тракійцями ще в історічні часи відомі були осади на палях, а коло Дунаю згадаються «троглодіти» (мешканці печер). Але у інших траків вже були тоді й міста, й замки. Переважало життя пастуше; дуже люблено ловецтво. Суворий побут траків був широко відомий, рівно ж їх надзвичайна воєвничість, охота до бійок і повна зневага смерті. З тим разом ішло славне тракійське п’яництво (звичайно на підпитку виходили вони й до бою) та непорядність в відносинах чоловіків і жінок – познаки неунормованої, енергічної натури. З диких прикмет кидалося грекам в вічі татуїровання, широко розповсюднене, звісне і у гетів і у агатірсів-даків (στίζουσι, picti). Агатірси славились багацтвом золотих окрас. Мала славу і тракійська зброя взагалі. Виглядали траки на погляд греків білявими й рудими (πυρροί). Вигляд їх на різьбах Траянового стовпа зовсім пригадує скитів чорноморських різьб і – германців Аврелієвого стовпа: теж довге волосся й бороди, той же склад лиця, подібне убрання (широкі, фалдисті сподні, коротки сорочки, плащі). Сі численні побутові подібності, які можна знайти між скитами й траками, поясняються, як сказано вже, загальною етнографічною близкістю сих галузей індоєвропейської родини, зближених між собою й географічно й етнографічно.
З сфери духового життя можна піднести широкий розвій пісні; не кажучи за звісних на тім полі полудневих траків, про агатірсів оповідано, що у них закони укладаються в піснях, для пам’яті, гетські посли виходили з кітарами, граючи на них. Широко звісна була також віра гетів в несмертельність: гети-невмираки (‘αθανατίζοντες) – було звичайним їх прозвищем. Ся віра, що дуже вражала греків з їх слабо розвиненими представленнями про посмертне існування, стояла у гетів в зв’язку з культом Замолксіса, бога умерших і заразом бога відновлення життя в природі. При похоронах чоловіка забивали найулюбленішу жінку – се служило заразом докором тим жінкам, що зіставались живі. Жерці мали великий вплив; політичне відродження тракійських племен за Бойребісти доконано впливом головного жерця. І пізніше – до упадку дакійської держави жерці заховують в ній першорядний політичний вплив [Про побут і культуру траків див. особливо відомості у Томашека Die alt. Thraker, І с. 111 і далі, II – культ. Див. також новішу роботу Бушана і Fischer Die Haar-und Kleidertracht vorgeschichtlicher Karpathen- und Balkanvolker (Archiv f. Anthrop., 1909)].
З упадком дакійської держави прикарпатські народи, як ми бачили, в значних масах були винищені або переведені на римські землі. Семигородська людність була в значній мірі романізована й разом з римськими колоністами виведена за Авреліана в ближчі римські провінції. Се все мусило дуже значно ослабити тракійську людність карпатських країв, звести її вже тоді до незначних останків. Слов’янська колонізація, рушивши в Карпати в великих масах, мабуть не багато що з неї застала.
Коло останків старої семигородської колонізації обертається румунське питання. На утворення румунської національності витворились в останніх десятиліттях два погляди: один твердить, що волоська людність Семигорода (гнізда волоської національності) зложилась з пізніших вільних і невільних (переведених болгарами) емігрантів з балканських земель, отже з романізованих траків балканських – бо давня романізована людність римської Дакії була виведена звідти в III в. в Мезію. Другий стоїть на тім, що останки романізованих даків заховались в семигородських горах; розмножившись, вони утворили тут численну волоську людність, котра починає звідти потім (в XII – XIII в.) виливатись в краї нижнього Дунаю. Посередній погляд, признаючи існування останків романізованної людності в Семигороді, вважає їх незначними, а пізніший зріст її поясняє пізнішими міграціями романізованих траків з балканських країв до Семигороду [Більше про се питання і його літературу було в 2 вид., перегляд його в працях: Densusianu, Histoire de la langue romaine, I, 1901, Paris. Jireček, Die Romanen in der Städten Dalmatiens, 1902. Onciul Romanii in Dacia Traiane, 1902. Fischer Herkunft der Rumänen, 1904. Jorga Geschichte des rumän. Volkes, 1905. Vasmer Die neuesten Forschungen zur Frage über die rumänisch-slavischen sprachlichen Berührungen (Rocznik Sław., 1909)].
Сей посередній погляд має найбільше правдоподібності за собою. З певними змінами можемо приложити його й до Східних Карпат – там, як і в Семигороді, також лишилися мабуть останки старої колонізації (тільки тут вони ледви чи були захоплені романізацією хоч трохи). В хорографічних назвах і в діалектах Східних Карпат є чимало такого, що підсуває гадку про останки старшої колонізації, незалежно від тих елементів волоських, які можуть пояснятися пізнішими переходами і впливами пізніших осад «волоського права» [З назви *боки, що виступає в іменах сабоків, койстобоків, виводять нинішню наяву Буковини – як пам’ять по сих *боках – земля боків (Міленгоф, Браун, Веселовський). Шафарик бачив в сих «боках» слов’янське бок, бік, новіші дослідники – тракійське ім’я народу. Біда тільки, що назва Буковини виступає так безмірно пізно! Через се ж трудно виводити й ім’я Бессарабії від бесів, як то роблять деякі дослідники ще й досі (напр. Браун)].
Розвій сих осад, закладених з кінцем XIV в. емігрантами з волоських земель Угорщини, а потім на їх взірець – і місцевими людьми, звісний нам документально. Знаємо зовсім певно, що сі осади були явищем новим, і не можна їх ставити в безпосередню зв’язь з передслов’янською колонізацією Східних Карпатів, як роблять декотрі, з історією наших країв необзнайомлені люди [Праці Міклосича і Калужняцького Uber die Wanderungen der Rumunen in den Dalmatischen Alpen und Karpaten, 1880 (Denkschriften віденської академії) зроблені з чисто філологічного становища, з повним поминенням історії пізнішої колонізації «волоського права», але дуже популярні в науковій літературі, послужили одним з головних поводів до таких хибних виводів. Ще недавно відкликався до них пок[ійний] краківський учений Потканський (О pochodzeniu Stowian), доводячи з великою певністю, що гірські карпатські краї в часах слов’янського розселення і пізніше були доменом волоських пастухів].
Чи до тих часів дожила тут яка-небудь місцева неслов’янська гірська людність – річ не звісна й сумнівна. Відрізнити принесене пізнішими волоськими осадниками від того старого, що лишилося в хорографії й мові нашої гірської людності, було б завданням дуже вдячним, але до нього досі не бралися скільки-небудь серьйозно [Нова робота Czirbusz A Kárpátok hedyenek és folyoinak nevei, 1908 (етимології географічних назв карпатських) теж не посуває питання].
Бастарни
Михайло Грушевський
Сліди кельтизма в карпатських і дунайских краях
Між ті карпатські – гірські, та степові – іранські народи клином втискується пізніше нова міграція – бастарнська [Про бастарнів див. особливо Zeuss, Die Deutschen, c. 126, 442, Müllenhof D. Alt. ,II, c. 104 sq. Hahnel, Die Bedeutung der Bastarnen für d. germanische Altertum, 1865. R. Much, Die Bastarnen, 1890 (Mittheil. d. Anthrop. Gesel. in Wien, XX), Die Südmark der Germanen i Deutsche Stammsitze. Sehmsdorf, Die Germanen in den Balkanländern bis zum Auttreten der Goten, 1899. Bremer, Ethnographie. Браун, Разыскания].
Етнографічна приналежність її не зовсім ясна. Тацит в класичнім своїм уступі про бастарнів вагається, не знаючи, до якої групи їх зачислити – до германської чи до сарматської. Він знаходить в їх мові та способі життя більше подібности до германців, хоч знову неохайність сього народу і особлива покірність старшині промовляє йому против сієї гадки; в кінці знаходить вихід, здогадуючися, що се германське плем’я підпало сарматському впливові через мішані шлюби з сарматами. Окрім Тацита ще Страбон і Пліній, отже письменники тих часів, коли вже вміли відрізняти германців, зачисляють бастарнів до германського племені [Germania, 46. Страбон, VII, 3, 17 (обережно: σχεδόν τε και α’υτοί του̃ Γερμανικου̃ γένους ‘όντες). Пліній, IV, 14].
Інші письменники (Полібій, Лівій, Плутарх) звуть се плем’я то бастарнами, то кельтами; ольбійський декрет Протогена говорить про грізний напад скірів і галатів, і в них часто бачать бастарнів. Але кельтами в грецькій літературі часто звано германців, особливо – поки ще ближче з ними познайомилися і навчилися відрізняти. А ім’я скірів – германського народу готської групи, що в згаданім ольбійськім декреті виступає разом з «галатами» [Прокопій (De b. G. I, 1) навіть називає скірів готським народом, але ся звістка нічого не варта, бо разом з ними називає він готським народом і аланів. (Цайс, c. 705-4 таки й уважав скірів аланським народом, через те, що тут у Прокопія і у Йордана виступають вони разом з аланами)], власне промовляє за правдоподібністю, що в бастарнах маємо ми передові ватаги тої германської міграції на полудень, котра роспочалася більшими масами аж пізніше [За германців уважали бастарнів Цайс, Кіперт (Lehrbuch der alt. Geogr.), Міленгоф, Семздорф; Бремер (ор. c. c. 180) уважає die germanischen Nationalität des Volkes (Бастарнів) als gesichert [гарантована]. Кельтів бачили в них напр. Ганель, Томашек, Нізе й ін]. Притім одначе – як то й приймають нині в літературі, бастарнське плем’я могло дійсно мати значні кельтські домішки в культурі, або і в самім своїм складі, а прийшовши пізніше в близьку стичність з степовою людністю, воно могло дійсно приподобитись де в чім і до сарматів.
З кельтськими елементами бастарнів можна зв’язувати деякі сліди кельтської народності чи культури в тих краях, де сиділи бастарни [Про сліди кельтизма на нижнім і середнім Дунаю та в карпатських краях – див. Томашека рецензію II-го т. Міленгофової Deutsche Altertumskunde в Göttinger Gelehrten Anzeigen, 1880, c. 300. R. Much, Die Bastarnen (як вище) і Die Sudmark der Germanen, c. 14 і далі. Браун, Разыскания (c. 126 і далі). Веселовській в Известиях от[деления] рус[ского] языка (14-5, 20). Погодин, Из истории слав[янских] передвижений, c. 96-7. Див. ще в 2 вид.]. Так напр. ми знаємо назви племен і міст кельтського кореня на нижнім Дунаї і навіть (коли покладатися на докладність їх розміщення) – на Дністрі [Напр. на нижнім Дунаї плем’я бритолагів, місто Νουιόδουνον, мабуть також ‘Αλίοβριξ, далі Καρρόδονυνον, Ο’υιβαντοουάριον (у Птоломея) – назви, дійсно, характеристично кельтські].
Дехто бачить в них сліди кельтської колонізації з IV в. перед Хр[истом], звісної нам в західних балканських землях [Сих придунайських кельтів бачать і в галатах декрета Протогена ті, що не згоджуються признати їх за бастарнів]. Але сі сліди кельтизма на нижнім Дунаї можна б зв’язувати і з бастарнською колонізацією, як то роблять інші дослідники. Незалежне від бастарнів похождення напевно треба признати кельтській номенклатурі середнього Дунаю – вона тут також досить сильна, і правдоподібно мусить бути поставлена в зв’язку з більше західною кельтською колонізацією східних Альп і Морави. В східні Карпати кельтські елементи могли бути занесені і кельтською середньо-дунайською колонізацією і бастарнською міграцією, але тут кельтизми вказати далеко тяжче – те, що зібрано досі, або дуже гіпотетичне, або не свобідне від непевностей.
[На верхів’ї Дністра, під Карпатами, містить Птолемей м. Кародун, але на певність сього уміщення не можна покластися. Об’яснення з кельтської мови хорографічних назв (напр. Вягр – Wehra, Лаборець – Laber, з кельт. labara, шумливий) лишаються гіпотетичними. Малоправдоподібний і вивід Галича з назви галатів (кельтів), як «пам’ять по кельтах-галатах, так як безперечно заховалась вона в малоазійській Галатії і правдоподібно – також в іспанській Галіції». Браун (ор. c[it], 166-174) дає досить багато місця сій справі. Справедливо відкидаючи виводи Галича з *sal (сіль), і з польского hála, гора, він одначе сам не годен знайти ніякого потвердження гіпотезі про походження Галича від галатів. Галич мовляв руська форма Galatz (Галац на Дунаю). Але наведені самим же Брауном паралелі – галичі (Gács) в словацьких Карпатах промовляли б самі против такого об’яснення. Тому й пок[ійний] Веселовський в своїй взагалі прихильній рецензії «генеалогію» Галича прийняв cum grano salis (с. 15)].
Географічно беручи не неможливо, що тут, в карпатських краях мали нагоду зіткнутися з кельтами і слов’яни перед своїм розселенням. Одначе бачимо, що ім’я східних кельтів-вольків, яке послужило потім загальним іменем для романізованих народів, було прийняте слов’янами не безпосередньо від кельтів, а від німців (може бастарнів), в тім же значінні, яке воно мало у німців (латинське Volcae, нім. Walhoz – слов. волох). Се промовляло б против безпосередніх стріч слов’ян з кельтами. Слідів безпосередньої стичності з кельтами в сло’вянській культурі теж напевно не можемо вказати. Супроти того така кельто-слов’янська стичність (з культурно-історичного погляду дуже важна) лишається сумнівною.
Близші відомості про бастарнське розселення маємо з І віку. Передні їх ватаги займали тоді дунайську дельту – «острів Певку» [Про неї є спеціальна розвідка Бруна, Чорноморье, т. І. ], з того звалися вони певкінами. На півночі бастарни сидять на східним згір’ї Карпатських гір, що від них у географів II-III в. по Хр[исті] звуться Певкінськими і Бастарнськими горами. На північнім заході бастарни притикали до своїх земляків – германців, на полудневім сході – до придніпровських тірагетів. З поодиноких бастарнських племен Страбон крім певкінів згадує на ймення ще атмонів і сідонів [Страбон, VII, 3, § 5, 15 і 17, Птолемей, III, 5, § 15 і 19, Tabula Peutingeriana].
Для хронології бастарнської міграції дуже б важним фактом був той ольбійський декрет Протогена, коли б він був датований, і в додатку – коли б не було ніякої непевності, що його галати – то бастарни. Але що така непевність є, і декрет датують то III то II віком, якраз виходячи з його етнографічних вказівок, тож для вияснення хронології бастарнської міграції він не може нічого дати понад інші джерела. В тих інших джерелах бастарни вперше з’являються в р. 180, коли закликав їх до помочі проти своїх ворогів Філіпп II Македонський [Лівій, XL, 5, XLI, 18-19, XLIV, 26-7, Полібій, XXLI, 9 = XXV, 5 ed. Hultsch; зрештою тексти авторів зібрані у Цейса].
Вони виступають тоді на лівім боці Дунаю, й звичайно приймають, що десь коло того часу бастарни й прийшли туди, бо звуться в II в. ще «приходнями»(‘επήλυδες). [Т. зв. Скімна, fr. 50 – Müller Geogr. gr. m., т. І, с. 229 (Міллер уважає се взятим з Артемідора, серед. II в.)] Розуміється, се недавнє прибуття можна було б собі розуміти різно; але то важно, що під час боротьби Олександра В[еликого] і його наступників з гетами на Дунаї бастарнів ще там не чути. В підкарпатських краях могли вони з’явитися значно скорше, ніж стають нам звісні. [Недавніми часами Браун (Разыскания) на підставі лінгвістичних комбінацій (переголосовання Lautverschiebung) пробував датувати міграцію бастарнів V віком перед Хр[истом], але сі комбінації дуже гіпотетичні; ще менше щаслива гадка його ж – зв’язати Геродотову легенду про міграцію неврів з приходом бастарнів (ор. c[it], дод. 16)]
Найбільше розголосу в наших джерелах доходять бастарни в часах римського цісарства. Воєвничі й неспокійні, вони були дуже немилими сусідами взагалі, а спеціально для Римської держави, бо дуже нападали на пограничні землі [Діон Касій, XLVIII, 10 і LI, 25-6, Script. hist. Aug. – Anton. Phil., 22; про виведення на римські грунти – Script. hist. Augustae Probus, с. 17, Зосим, І, 71]. Вони пригадують тим своїх карпатських сусідів – карпів, і мали туж долю. Імператор Проб вивів 100 тисяч бастарнів, разом з ватагами готів і вандалів, і оселив десь в Тракії, де вони, як зазначає історик, стали вірними підданними Риму. За часів Галерія знову виведено разом з карпами масу бастарнів; може бути, що вивели тим разом ціле плем’я бастарнів, як переведено тоді ціле плем’я карпів. Принаймні – бастарни зовсім сходять після того з історичної сцени.
Східно-германська міграція
Михайло Грушевський
Перші симптоми, мандрівка готів, готи на Чорномор’ї, їх розселення і племена, готи в Дакії, їх походи на римські землі; Германаріх і Германаріхова легенда, «Дніпровий город» готів
Я вже вище згадав, що в Протогеновім декреті разом з галатами виступають скіри. Окрім того, скірів згадує Пліній [IV, 13] і з його звістки (досить загальної) виходило б, що вони мешкали коло нижньої Вісли. На тій підставі їх уважають східногерманським племенем, якого одна частина рушила на полудень разом з бастарнами, а друга емігрувала пізніше. В такім разі сей похід бастарнів і скірів був би початком східногерманської міграції, передовим полком її [Міленгоф, II, с. 110-1]. Се дуже правдоподібно, хоч і гіпотетично.
Але як би там не було з скірами і бастарнами маси східногерманської колонізації рушили на полудень значно пізніше. Перші звістки про них ідуть аж з 2-ої пол. II в. по Хр[исті], з Маркоманських війн. Війни сі, що велися від 164-5 року, в певній мірі самі були результатом сього руху. Юлій Капітолін, оповідаючи про них, каже, що різні народи, виперті дальшими варварами (від півночі), домагалися тоді у римлян, аби вони їх прийняли на грунт, інакше відгрожувались, що будуть воювати [Antoninus, 14: aliis etiam gentibus, quae pulsae a superioribus barbaris fugerant, nisi reciperentur bellum inferentibus]. Дійсно, між народами, що шукали собі грунтів в Дакії, згадує Діон вандальский нарід асдінгів, а між участниками війни, окрім давніших сусідів, стрічаємо вандалів і віктофалів-все племена з східногерманської групи [Capitolinus ed. Peter, с. 22 (з поправками Міленгофа і Момзена), Діон Касій, LXXI, 12, LXXII. 2. Про сю еміграцію див.: Wietersheim-Dahn Geschichte der Völkerwanderung, І, с. 36 і далі, Müllenhof, II, с. 5, Kaufmann Deutsche Geschichte, І, с. 72 і далі, й ін.].
Еміграція ся вийшла з басейна Одри і Вісли, де сиділи тоді східногерманські народи т. зв. готської або вандільської групи [Новіші дослідники (напр. Браун, Разыскания в области гото-славянских отношений, І – Готы на Висле, 1899. Bremer, Ethnographie der germanischen Stämme-Paul Grundriss, III, 2) доводять, на підставі головно лінгвістичних спостережень, що готські племена давніше мешкали далі на полудневий захід, і аж пізніше (коло IV в. перед Хр[истом]) пересунулось над Віслу. Але є й досі ще оборонці готської традиції (переказаної Йорданом), що готи прийшли над Віслу з Скандинавії. Інтересніша гадка, піднесена Брауном (op.c[it], 327-336), що готи перед своєю міграцією на Чорномор’я кілька століть були все в стадії міграції]. В I-II в. виступають тут (на правім боці Вісли) готи, з їх галузями: гепідами й тайфалами, люгії на горішній Одрі, вандали (на Одрі ж), бургунди і дрібніші коліна – рути, скіри, герули, туркілінги, лемовії [Тацит Germ., 44. Пліній Hist., N. IV, 14-14, Птолемей, II, 11, § 17, Ш, 5, § 20].
Притиснені зі сходу слов’янами, що безпосередньо притикали до них на Балтійськім побережжі і в басейні Вісли, а з заходу своїми західними земляками, ся готська група мусила шукати виходу для своєї розмноженої людності в міграції на полудень. Слов’янський натиск мусив тут мати не малу ролю; проти сеї гадки вказувалось, що се мов би заперечує напрям готської міграції, бо вона пішла на схід. Одначе готи йшли не на схід властиво, а на полудень, а той факт, що для готських виходнів не знайшлось ніде по дорозі місця, й вони вискочили аж на Чорноморське побережжя – не дуже пожадане місце для їх осад, показує що вся територія на північ від побережжя була вже тісно залюднена – людністю слов’янською очевидно [Гадку про вплив слов’янського натиску підніс ще Шафарик Slov. Staroż, І. 18, § 7, проти неї див. у Вітерсгайма, І, с. 149, Dann Urgeschichte, II, 170].
Історія сієї готської міграції майже зовсім незнана [З величезної літератури крім вказаного в двох попередніх примітках вкажу лише дещо. З давнішого: Zeuss, Die Deutschen, sub vocibus. W. Bessel – монографія про готів в енциклопедії Ерша і Грубера, серія І, т. 75. Dahn Könige der Germanen, т. II і III. H. Bradley, The Goths from the earlist times to the end of the Gothic dominion in Spanien, 1888. R. Much, Goten und Ingaevonen (Beiträge zur Gesch. der deutsch. Sprache, XVII). Далі: О. Gutsche und W. Schulze Deutsche Geschichte von der Urzeit bis zu Karolingern, I, 1894. B. Rappaport, Die Einfälle der Goten in das römische Reich bis auf Constantin, 1899. Ludw. Schmidt Geschichte der deutschen Stämme bis zum Ausgange der Volkerwanderung, 1904 (Sieglin Quellen u. Forschungen, VII) і його ж Allgemeine Geschichte der germanischen Volker, 1909 (Handbuch d. mittel u. neueren Geschichte)].
Як бачили ми, вже в середині II в. по Хр[исті] деякі ватаги з східногерманської групи мандрують на полудень, в простори середнього Дунаю; сею дорогою пішли вандали, пізніше гепіди, лонгобарди, і Йордан цитує сучасника вандальської міграції Дексіпа, що вандали з-понад океану мандрували цілий рік на свої нові осади – мовляв задля великого віддалення (властиво можна б було дивуватись, коли б дійсно ся міграція перевелася протягом одного року).
Готи взяли більше на схід. Про мандрівку їх оповідає Йордан більше, як про вандалів [Getica, 4, 22]. Та сі відомості, як і взагалі все, що оповідає він про історію готів незалежно від античних джерел, представляє з себе лише наукову як на той час, а по-теперішньому – дуже невдалу комбінацію усних переказів готських з відомостями античних письменників, і користатися з неї треба дуже обережно.
Передо всім одначе треба піднести, що самий факт сієї мандрівки готів з-над Балтійського моря цілком суперечний з тенденцією історії Йордана, чи властиво його джерела Касіодора зв’язати історію готів з чорноморськими гетами. Очевидно, мандрівка була фактом загально звісним, переказаним в народній традиції, так що замовчати його не можна було. Дійсно се потвержується звістками про готські осади над Балтійським морем в I-II в. і не підлягає найменшому сумніву (кажу се з огляду на піддержану деким в нашім столітті, особливо Яковом Гріммом, стару теорію, що готи – то давні гети, і ніякої готської міграції не було). В готській народній традиції, переказаній у Йордана, переховались спогади про мандрівку неперехідними багнистими просторами – очевидно, полісськими; там на гатях провалилась і згинула сила людий. Перебувши сі багна, готи перейшли в край, прозваний ними Oium [Се толкують словом au або aue – перерізана ріками країна], але тут мусили витримати війну з тубильцями (у Йордана Spali).
[Сі спалі своєю загадковістю досить дражнили дослідників. Вперше ім’я їх знаходимо у Діодора: Πάλος і Νάπης – сини Σκύθης-а стають патріархами народів Πάλοι і Νάπαι. Отже Πάλοι се частина скитського народу, ще до міграції його з-за Танаїсу в Європу (II, 43). Звідти перейшли вони до Плінія, де виступають в подвійній формі: Inapaei – Spalaei і Napaei – Pelaei та містяться в околицях Танаїсу (Міленгоф думав, що тут треба розуміти Яксарт – D. Altert., III, с. 23 і 51). Spali Йордана мабуть були книжною ремінісценцією сих палів – спалеїв і трудно в його оповіданню при них шукати якогось дійсного імені. В літературі Шафарик (І, 15, 1) уважав їх за неслов’янське (скитське або чудське) плем’я, що жило коло Дону, думав, що сей нарід був звісний слов’янам, і з його імені виводив він слово сполин, исполин = гігант, подібно як з імені аварів-обрів виводять слов’янські слова обринь = olbrzymy, або з Птолємеївих велтів – велет, велетень (по аналогії з німецьким Hunen = гуни = велетні) (див. Крек, с. 252-З, Веселовський в Известиях рус. язика, 1900, І). Цейс (с. 67) і за ним ряд пізніших учених, як Пальман, Первольф й ін., зв’язували се ім’я з Σπόροι Прокопія, бачучи тут стару назву слов’ян, а Іловайський (Разыскания о начале Руси, вид., 1882, с. 68) виводив навіть від них ім’я полян. Див. ще дещо в 2 вид].
Хоч традиція представляє сю боротьбу щасливою для готів, але в дійсності мусило бути інакше, коли готи не зістались в сих привабних, як каже традиція, краях, а мусили «спішити на край Скитії, над Чорне море».
Крім готів властивих мандрували разом з ними чи слідом за ними ще інші їх близчі й дальші свояки. Запевно се знаємо про герулів і тайфалів [Зосим, IV, 25]. Учасники готських походів звані в джерелах Уругундами – народність зрештою близче незвісна, могли бути колонією бургундів. Інші дрібніші готські народи – напр. скірів, ругів, стрічаємо з готами доперва в Панонїї, і не знати, чи перебували вони перед тим на Чорномор’ї, чи прийшли над середній Дунай просто з Балтійського побережжя, як вандали, гепіди й ін. В околицях нижнього Дунаю застали ще готи бастарнів – своїх правдоподібних свояків; але незадовго потім вони, як знаємо, зійшли зі сцени.
Мандрівка з-над Балтійського моря серед мочарів та безграничних болот Східної Європи мусила тягнутися не коротко, поки готські виходні, не знайшовши собі ніде притулку, опинились в Чорноморських просторах, зрідка лише залюднених сарматськими племенами, після того, як язиги вийшли звідси над середній Дунай. З того, що в готській традиції не переховалося ніяких звісток про боротьбу з степовою людністю, можемо догадуватися, що при готськім оселенні обійшлося без великих війн – простору було досить. Про долю тутешніх іранців не маємо ніяких відомостей: можлива міграція їх – по часті до західних земляків – над Тису, по часті до східних, на Дін [Кулаковський здогадується, ор. с[it], що готи вже в своїй міграції відрізали й відіпхнули далі під римські границі західну частину аланів, котра в III в. виступає в різних війнах з Римом. Се можливо. Менше правдоподібний його здогад, що готи ж загнали аланів у Крим], можливе й спільне пожиття з готами на Чорномор’ї. В Йорданових Rosonionorum gens infida, що счинила повстання против Германариха, напр. бачили часто роксоланів. Але се толковання неправдоподібне.
[Трудно згодитися з ним уже передовсім тому, що ім’я роксоланів Йордан знав (с. 12), а тим часом в сім місці ні один кодекс не має нічого подібного до їх імені. Найправдоподібнішою уважаю гадку, що назва розомонів зовсім легендарна, епічна (див. в покажчику Момзенового видання Йордана, с. 164, також Grundriss der Germ Phil. Пауля, III, с. 683, стаття Сімонса, і особливо Jiriczek Heldensage, c. 60 і далі). Щоправда, ні одно з дотеперішніх толковань сеї назви як епічного призвища не прийнялося в науці (від rosamo – червоність, як «руді, підступні», hrausamuni «хоробрі», й ін.).
Про інші, історичні об’ясненя див. в 2 вид. (крім роксоланів зв’язувано розомонів з прикавказькими оромусхами Менандра і росмосоками Мойсея Каганкатоваца, кавказько-гунським народом). Старі здогади, що тут криється ім’я Руси (Grimm Geschichte d. deut. Sprache, Aspelin La Rosomonorum gens et le Ruotzi, 1884) відогрів недавно Маркварт Osteuropäische und cstasiatisische Streifzüge, 1903: він вважає розомонів епічною назвою герулів, зв’язує з сим Hros сирійської компіляції V в. і пізніше ‘Ρω̃ς (с. 365). Про сей вивід мова далі, тут зазначаю що сей здогад розомони-герули вповні гіпотетичний, опертий тільки на тім, що герули вели завзяту війну з Германаріхом. І виходила б з того досить дивна історія, що самі готські історики не пізнали в сім імені добре їм звісних герулів].
На нових своїх осадах готи дають вперше за себе знати конфліктом з римлянами – в першій чверті III віку. Цісар Каракала під час своєї подорожі в Азію 214-5 p. стрів на дорозі якісь готські ватаги і їх розігнав [Спартіан (Caracallus, с. 10) каже: Gothi Gethae dicerentur, quos ille (Garacallus), dum ad orientem transit, tumultuariis praeliis devicerat. Тримаюся звичайного погляду, що сі готи дійсно були готи. Інші, як напр. Бессель в Енциклопедії Ерша і Грубера, с. 99, Кунік, О записке готского топарха, с. 24, Момзен (op.c[it], с. 817) думали, що тут мова про гетів = даків. Звістку свою Спартіан подає на пояснення злісного жарту: Каракалу називали Maximus Geticus мов би з причини побіди над готами, а в дійсності натякаючи, що Каракала забив брата – Гету. Не маємо причини не вірити виразній звістці Спартіана, що то були готи, – бо гети були б йому для толковання того прізвища наручніші. Новіші оцінки сього питання – Drexler Caracallas Zug nach dem Orient, 1880 (дісерт., Гале); Rappaport op. с[it], с. 19 і далі]. Сей факт дає нам крайню дату, terminus non post quem, але з того доміркуватись докладнішого часу готської колонізації, розуміється, не можна. Міграція готів мусила зайняти довший час – десь на початках III і при кінцї II в. Ближче означити його не можна.
Більш як два століття пересиділи готи в наших степах, одначе відомості про се перебування їх досить бідні. Знаємо про їх напади на Римську державу в III в., а з рештою – аж до гунського находу одиноким джерелом для історії готів служить Йордан, з нього ж небагато певного можна зачерпнути, його відомості про часи передгунські не йдуть далі невиразних спогадів; імена вибрані з народної традиції і очевидно – довільно укомбіновані з літературною, античною традицією. Тільки інерцією традиційного пієтизму можна об’яснити, що в науковій літературі, особливо німецькій, не вважаючи на сконстатовані недорічності, все ще не відважаються виріктися сих відомостей Йордана [Напр., Вітерсгайм, Пальман, Міленгоф, Дан, Кауфман].
Про саму колонізацію знаємо, що герули зайняли східнї краї – над Меотидою і по часті в Криму. Готи властиві сиділи по Дніпру й далі на захід – до Дунаю і Карпатського згір’я. Вони поділялись на східних – остроготів, інакше грейтунгів (се виводять з griut пісок, мешканці піскуватих степів) і західних – візіготів або тервінгів (triu – дерево, лісові люди). Назви сі мусили бути давніми, бо в VI віці оповідалося про короля Остроготу з давніх, перед-гунських часів [Імена: Grutungi, Austrogoti, Teruingi, Visi відгадав Міленгоф у Требелія Поліона в попсованих назвах біографії ціс[аря] Клавдия (с. 6); поза тим є вони у Аміана, а ім’я вестготів – у пізніших письменників V-VI в]: але лишається неясним, чи сі назви були принесені ще з старої вітчини, чи з’явилися вже на нових чорноморських осадах [Звичайно толкують сі назви остроготів і візіготів як «східних» і «західних» готів, так як сиділи вони на Чорномор’ї, і як потім розмістилися в дальшій мандрівці на Захід. Так толковано сі назви вже в тих часах (Iord. 82). Але останніми часами здобуває поле нове об’яснення від austra блискучий і *visi – добрий].
Осади остроготів були над Дніпром, візіготи сиділи між Дністром і Дунаєм, а пізніше (вже, певно, по виході римлян з Дакії) розпросторились вони й далі на північ – в семигородські Карпати, витиснувши звідти гепідів і вандалів. Як далеко готські осади протягалися на північ в Подніпрянщині, не маємо ніяких вказівок. За герулами на схід, в придонських і прикавказьких степах сиділи аланські народи [Іord., с. 17, 22, 23, Amm. Marcel., 31, 3. Про розселення готських племен на Чорномор’ї Раппапорт, р. III, Loewe Die Krimgotenfrage (Paul u. Braune Beiträge, 1902)].
В готській традиції, переказаній Йорданом, в давніших часах всі готи – східні й західні мали становити одну державу, аж пізніше візіготи відділяються осібно. Дійсно, вже Тацит завважив у готів особливий розвій королівської власті і під час довгої мандрівки на полудень, серед боротьби з різними народами, могли сі германські ватаги сформуватися в одну воєнну організацію, а при широкім розселенні по степових просторах мусила ся консолідаційна сила з часом знову ослабнути [Се справедливо завважив Дан – Die Könige der Germanen, II, с. 87-8]. У Йордана всі готи виступають в останнє в одній державній організації за часів короля Остроготи, тобто в середині III в., але для нас сі датування не мають значіння, – констатуємо тільки, що часи політичної одності готів в традиції лежать далеко позаду, в легендарних часах, що безпосередньо наступили по міграції [Одначе багато учених приймало існування спільної держави аж до часів Германаріха – Кепке, Зібель, Вітерсгайм – див. у останнього op. с[it], II, с. 6]. Пізніше (в IV в.) бачимо королівську власть, розвинену у остроготів, тим часом, як візіготи роспадаються на дрібніші групи, з вождями на чолі, яких сучасник Аміан зве судіями – judices [27, 5; 31, 3].
Як я вже сказав, відомості про готів в старших джерелах маємо з їх походів на Римську державу [Про них див. особливо Rappaport op. с[it], Dahn, Wietersheim, t. І, гл. V і далі, Васильевский – Русско-византийские отрывки, VII – Житие Іоанна Готского (Журнал Мин[истерства] нар[одного] просв[ещения] , 1878, І), c. 87 і далі, L. Schmidt Gesch. d. deut. Stämme, I]. В сих походах знайшов собі вихід войовничий запал готів, розвинений в війнах мандрівки. Вони займають собою ціле півстоліття, від другої чверті III в., та для нашої мети вистане коротенько про них сказати.
Звістки про перші походи дуже скупі. Здогадуються, що початком їх було зруйновання Істрополя на Чорноморськім побережжі, р. 238. Напади припали на час сильних замішань в Римі; пограничні римські намісники, не маючи помочі від центрального правительства, мусили уложити з готами умову, і на основі її вони побирали річну платню від римської адміністрації. Правдоподібно, задержання сієї платні сталося потім причиною великих спустошень, які починили готи в Мезії і Тракії кілька років пізніше. Цісар Децій, що хотів положити кінець сим пустошенням, наложив сам головою разом з сином в битві (р. 251). Хоч наступник Деція довів до угоди з готами, але й се не спинило готських нападів: тільки ми про них маємо дуже скупі відомості.
Частими походами пустошать готи землі Балканського півострова, не задовольняючись ним переходять далі за Пропонтиду в Малу Азію, а разом з походами суходолом розпочинають потім і морські; цікаво, що при тім готи показують себе народом цілком не обізнаним з морем: розпочинають свої походи на чужих кораблях та уживають чужих гребців і майстрів до будови човнів [Зосим, І, с. 31, 32, 34. Зазначую се, бо готів вважають за нарід мореходний, і се служило підставою для різних виводів і противставлень їх «сухопутним» слов’янам]. Учасниками сих походів виступають разом з готами їх сусіди – герули, борани [Сей нарід теж цілком не звісний ближче. Здогад (напр. Раппапорта, op. c[it], 36), що перед тим сталася нова германська міграція з басейна Вісли над Чорне море і тоді прийшли бургунди, борани, герули, має зовсім гіпотетичний характер], уругунди, карпи.
З часом готські находи приберають все ширші розміри, обіймають все більші території, спустошення тривають все довше, в міру того як Римська держава показується безсильною їх повздержати. З розбійничих нападів вони починають вже приберати характер окупації. В останній великий похід 269 р. готи разом з ватагами герулів, гепідів, бастарнів вибераються з родинами й рабами. Тут уже заникала різниця між походом для грабування і мандрівкою народу, і ми не можемо знати, чи то був тільки надовго замірений похід, під час якого вояки не відважились лишати своїх родин і господарств, чи проба міграції. Заносилось дійсно на нову мандрівку готів і їх свояків-союзників, та сей великий похід, споряджений морем і суходолом, що ціс[ар] Клавдій рахує на 2000 човнів і 320 тис. мужа, закінчився нещасливо. Германські ватаги понищено, а ряд енергічних імператорів, що роспочав собою Клавдій, зміцнив сили імперії.
До того прилучилось іще, що Авреліан слідом потім покинув Дакію (274), перевівши її осадників до Мезії. Наслідком того германські народи здобули собі новий колонізацийний терен, і туди мусила звернутися головна увага готів. Прикарпатські землі переходять тепер головно в їх руки. Сей готський натиск від сходу міг вплинути на те, що решта попередніх осадників – карпів і бастарнів кидає карпатські краї при кінці III в. й переходить на римські грунта, – так само, як в північних прикарпатських землях міг на се влинути натиск слов’янський.
Та те, що діялось тоді на північ від Карпатів, нам майже невідомо, дещо знаємо тільки про рух германський на полудні. Візіготи опанували семигородські Карпати, витиснувши відти вандалів і гепідів. Вандали опановують спорожнені римлянами землі Дакії від Північного Заходу. Крім них осаджуються в колишній Дакії гепіди, тайфали, віктофали [Евтропій, VIII, 2. Див. Hunfalvy Ethnographie von Ungarn, 68-9]. Притім не обійшлося без конфліктів і війн між сими германськими народами, але пам’ять про них переховалась тільки в непевних спогадах Йордана [Йордан, гл. 17, 22. Деякі здогади у Рапапорта, с. 105-6]. Отсей колонізаційний процес зі своїми війнами відвернув готські племена від походів на Рим; з IV віку знаємо лише досить рідкі випадки їх війн з Римом. Правдоподібна крім того й відомість Йордана, що тоді був відновлений давній «союз» готів з римлянами: на підставі його вони діставали від римлян запаси, й за те платили воєнною поміччю [Про сі відносини у Вітерсгайма-Дана і новіше у Л. Шмідта].
Сі ближчі зв’язки готського життя з римським світом мали певне значіння в культурній еволюції східно-полудневої Європи і між іншим проявилися в поширенні християнства між готами і появі готського перекладу Св[ятого] Письма; автором його був Ульфіла, фундатор аріанської церкви серед вестготів (341-8). Вестготські старшини, противники римських новин, що правда, підняли нагінку на Ульфілу і його вірників, але се не перешкодило християнству ширитися серед готів і пізніше [Перегляд справи в статті Фогта в Allgem. Deutsche Biographie, т. XLIV (1898), F. Kaufmann Texte und Untersuchungen zur altgerman. Religionsgeschichte, 1899].
Таким чином, історичні факти вказували б з кінцем III в. на західний напрям готських інтересів. Натомість в легендарній традиції, переказаній Йорданом, готські сили звернені на підбивання північних і східних сусідів, і тут перед гунським находом нечуваним світом мало засяти остроготське королівство Германаріха (чи Ерманаріка або Ерманріха, як його звуть сучасні германісти). Королівство се було б для нас дуже цікаве, якби готські перекази про нього можна було взяти за чисту монету.
Крім Йордана говорить про Германаріхову державу ще сучасник Германаріха Аміан [31, 8. Про Германаріхову легенду див. прим. 3]. Він оповідає про нього, що се був воєвничий король і з причини численних щасливих воєн був страшним для сусідніх народів; зве його край просторим (late patentes) і родючим. В сих відомостях Аміана трудно знайти доказ якоїсь незвичайної могутності, але в готській традиції держава сього останнього короля прибрала нечувані і – зовсім неправдоподібні розміри. В тій формі, як ми її маємо у Йордана (гл. 23), вона вже літературно перероблена. В основі її лежить народня сага про Германаріха, що переховалась поза тим і в північній поетичній традиції саг, і в різних літературних обробленнях (в Кведлінбурській літописи, Вірцбурській хроніці й ін.).
Але сю сагу мабуть уже в джерелі Йордана – у Касіодора перероблено, змінено, розширено на основі інших відомостей літературних і усної традиції. Немилосердно покручений уривок з якоїсь готської пісні чи саги має представляти реєстр підвласних Германаріху народів [Каталог народів Германархіової держави в рецензії Момзена читається так: Habebat siquidein quos domuerat Goltescytha Thiudos Inaunxis Vasinabroncas Merens Mordens Inmiscaris Rogas Tadzans Athaul Novego Bubegenas Coldas (Getica, стр. 23)]. Не здовольняючись ними, Германаріх підбиває сусідів – герулів, потім роспочинає війну з венетами, що закінчилася підбиттям їх всіх! Литовські народи (Aestii), «що залюднюють предовге побережжя Німецького океана», закінчують реєстр підвласних народів, і Германаріх панує «над всіми народами Скитії і Германії, як над своєю власністю».
Сі останні слова дають об’яснення цілому оповіданню: Германаріх «деякими предками справедливо прирівнюваний до Олександра Великого», як каже Йордан, подбив собі всі народи Скитії й Німеччини і відповідно до того легенда вложила в реєстр підбитих ним народів всіх, кого знала (як се було і з Олександровою легендою). Коли в тих покручених назвах можна справді добачити імена мері і мордви (Merens, Mordens) або як припускають, ще й чудь і весь (Tadzans i Vas), а не прості созвучності, то ми могли б бачити тут вихоплений з якоїсь готської традиції й приточений до Германаріха ряд північних фінськіх народів, що могли заціліти в ній ще з часів, як готи мешкали на півночі і потім мандрували на верхів’я Дніпра. Легенда долучила до сього назви сусідів і взагалі східноєвропейських народів, які знала з історичної традиції, і зробила їх підданими Германаріха бо ж усі сусідні, близькі і далекі народи, мали стати його підданими, так як у легенді про Олександра В[еликого].
Легенда одначе сама видає себе о стільки, що представляючи в таких незвичайних розмірах власть Германаріха, не вміє замовчати незалежності візіготів від нього, а оповідаючи при напад гунів, нічого не знає про ту велику монархію Германаріха, про ті підвласні народи, що мусили відограти таку чи іншу ролю при тім нападі. Не знає про них нічого й Аміан, оповідаючи про напад Гунів, і ми відповідно до його слів мусимо представляти собі дійсного, не легендарного Германаріха войовничим королем просторих придніпрянських остроготських країв і тільки! В оповіданні Йордана можна б іще бачити пам’ять про війни з сусідніми народами – герулами, слов’янами, але нема підстави думати про якусь власть остготів над численними і далекими народами, маючи перед очима міру дійсної власті Германаріха – факт що візіготи від нього не залежали.
Супроти такої ілюзоричності великої монархії Германаріха упадають, розуміється, проби новіших учених – за поміччю Йордана притягнути до готської держави деякі подробиці пізніших скандинавських саг та з них витягнути вказівки на готську державу на середнім Дніпрі з столицею Германаріха в «Дніпровім городі» (Danparstad) – нібито в Києві і т. ін. Сі звістки навіть при повній категоричності та згоді з Йорданом не багато б значили: показували б тільки, що Германаріхова легенда в подібній версії була перейнята, не тільки Йорданом, а й сагами. А в своїм нинішнім стані, коли маємо в сагах (та й то ще в верзіях значно пізніших) тільки дуже неясні згадки про «Дніпровий город», «Дніпровські місця» готів, без найменшого натяку на середній Дніпер і Київ, – сі згадки саг не можуть дати нічого певного, і готська держава на середнім Дніпрі зістається не на чім не опертим здогадом або мітом [Про неї ширше в примітці (3)]. Повторяю, ті реальні подробиці, які собі запам’ятала Германаріхова легенда, зовсім не свідчать за особливою великістю держави остготів. До київських країв було їй ще далеко-далеко!..
Тим пояснюється і слабість остготів у боротьбі з гунським потоком, що заливає в останній четверті IV в. готські осади. Ніякими особливими силами вони не розпоряджали.
Міграція турецьких племен
Михайло Грушевський
Загальний погляд, вихідна точка; хун-ну і гуни, їх етнографічна приналежність; гуни в Європі і їх похід, погром готів, їх останки на Чорномор’ї. Гунська держава й її упадок
Ми вже бачили вище, що припливи іранських орд в Чорноморські степи, скільки можемо їх слідити, були результатом етнографічних переворотів в Середній Азії, себто натиску на іранську людність Межиріччя турецьких орд північної Азії. Під сим натиском іранська людність уступала по часті на захід, по часті на полудень, доки потік північних орд не пробився через сю іранську греблю й не вилився сам у чорноморські степи.
Вже в давнішій степовій людності, почавши від скитів, як згадувано, могли бути північно-азійські елементи, хоч і не так значні. Масовий рух північно-азійських (урало-алтайських) орд в європейські степи починається пізніше. Першою ордою, що пробивається скрізь іранську людність в наші краї, була гунська. Під натиском її іранська колонізація уступилася на полудень і захід, зіставивши тільки слабші сліди на своїх давніших осадах. Одна частина європейських останків іранської людності рушила на захід разом з гунами і германцями, друга була притиснена до гір – Кавказьких та Кримських, і з часом все глибше в них входила. Степи наші дістають інших хазяїв. Цілий історичний час аж до III в. по Хр[исті] вони були арендою головно іранської колонізації, а почавши від кінця IV в. аж до XVII-XVIII, з певними перервами, чорноморські степи стають краєм головно кочових орд турецької родини, з значною участю фінських й монгольских елементів. Германська міграція була незначною інтермедією в сім колонізаційнім процесі. Важніше значіння мала колонізація слов’янська, але в чорноморських степах вона, як побачимо, була теж тільки розмірно недовгим колонізаційним вибігом в спокійнішій перерві між степовими бурями турецької міграції, і новий рух турецьких орд досить скоро примушує слов’янську людність вертати з степів назад на північ.
Вихідною точкою нового міграційного процесу були степи Монголії й басейн Амуру – правітчина турецьких і монгольских орд. Довгий ряд віків минав, перше ніж натиск, зроблений десь над Амуром, передавався по тих степових просторах на остатні свої периферії – в Чорноморські і в кінці – Подунайські рівнини, і міграційна хвиля досягала сеї своєї границі. Але який етнографічний переворот мусив повставати на шляху такої світової міграції, і які різнорідні домішки прибирав сей самий міграційний потік по дорозі! Коли одна частина орди рушала далі, а друга не йшла безпосередньо за нею, [на] покинених просторах розсаджувались зовсім сторонні етнографічні елементи, і потім поневолі брали участь в дальшім походї її, захоплені її рухом. Вже ся одна механічна причина – horror vacui, що майже так само значить в колонізації, як у фізиці, мала величезні впливи, не кажучи за завойовання, примусової переселення і всякі інші спеціальні причини.
Значної культурної різниці не було між тими різними елементами і через те найрізніші племена – монгольські, турецькі, угорсько-фінські, іранські, і хтозна-ще які – втягалися в сей вир, затиралися в нім, входили в склад нових політичних і етнічних конгломератів. Тому докладне означення етнографічного складу деяких орд мабуть на завсіди зістанеться задачею не можливою до розв’язання. Для нас, розуміється, вони інтересні в міру свого значіння в нашій історії. Побут одних орд на нашій території часом був дуже короткий, так що вони тільки переходили нашими степами. Інші зіставались тут на кілька століть. Через се одні мають більше, інші менше значіння в історії нашої колонізації, в культурній і політичній історії, хоч майже завсіди значіння їх тільки негативне.
Попередні стадії сього міграційного процесу відомі нам дуже недокладно [Головніша література: Bitter, Die Erdkunde von Asien, I (1832), c. 190-6, 241-3, 850-2. Neumann, Die Völker des südl. Russlands (1849), гл. II. Иакинф (Бичурин), Собрание сведений о народах, обитавших в Средней Азии в древние времена, 1851, І, c. 76 і далі. Wylie, History of the Heung – nu in their relations with China (Journal of the Anthropological Institute, 1873 i 1875). Ujfalvy, Les migrations des peuples et particulierement celies des Touraniens, 1873, c. 83 і далі. Richthofen China, 1877. Веселовский, Несколько новых соображений, Ж. М. Н., II, 1882, IX. Tomaschek ор. c[it] – Sitzungsb., т. 116, c. 755, 759-60. Howorth, Some notes of the Huns (Actes du VI congrès internationale des orientalistes, IV, 1885). Cahun, Introduction à l’histoire de l’Asie. Turcs et Mongols des origines à 1405, 1896 і його ж Les revolutions de l’Asie (Lavisse et Rambaud, Hist universelle , II, c. 884 і далі). Аристов, Заметки об этническом составе тюркских племен й народностей (Живая старина, 1896). Zaborowski Huns, Ougres, Ouïgoures (Bulletins de la Société d’ Antropologie, 1898). Hirth Über Wolga-Hunnen und Hiungnu (Sitzgb. der bayer. Ak., 1899). Иностранцев, Хун-ну й гунны (Жив[ая] старина, 1900, бібліографічний огляд питання). Shiratori Sinologische Beiträge zur Geschichte der Türkvölker (Изв[естия] Акад[емии] н[аук], 1902, т. 17). Franke Beitrage aus chinesischen Quellen zur Kenntnis der Türkvölker und Skythen Centralasiens (Sitzungsb. d. Berliner Ak., 1904)].
Дещо знаємо про нього головно з джерел хінських. В них же за часи династії Чеу (до 255 p. перед Хр[истом]) згадуються на півночі, в степах Монголії кочівничі, розбійничі орди Нin-yung, потім за часів династії Хань (163 перед Х[ристом] – 196 по Хр[исті]) звані Hiung-nu, Гун-ну, – що по-хінськи значить «нужденні раби» або «раби гун» (правдоподібно згірдлива перерібка на хінське власного імені сього народу). Сим загальним іменем хінські джерела означають турецькі народи на їх правітчині (а деякі думають, що ся назва була ще ширшою, обіймала й монголів). Войовничі, неспокійні орди сі давались сильно в знаки сусідам, і спеціально хінцям, особливо коли в II в. перед Хр[истом] орди Гун-ну сполучилися в одну політичну оргаізацію. Вічні їх напади спонукали Хінську державу збудувати ті велетенські укріплення, що потім разом утворили великий мур (вже при кінці III в. перед Хр[истом]). Вона загородила свою північну границю системою міст і кріпостей, а заразом, як потім Візантія, шукала способів до ослаблення свого ворога союзами з його ворогами.
Правдоподібно, не без впливу хінської політики виникають внутрішні роздвоєння серед самих Гун-ну. Уже в середині І в. перед Хр[истом] частина Гун-ну признає над собою зверхність Китаю, тим часом, як інша, більше енергічна, шукає собі нового поля діяльності на заході і доходить до Согдіани, до околиць Аральського моря. Се був перший звісний похід Гун-ну на захід – вістун пізнішої міграції. Новий такий похід знаємо при кінці І в. по Хр[исті]: держава Гун-ну тоді розбилась, поділившися на північну й полудневу частину, і хінське правительство, опершись на полудневих Гун-ну, що признали його зверхність, і на інших сусідів – ворогів північних Гун-ну, знищило в 90-2 p. сих північних Гун-ну і прогнало від своїх границь. Частина тих північних Гун-ну відступає далі на північ, в Алтайські краї, інша під натиском сусідів рушає на захід. Так поволі приготовлялася міграція, що в IV в. проривається в Європу і гунська орда – очевидно, сі старі Хун-ну, на чолі турецько-фінського потоку появляється в чорноморських степах [Що гуни IV в. – се Гун-ну хінських істориків, таку гадку висловив ще в XVIII віці славний французький оріенталіст Дегінь – Deguignes Mémoire sur I’ origine des Huns et de Turcs, 1748 i Histoire générale des Huns, des Turcs et des autres Tatares Occidentaux, 1756-8. Тільки він не робив різниці між монголами й турками, і до сих «західних татар», як їх називав, зачисляв і гунів].
Що гунська орда не була індоєвропейською, се видно з оповідань про вигляд гунів, поданих Ам. Марцеліном, Аполінарієм Сідонієм та Йорданом. Хоч в таких обставинах перелякана фантазія має великий вплив на характеристику напасників, одначе в сих оповіданнях не тяжко пізнати реальні ознаки північноазійської (фінсько-турецько-монгольської, чи урало-алтайської) раси: темні, безбороді широкі тварі, що так само здавались чудними індоєвропейцям, як «конячі лиця» сих останніх хінцям, котрі знов нічого дивного не завважали в вигляді Hiung-nu. Марцелін оповідає, що гуни натинали щоки дітям, аби у них не росло волосся [Се, розуміється, хибне об’яснення безбородості], і вони старіються безбороді, без жадної краси, подібні до євнухів, кріпкі членами, з товстими шиями, дивні фігурою, невеликі, подібні до недбало приподоблених до людської фігури колод.
Йордан, повторяючи се оповідання, додає, що лиця гунів були страшенно чорні, якісь нефоремні пляцкі, а не лиця, з кропками замість очей. Аполінарій Сідоній теж підносить сей «брак очей», а при тім завважає широкі щоки та наче придавлені носи, і знов толкує се здогадом, що гунськім дітям спеціально притискають носи [Аміан, XXXI, 1, 2; Йордан, гл. 24; Апол. Сідоній, вид. Baret, с. 604. Аналіз етнологічних звісток про гунів у Василевського, Ж. М.Н. П., 1882, VII]. Щодо побуту, звістки сучасників малюють гунів типовими кочівниками, які ціле життя перебували на коні, вічно переходячи з місця на місце, страшні в кінній нерегулярній війні. В порівнянні з сими «сироядцями», кочівники – скотарі й ловці алани видавалися сучасникам «життям і побутом культурнішими» (mitiores).
Беручи гунський напад в зв’язку з тим вищезгаданими міграціями Hiung-nu і дальшим походом турецьких і турецько-фінських орд, стає очевидним, що в гунах маємо перед собою передову орду того турецько-фінського походу. Чи гунська орда була чисто турецька і тільки підбила фінські та інші народи та потягла їх ватаги за собою, чи в ній помішалися турецько-фінські елементи вже на правітчині, се тяжко сказати. Доказом на те, що гуни були турки, а не монголи, служить те, що монголи аж пізніше висуваються на захід, і в найдавніших звістках гуни виступають одноплеменниками турків – Ту-кю, як звуться вони в хінських джерелах. З другого боку, не може бути мови також про одностайно фінську народність гунів, хіба тільки про фінські елементи в турецькій орді. Популярна ж своїх часів, а й досі не зовсім забута ще слов’янська теорія не має за собою нічого, крім кількох подробиць, що можуть вказувати щонайбільше на слов’янські елементи в державі Атили [Головним заступником слов’янської теорії тепер російський історик Іловайський – див. його Разыскания о начале Руси, 2 вид. 1882, Дополнительная полемика по вопросам варяго-русскому й болгаро-гунскому, 1896, і Вторая дополнительная полемика, 1902 (там же вказівки на полемічну літературу – головне місце в ній займає критика Васілевського на теорії Іловайського в Ж. М. Н. П., 1882, VII і 1883, IV: О мнимом славянстве гуннов, болгар и роксолан, Еще раз о мнимом славянстве гуннов)].
До Європи вже в I-II в. Християнської ери могли доходити вісті про гунів з Західної Азії, коли вони сиділи вже близько європейських границь. Звідти мабуть переніс їх Птолемей помилкою в околиці Дніпра на своїй мапі. Але тотожність сих Птолемеєвих хунів з гунами приймають не всі. Певніша звістка іншого географа II в. (т. зв. Діонісія Періегета): він уміщує «уннів» (Ού̃ννοι) на західнім березі Каспійського моря [Птолемей, III, 5. 25, Періегет – Geogr. Graeci min, II, c. 49]. Вірменські письменники знають їх під іменем гунк. Але ближчі вісті про гунів з’являються тільки від їх нападу на готів: письменники уміщують тоді гунів уже недалеко Дону, на північнім сході і просто на сході від нього [Агапій, V, 11, Прокопій De b. G., IV, 5, Йордан, c. 242. Оповідання Пріска про перехід гунів в Європу через Керченську протоку, перейняте сими письменниками, з’явилось або непорозумінням або з якогось поменшого походу].
Десь коло 370 p. гуни знищили аланів, що сиділи коло Меотиди і на лівім боці Дону, силу їх вирізали, інших прилучили до себе і з збільшеними силами кинулись на остроготів [В хінській літописі оповідається, що се сталося трьома поколіннями перед половиною V в. – гуни напали на край Соктак, над великим морем, де жили давніше Antsai, вбили короля і запанували над тутешнім народом. Про похід гунів в Європу Wietersheim-Dahn Geschichte der Völkerwand, II, c. 12 і далі, Hunfalvy Ethnologie von Ungarn, c. 70 і далі, L. Schmidt Gesell. d. deut. Stämme. Іншу літературу див. Dahn-Wietersheim, 11, c. 517. Взагалі по перестарілих працях Ам. Тері і Феєра сильно почувається брак докладної студії про гунську міграцію в Європі].
Старий король Германаріх стратив відвагу від сього нападу й не сподіваючись оборонитись, сам себе вбив, аби не бачити упадку держави. Його наступник Вітимер, притягнувши до помочі ватаги аланів і гунів, що не тримались головної орди, розпочав був війну з гунською ордою, але наложив у ній головою. Остроготи по сім стратили охоту до дальшої боротьби й переважна маса їх рушила далі на захід, над Дністер (десь мабуть на середній, далі від моря). Также нещасливо випала проба боротьби з гунами й для візіготів: гуни обійшли їх міцний табор над Дністром, уряджений їх старшиною Атанаріхом, і той рушив тоді на північ в Карпатські (семигородські) гори, «в Caucaland» [Ad Caucalandensem locum altitudine siluarum inaccessum et montium (Аміан , XXXI, 4. 13). Се ім’я деякі об’ясняють з німецького Hauhaland = Hochland, інші ставлять в зв’язок з дакійським народом Caucoenses і з подібними іменами як Καύκωνες, Καύκασα на Хіосі – Томашек, Die alt. Thraker, Sitzgb. т. 181, c. 90-1. Текст Аміана нам інтересний тому, що Карпати і в наших літописях звуться Кавказькими горами – Іпат., c. 2 і 499], вигнавши звідти тубильців.
Але головні маси візіготів, не знаходячи собі вигоди в гірських долинах, рушили за Дунай і випросили у імпер[атора] Валента дозвіл оселитися в Тракії (376). За їх прикладом пішли й остроготи; не перепущені римськими властями, вони силоміць перейшли Дунай. А кілька років пізніше прилучився до них і Атанаріх, запеклий ворог Риму, що був заклявся не ступати на римську землю, але мусив забути в біді сю клятву [Аміан, XXXI, 3-4, 5, § 8, Зосим, IV, 20,26, c. 6, Йордан, c. 24-5].
Інша частина остроготів зісталась в чорноморських степах під зверхністю гунів. Вони, по словам Йордана, заховали свою самоуправу, свого короля, тільки він був обов’язаний до послушності гунам. Та мабуть натиск азійських орд давав себе сильно відчувати тепер в Чорноморських степах, і згодом маси остроготів пересовуються звідти на захід в подунайські рівнини. Коли се сталося – не знаємо, бо взагалі відомості наші про тутешні відносини бідні; тільки вже в 1-ій пол. V в. бачимо сих остроготів на середнім Дунаю. Інтересний епізод з сих часів – се боротьба їх з антами, та про неї буде мова потім. На Чорномор’ї лишились лише останки готів.
[З великої літератури про сі готські останки згадаю: Куніка, О записке готского топарха (Записки Петерб[ургской] академии [наук], т. 24), Василевського, Житие Іоанна Готского (Ж.М.Н.П., 1878, І), Tomaschek, Ethnologische Forschungen, І – Die Goten in Taurien, 1881. Braun, Die letzten Schicksale der Krimgoten, 1890 (Jahresbericht der Reform. Bürgerschule in Petersrsburg). B. Loewe, Die Beste der Germanen am Schwarzen Meere, 1896. J. Ziegler und de Krimgoten (Paul u. Braune Beiträge, 1902), Die Krimgotenfrage (Indogerm. Forschungen, 1902). Götze Die Krimgoten (P. B. Beiträge, 1901)].
Одна колонія зісталася в Криму, де готи зайняли в кінці край на північнім згір’ї Яйли та на побережжі, й існували довго – останки їх були там ще в XVIII в. Інша частина з Криму, по словам Прокопія, перейшла на Кавказький берег, де бачимо їх в VI в. коло Керченської протоки, під іменем готів-тетракситів. Є звістки ще про значну готську колонію на нижнім Дунаю, коло Том (Кістенджі).
[Прокопій, De bello Got. , IY, 5, De aedificiis ed. Bonn., p. 262, Йордан, гл. 51, Valafridi Strabonis, De rebus ecciesiasticis 7. Найбільше відомостей маємо про кримських готів; до 80-х рр. XV в. мали вони свою політичну організацію, центром її був теп. Манкуп (давн. Теодоро), аж 1475 p. завойовали його турки, а готська єпархія перестала тут існувати тільки в 2-ій пол. XVIII віку. Ще в XVI в. подорожник Бусбек записав значне число німецьких слів від тутешніх готів; пізніше вони потатарились чи потурчились. Останки їх бачать у виведених за імп[ератриці] Катерини з Криму в околиці Маріуполя татах. Звістки про кавказьких готів далеко бідніші; Леве в згаданій праці, звівши згадки про них, думає, що останки їх доховались на Таманськім півострові до кінця XIII в., але сі звістки занадто загальні, щоб на них можна було б опертися з певністю. Назву кавказьких готів – тетракситів зв’язують з Таматархою – Тмутороканню (Василевський, Леве). До котрих ось з сих готів належить згадка Слова о полку Ігоревім про «готських красних дів»; звичайно думають на кримських, але супроти зібраних Леве відомостей з більшою правдоподібностю можна думати про таманських. Дунайські готи (про них особливо у Леве, Die Reste, гл. V) заникають найскорше: по IX в. нема про них ніяких звісток].
Тим закінчилася фактична історія готів на нашій території [Дальше – вже більш фантастичне продовження становить т. зв. готська теорія початку Русі – про неї будемо говорити на своїм місці].
За готами посувалась в середньодунайські степи й інша чорноморська людність: герули, алани, й самі гунські орди. В V в. застаємо головну орду гунську вже на простороні між Дунаєм і Тисою – на колишнїй території язигів. Звідси Атила збирав дань з Римської держави. На жаль, поза відносинами до Римського цісарства про Гунську державу знаємо дуже-дуже мало. Про Атилу оповідав римський посол візантійському, що він «панує й над островами океану і крім цілої Скитії ще й з римлян бере дань» [Пріск, Hist. gr. min., І, p. 312 = ed. de Boor (Excerpta de legationibus) І, с. 141]. З сих загальних слів, розуміється, не можна докладніше означити простір гунської держави, хоч то й пробували робити [Напр. Вітерсгайм не вагався признати, що фінські, слов’янські й деякі германські народи між Понтом і Балтійським морем підвласні були Атилі (II, с. 240)].
Над чорноморськими ордами і над іншою степовою людностю гунська орда могла мати зверхність, певну моральну перевагу: може обов’язувала її й більш реальним обов’язком помочі; може збирала з деяких сусідніх народів дань, як брала з римлян. Та докладніше щось уставити тут неможна; навіть залежність чорноморських орд від Гунської держави в тій добі не так певна і постійна. Бачимо, що деякі з сих чорноморських орд гунська орда тільки ще підбиває, а деякі з них виломлюються й піддаються під римську зверхність. Батько Атили перед смертю мусив воювати з придунайськими ордами, що піддались римлянам. Орда акацирів, що жила в околицях Волги, тільки з приводу особистої образи одного з своїх старшин від римлян добровільно піддалася Атилі і він настановив тоді одного з своїх синів над ними й «над іншими народами, що живуть в припонтійській Скитії» [Пріск – Hist. gr. min., p. 276 і 298 (ed. de Boor, p. 120 i 130). Не доводить нічого й факт походу гунів колись (πάλαι) на Персію (ib. с. 312): не знати, чи була то як раз орда Атили, та й у такім разі сам похід не доводив би ще існування якоїсь тіснійшої організації в Чорноморських степах]. Се все не вказує, як бачимо, на якийсь сильніший, міцніший політичний зв’язок в самих степах; тим менше можемо говорити про народи, що жили далі на північ.
Зі смертю Атили (453) розірвавсь і той слабий зв’язок, що лучив різні племена й орди під його властю. Проти синів його, що мали поділити батьківську власть, піднялось повстання серед народів середнього Дунаю. Про інших не чуємо: в дальших сторонах очевидно, не було чого й підіймати повстання, бо та проблематична залежність від Атилевої орди, яка могла тут бути, сама собою зникла певно з його смертю. Повстання вибило гунську орду з середньодунайських країв, що перейшли в руки головно германців: гепіди опанували колишню Дакію, остготи перейшли в Панонію. Частина гунів осілась на правім боці Дунаю – в т. зв. Малій Скитії (Добруджі), та в римських провінціях, під римською зверхністю. Частина пішла за Дунай, в чорноморські степи. Йордан каже, що їх орди мешкали тут коло Дніпра; та трудно покладатись на докладність його відомості, що то була як раз орда Атили [Йордан, сар. 50-2, пор. Prisci p. 345-6. Hist. gr. min. (ed. de Boor, p. 587).
Йордан каже про Гунську орду, що вона зайняла «eas partes Scythiae, quas Danabri amnis nuenta praetermittit, quam lingua sua Hunni var appelant. Варіанти мають: Danubria i Danubii, давніше читалось Danubii, і се ім’я боронять декотрі з огляду на те, що сини Атили виступають коло Дунаю (Йордан і Пріск, 1, с.), але могли орди сидіти й коло Дніпра (розуміється – нижнього). Давніше читали разом: Hunnivar і бачили тут якусь місцевість, навіть Київ. В дійсності се фінська назва ріки: уже в виданні Момзена вказано на угорське var = ріка; про се стаття Мункачі в угорській Ethnographia, 1897: A Dnjeper folyónak huszu «Var» neve (гунське ім’я «Var» ріки Дніпра). З сим словом очевидно стоїть в безпосередній зв’язі турецька назва Дніпра «Варух» у Ко[н]стантина Порфір[родного], De adrn. 38 (давніше бачили в ній попсоване «Борістен», напр. Грот, Василевський)].
Але гунська орда Атили була тільки передовим полком того мішаного, турецько-фінського переважно, кочового потоку, що плинув слідом за нею Чорноморськими степами, плинув довго й поволі, то спиняючись і перериваючись, то прориваючись наглим натиском серед безнастанної боротьби самих орд між собою і з оселими сусідами, де не раз розбивалися й гинули цілі орди без сліду.
Болгари й авари
Михайло Грушевський
Болгарська орда, її мандрівка. Аварська орда, й її мандрівка
В звістках сучасників безпосереднім наступником по гунській орді Атили виступає болгарська. Вона звісна вже в кінці V в., й ім’я болгарів уважалось сучасниками мов би другим, новим іменем гунської орди Атили; порівняння звісток письменників V-VI в. виказує се цілком певно. В дійсності се могли й не бути якраз гуни Атили, а котрась з орд, що була перед тим під гунською зверхністю; могла якась Атилева орда стати й на чолі й якихось нових орд та надати їм своє ім’я. Останки мови дунайських болгар (особливо особисті імена й титули), а також звістки про їх побут не лишають в кождім разі сумніву, що ся орда була турецька, або принаймні стояла під дуже сильними впливами турецької культури [Рід «Дулу», з якого мала походити княжа династія дунайських болгарів, звісний у турків ще на правітчині –Аристов op.c[it], с. 297]. Могли бути в ній елементи фінські, але в дунайській орді болгарів вони себе не проявляли так, як в її північній, волжській галузі, що осілася на фінськім грунті уже по своїм відлученні від західної (пізнішої дунайської орди) [Література про початки болгарів була вказана в 2 вид. Перегляд її – Шишманов, Критичен преглед на въпроса за произхода на прабългарите (Сборник за народни умотворения, XVI-XVII, 1900). Про «Чорних болгарів» див іще Westberg Fragmente des Toparcha Goticus, с. 102 і далі, К анализу, гл. 5 і Marquart op. c[it], с. 503].
Перед своєю міграцією над Дунай болгари звісні нам над Меотидою. Вірменський географ VII в., сучасник переходу болгарів за Дунай, оповідає, що болгари прибули на устя Дунаю з Азовсько-Кавказьких країв, і там було їх чотири орди: купи-болгар (болгари кубанські), дучі-булкар, огхондор-блкар, чдор-балкар [Користаю з статті вірменіста Патканова в Ж. М. Н. П., 1883, III (Из нового списка географии, приписываемой Моисею Хоренскому), де подані тексти з обох версій (коротшої і ширшої) вірменської перерібки Птолемея, надписуваної іменем вірменського історика Мойсея Хоренського]. Візантієць Теофан, що писав сто літ по переході болгар за Дунай, знав в дунайських краях болгарів унугундурів і котрагів [Theophanes ed. de Boor, p. 356: Ο’υννογουνδούρων Βουλγάρων καί Κοτράγων, Цайс (с. 713) уважав форми унугури, унугундури і утургури різними відмінами одного й того самого імені; се о стільки правдоподібно, що сі відміни не виступають разом. Недавно Мункачі (Munkácsi Ursprung des Volksnames Ugor – Ethnolog. Mittheilungen aus Ungarn, t. V) об’ясняв ім’я огондурів як plur. від ogur, ugur (назви західних турків й уйгурів)], і в сих іменах пізнаємо відомих в візантійських джерелах від VI в. кутургурів та онугурів (інакше – унугурів, утургурів, унугундурів, (вірменські огхондор, в інших джерелах Woghchoudor, Vghndur, венантар).
В VI віці кутургури сиділи на правім боці Дону, утургури за Доном, над Меотидою [Про кутургурів Procopii De bello Got., IV, 5, 18, про утургурів ib[id], IV, 5. Прокопій називає їх гунамн, але в його устах се означення не має великої ціни, бо ім’я гунів уживає він дуже широко, зачисляючи до них і кіммеріїв. В тексті Йордана, що вичисляє: Altziagiri, Saviri, Hununguri, Цайс поправляв Altziagiri на Cutziagiri (с. 715), але між варіантами видання Момзена нема нічого подібного]. Сучасник Йордан, правда, відрізняє болгарів від сих гунських народів Меотиди та уміщує болгарів на північ від них; але як порівняємо його слова про напади болгарів на Візантію з звістками Прокопія, що сі напади йшли від кутургурів, то переконаємось, що тут йде мова про те саме: очевидно кутургури, проминені у Йордана, звались інакше болгарами – може по імені головної орди.
В вірменській історії (у Мойсея Хоренського) болгари виступають вже десь в III в. [Згадана стаття Патканова, с. 25]. Перші напади болгар на Візантію відомі з V в.: Теодоріх стрів їх в Мезії ще перед своїм походом на Італію, отже перед р. 487, й побідив там [Ennodii Panegyricus Theoderico regi dictus, с. V i XII – Monumenta Germaniae hist., auctorum antiquissimorum, t. XI]. Почавши від кінця V в. болгарські напади на візантійські землі повторюються майже без перестанку; придунайські слов’яни беруть теж участь в сих нападах [Сі напади вичислені у Міленгофа, де вибрані й місця з джерел – II, с. 379]. В середині VI в. болгарам кутургурам Візантія давала значну річну данину (δω̃ρα), але вони все неустанно пустошили придунайські землі, «заразом вороги й союзники», як характеризує їх Прокопій [De b. Gothico ,VI, 5 і 18, Йордан, гл. 5]. Вже тоді (в середині VI в.) частину їх оселив Юстініан в Тракії, напустивши на них утургурів і тим примусивши до міграції. Інша частина їх прилучилась до аварів і з ними трохи пізніше емігрувала на середній Дунай. Решту опанувала турецька орда, одна з тих орд «з під Золотої гори» (Алтай), ще в середині VI в. підбивають собі прикаспійські орди [Менандр – Hist. gr. Min., II, p. 87-9 (ed. Bonn, p. 401 i 404)].
Під натиском сих орд розбилися болгарські орди, десь при кінці VI чи на початку VII в. Частина їх відступає на північ, де пізніше, в IX-Х в., бачимо Болгарську державу на середній Волзі та Камі. Частина під назвою чорних болгар лишається коло Меотиди. Частина рушає далі на захід та на якийсь час оселюється в т. зв. Углу, ‘Όγγλος, між Дністром і Дунаєм, «в безпечнім і неприступнім з усіх боків місці», захищеним багнами й ріками [Коли саме оселилася вона тут, не знати. Теофан і Нікифор кладуть се вже на другу половину VII в., але в їх оповіданні стягнено в кілька літ те, що діялось протягом століття].
Якийсь час ся західна орда підлягала зверхності аварів [Теофан, р. 357]. В 630-х рр. вона звільнилася від них і вступила в союзні відносини з Візантією [Теофан , р. 358, Никифор, p. 34]. Але й сі відносини тривали недовго. Далі сі західні болгари починають з-за Дунаю пустошити візантійські землі, а коло 670 p. під проводом Аснаруха осаджуються на південь від Дунаю. Підбивши собі тутешніх «сім племен» слов’янских [Никифор, Opera hist. ed. de Boor, p. 24], засновують вони болгарську по імені, слов’янську в дійсності державу, де ся болгарська орда за кілька поколінь зовсім пропадає в масі слов’янських осадників.
Орда Аварська (обри нашої літописи) була безперечно турецького кореня – близькі свояки й соплеменники гунів. Вони й звуться в джерелах аваро-гунами: вар-гуни, вар-хоніти, і таке плем’я обмонголених турків: уар-гуни досі звісне в західній Монголії [Його зв’язують з назвою ріки Уар або Угар в Алтайській системі – Арістов, с. 310, але ми тільки що (с. 157, прим. 2) бачили, що се ім’я було дуже широко розповсюднене взагалі. Більше про аварів див. у Цайса, Гунфальві, цитовані статті Cahun-a і Арістова]. Але похід аварів на захід був результатом уже пізніших етнічних переворотів в Центральній Азії, ніж гунський – коли на місце гунів з посеред турецьких племен виступає на перший план плем’я східних турків. Турками вони самі себе називають в недавно відкритих цікавих пам’ятниках їх держави (VIII в.) в басейні Орхону, в Монголії [Про Турецьку орду – Ту-гю чи Ту-кю хінських джерел й її історію крім цитованих вище праць (с. 151) див. іще розвідки в Inscriptions de l’Orkhon déchiffrées par V. Thomsen, 1896, Barthold Die historische Bedeutng der alttürkischen Inschriften, у Радлова (Radloff) Die alttürkische Inschriften, Neue Folge, 1897, Chavannes Dokuments sur les Tou-Kiue (Turc) occidentaux, 1903. Давніша історія турків відома з хінських джерел, де їх знають від початку VI в. по Хр[исті] і уважають потомками Хун-ну, а вітчиною їх – Золоті гори, Алтун-їш. Коло 600 р. вони розділюються на західну й східну орду. Історію східних турків в VIII в., їх суспільного устрою й культури поясняють нам ті написи з басейна Орхону].
Як симптом нового етнічного перевороту в Центральній Азії з’являється тоді вперше аварська орда. На границях Європи вона згадується ще в середині V в. Натиснула зі сходу савирів (в прикавказьких краях), сама натиснена турецькими ордами Середньої Азії, «народами з-над океану, що покинули свою землю задля великого туману і грифів, ще поїдали людей». Авари натисли на савирів, ті на своїх західних сусідів (між ними оногурів). Се було повторення тієї історії, яку оповіли тисячу літ перед тим грецькі письменники про нахід скитів. Перебившись нарешті між прикаспійські орди, авари зіставались в середині VI в. якийсь час в сусідстві савирів [Те, що Менандр каже потім про аварів, ніби про новоприхожу якусь орду, не знаходить собі потвердження, та й ся фраза взагалі риторична – Hist. Gr. m., т. II, p. 4 (ed. Bonn., p. 283, ed. de Boor, p. 442.)]. Потім натиск на них східних турків, що уважали аварів «своїми рабами-утікачами» [Менандр, с. 86-9], був причиною дальшого походу аварської орди на захід.
В 60-х рр. VI в. (558 р. по Менандру) авари зав’язують зносини з Візантією: жадають і собі річних «дарунків», які побирали від Візантії болгари, та рекомендують себе, як найсильніший і найбільш воєвничий нарід. Сей «союз» в Візантії прийнято, бо, як поясняє історик: «для Візантії було б однаково корисно – чи то б авари перемогли, чи би їх побито». Довідуємось, що авари після сього воювали з савирами й утургурами, далі з слов’янами – антами [Ibid, p. 4-6]. На заклик цісаря Юстініана авари ходили походом на франків, потім беруть участь в боротьбі лонгобардів з гепідами на середнім Дунаї (567). Винищивши гепідів, авари оселюються на їх місці, разом з своїми подорожніми товаришами – болгарами-кутургурами. Так було у аварів умовлено вперед з лонгобардами, що територія гепідів має припасти аварам. Але лонгобарди слідом рушили в Італію, і авари зісталися панами всієї Середньодунайської рівнини (568). Сим розпочинається нова епоха в історії аварської орди. З своїх наддунайських осель розпочинають вони свої страшні пустошення візантійських земель, що тягнуться потім з певними перервами в VI, VII і VIII в. і роблять з аварів найстрашнішого ворога Візантії та інших сусідів. Про відносини їх до слов’ян взагалі будемо мати нагоду говорити ще нижче. Тепер же нам треба глянути на результати слов’янського розселення, що розвивалося серед рухів сих орд.
4. Слов’янська колонізація і турецький натиск
Велике слов’янське розселення
Михайло Грушевський
Сліди розпросторення слов’ян перед великою міграцією. Велике слов’янське розселення, розпросторення на заході і на полудні, слов’яни в Чорноморських краях, на Балканськім півострові і на середнім Дунаї, слов’яни на сході
Період мандрівок турецьких та турецько-фінських орд, від походу гунів почавши – се час розвою слов’янської колонізації на нашій території. Переходячи з черги до неї, ми насамперед дамо загальний погляд на слов’янське розселення взагалі, скільки того треба для розуміння спеціально східнослов’янського розселення, і перейдемо до сього останнього.
Почнемо від слідів раніших словенських мандрівок на полудневий захід. Вище ми означили, наскільки се можливо докладно, праслов’янську територію. В довгім ряді віків, розуміється, мусили траплятись певні переміни в границях сієї території, в зв’язку з історією колонізації її ближчих сусідів. Поодинокі ватаги або й цілі „коліна“ та племена слов’янські могли відриватись від головної маси й пересуватись далі на захід і на полудень – в чорноморські околиці, чи за Карпати.
[Аргументи за розселенням слов’ян за Карпатами перед великою міграцією й навіть перед Христом найновіше збирав Нідерле, Slovanske Starozitnosti, II, гл. 3. До лінгвістичних та історичних доказів, вказаних давніше, прилучає він аргументи археологічні – про слов’янський тип могильників в Словаччині. Сей археологічний аргумент опирається одначе на тезах, які самі ще не певні, отже й небагато помагає – не більше від тих ніби слов’янських назв. Археологічний матеріал вказує на розширення певних культурних типів, а не конче народностей, і коли Нідерле на підставі археологічного матеріалу бачить розповсюднення слов’ян за Карпатами, Гадачек в цитованій студії (Cmentarzyska cialopalne Przeworska) хоче доказати, що слов’ян в II-IV в. по Хр[исті] не було навіть на північнім згір’ї між Віслою і Бугом.
На подібних же аргументах: нібито слов’янських топографічних назвах в балканських землях перед слов’янським розселенням і на римсько-слов’янських культурних стичностях, що стають звісні одначе аж пізніше, опиралася аналогічна і досить популярна свого часу теорія, що слов’янська міграція в балканські землі почалася ще в III в. Її був виставив Дринов, в книзі: Заселение Балканскаго полуострова славянами, 1872 (гл. II.), прийняв у змодифікованій формі Іречек в першім, німецькім виданні своєї звісної „Історії болгар“ (гл. III), й інші.
Ріжниця тільки та, що коли слов’янське розселення за Карпатами, при непевності своїх аргументів, само по собі вповні можливе й правдоподібне, то колонізація слов’янами балканських земель перед великою міграцією має далеко менше такої апріорної правдоподібності. Аргументи сеї теорії основно скритикував Крек ор. с. 2, с. 275 і далі, і в новішій науці вона не має вже ніякого кредиту, хоч недавно іще її повторив, наперекір німцям, Дені в своїм огляді слов’янської історії [Lavisse et Rambaud, Histoire générale, l, n. 690). Інша література в 2 вид].
Сліди таких слов’янських колоній бачать в ріжних хорографічшіх назвах за границями праслов’янської території, що звучать як слов’янські – особливо за Карпатами (як Pelso, Плесо – Блатенське озеро, p. Ulca, Urbas, Bustricius, а особливо Tsierna = Черна, місто на усті р. Черни до Дунаю, передане в сій формі вже в написі II в.), далі в ріжних слідах слов’янських стичностей з римським світом, і т. ін.
[Про сі назви, крім Нідерле, див. напр. ще Кочубинського, О русском племени в Дунайском Залесье (Труди VII [Археологічного] з’їзда, т. II, с. 47), Филевича, История Древней Руси, с. 158. Слов’янство Черни (Corpus inscrip. Latinarum, III, N. 1568: stationis tsiernen, у Птолемея Διερνα, III. 9, 10, на Певтінґеровій мапі Тіerna) приймають навіть деякі дослідники, дуже далекі від слов’янських фантазій, як напр. Кіперт, Lehrbuch der alten Geographie, вид. 1878, с. 837. Против сих виводів див. у Крека, вид. 2 с. 275-6, або у Міленгофа op. c. II, с. 878 – вони не признають слов’янства сих назв.]
Всі такі сліди одначе не певні; напр. всі ті ніби слов’янські хорографічні назви можуть бути простими созвучностями. Се одначе не значить, що слов’янські колонізаційні походи перед розселенням не були самі по собі можливі. Напр. т. зв. Певтінґерова мапа, що була уложена в IV в., але на підставі, як тепер доводять – старої мапи Аґріпи, І в. по Хр[исті], уміщує групу венедів на північний захід від Карпатів, осібно від інших венедів, на сході, відділених від сієї передової групи бастарнами, а знов другу групу венедів між Дунаєм і Дністром, на полудень від Карпатів [Міленгоф збивав сі вказівки Певтінґерової мапи тим, що мовляв венеди перескочили тут на захід завдяки узкій формі мапи – III, с. 80; та се не об’яснить нам, чому тут венеди опинились на захід від бастарнів. Пор. Rösler Zeitpunkt der slav. Ansiedelung, с. 84. Про саму мапу – Conr. Muller Weltkarte des Castorius, genannt die Peutingerische Tael, 1888].
Може маємо тут реальні сліди таких колонізаційних екскурсій перед великим розселенням. Їх можна б поставити в зв’язку з ослабленням тракійської й бастарнської людності в карпатських краях в III в. та з її війнами та нападами на Римську державу. Але загалом поза такими спорадичними й не зовсім певними щодо свого значення вказівками ми досі не маємо відомостей про слов’ян на заході й полудні поза границями їх вітчини аж до великого розселення, і досить трудно припустити перед нею якісь більші масові рухи слов’янські їх в сих напрямах – на захід і полудень.
Велике слов’янське розселення наступило в зв’язку з рухом германських народів; на полудні крім того рішучий вплив на неї мав похід турецько-фінських орд.
Коли справедлива наведена вище гадка, що натиск слов’ян і литовців зі сходу був одною з причин, що привели східних германців до мандрівки з басейнів Одри й Вісли на Дунай і Чорномор’я, то очевидно, що за германською міграцією на полудень мала зараз наступити слов’янська міграція на захід, в покинені германцями простори. Та хоч би й не було сього слов’янсько-литовського впливу на вихід германців, то сей вихід сам мусив викликати слов’янське розселення в західнім напрямі: коли в сусідстві на заході з’явились порожні краї по них, се не могло не звабити слов’ян до їх залюднення, до розселення в сім напрямі. Початки германської міграції падають на другу половину II в. по Хр[исті] (мандрівки вандалів); готи емігрують не пізніше, як на початку III в. От на III вік і повинні ми положити початки масового слов’янського походу на захід. Та розселення се йде повільно, без розголосу. То не були войовні германські ватаги, що своїми нападами на римські землі робили стільки гуку в історії; слов’яни займали переважно порожні землі; конфлікти між слов’янськими приходнями й германцями, які зіставались іще в сих землях, не прибирали більших розмірів, а головно – проминули без уваги.
Йордан в VI в., говорячи про слов’ян на Дунаї й Чорноморськім побережжі, все ще кладе границею Германії й Сарматії Віслу й мовчить про слов’ян на Одері та Ельбі. В інших пам’ятках, що йдуть з тих часів, германці все ще уважаються панами земель на захід від Вісли; про слов’ян не чути [Див. Müllenhof, II, с. 94 і далі]. Тільки припадково, описуючи мандрівку герулів на початку VI в. з середнього Дунаю до Данії, сучасник Прокопій згадує вже цілий ряд слов’янських народів на тій дорозі, очевидно – в карпатських краях і в басейні Одеру. Одначе й тоді ще слов’янська міграція не опанувала всеї території: в басейні нижньої Ельби. Герули перейшли велику пустиню, нім прибули на Балтійське побережжя, до варнів і данів ['ήμειψαν μέν τά Σκλαβηνω̃ν 'έθνη 'εφξη̃ς 'άπαντα. 'έρημον δέ χώραν διαβάντες 'ενθένδε πολλήν 'ες τούς Ούάρνους καλουμένους 'εχώρησαν – De b. Got. II, 15].
Докладніші відомості про слов’янське розселення на заході починаються тільки з організацією західно-слов’янської держави під проводом Сама, в 2-ій чверті VII в., і з початком війн слов’ян з Франкською державою. Але сучасник сих війн, письменник VII в. притім говорить про полабських слов’ян як про давніх уже осадників [Qui… ad regnum Francorum jam olim adspexerunt – Fredegari, с. 68]. Тоді вже західні слов’яни опанували басейн Ельби до Заалі та Айдеру, краї на Молдаві й Мораві. Перехід маркоманів в Баварію (на початку VI в.) дав їм можливість свобідно розселюватись і в краях горішньої Ельби. На сході ся західна слов’янська колонізація опералася о західні Карпати, на заході поодинокі слов’янські кольонії заглублялись в Турінгію, Франконію, Баварію. На полудні – на середнім Дунаї, коло Віденського лісу, осади західнослов’янскої колонізації сходилися з полудневослов’янськими. За недостачею інших відомостей про тутешнє розселення тільки лінгвістичні відміни дають можливість протягнути межу між колонізацією західної галузі – чехів, моравів, словаків, і полудневою групою – слов’янами подунайськими.
На полудні венеди Певтінґерової мапи становлять найдавнішу історичну вказівку про слов’янську міграцію на полудневий захід попід північним згір’ям Карпатів. Але масова німецька колонізація IV в. в карпатські й подунайські краї мусила перервати сей слов’янський похід, якщо він і розпочався. В остготській традиції маємо пам’ять про се. Германаріхове панування над слов’янами правда, зовсім мітичне. Зате більш ознак автентичності має оповідання Йордана про війну Вінітара, короля тих остготів, що лишились під зверхністю гунів, з антами й їх „королем“ Бозом (чи Божом). Йордан оповідає, що Вінітар, „не хотячи підлягати гунській зверхності, став відтягатись помалу й хотячи показати свою відвагу, рушив з своїм військом на краї антів“, і побив їх [Getica, гл. 5].
Хоч як непевні Йорданові (чи Касіодорові) конструкції тодішньої готської історії [Див. L. Schmidt Geschiebe d. deut. Stämme, с. 107 і далі. Мarquart Osteurtopaische u. ostasiatische Streifzüge, с. 367 і далі. Маркварт ставить здогад, що ся війна з антами сталася ще за Германаріха. Але з другого боку, сам дуже правдоподібно толкує „Вінітара“ як епічне призвище Вітімера: побідник венетів – антів (як Vandalarius „побідник вандалів“, Гунімунд – „гунський підданець“).], самий конфлікт остготів з антатами в тих часах має всі прикмети автентичності. Тільки він тут хибно витолкуваний. В тодішніх обставинах по упадку держави Германаріха, коли самі готи під натиском гунів мусили посуватися на захід, не до далеких завойовань їм було, і в сій війні я бачу слід слов’янського розселення, що зіткнулось з готами на полудневім заході. Ся колонізація виходила не з західнїх осад – прикарпатських, а з антських, значить полуднево-східних (українських). Важнішого значення сам конфлікт не мав: гуни взяли антів в оборону проти готів і за поміччю вірних гунам готів знищили Вінітара.
Гунський рух, розбиття аланів і Готської держави, мандрівка германських народів і степових орд на захід взагалі не могли не розворушити, не втягнути в свій вир сусідніх слов’ян, жадних нових просторів для своєї стисненої в правітчині людності. Досить правдоподібна гадка, що слов’янські ватаги брали участь уже в поході гунів на середній Дунай [Грот, Моравия й мадьяры, с. 36. Успенский, Первые слав. монархии [на северо-западе], с. 7.], хоч виразних слідів присутності слов’ян в гунськім поході не маємо, крім кількох слів, донесених з гунського табору, що звучать по-слов’янські.
[Се слово μέδος у Приска ('αντί δέ ο'ίνου 'o μέδος 'επιχωρίως καλούμενος – Hist. gr. min., с. 300, ed. Bonn., p. 183) i strava у Йордана, гл. 49 (stravam super tumulum eius (Аттілі) quam appellant ipsi ingenti commessatione concelebrant – слов’янська тризна). Сі слова разом з деякими менш важними (κάμος у Приска, що об’ясняли як кумис і квас) були і не перестали бути предметом гарячої полеміки; вони служили головним аргументом дли оборонців слов’янства гунів, з другої сторони-заперечувано не раз навіть саме слов’янство сих слів. Див. згадані вище статті. Василевського в Ж. М. Н. П. 1882 і 1888, Иловайский, Разыскания [о начале Руси], с. 518, 538, Дополнит. полемика с. 11-13, Гунфальві, Ethnographie von Ungarn, с. 93, lordanes ed. Mommsen, примітка на с. 198; перегляд справи у Крека, 2 с. 261 і далі.]
Зате зовсім певно можна сказати, що зараз по винищенню аланів, з походом на захід германців і самих гунів, розпочалася слов’янська міграція на полудень: се був момент найбільше здатний до того, здатніший навіть від часів по розбиттю Аттіли, коли вибиті з-над Дунаю гунські орди відступили в чорноморські степи, а зі сходу сунули нові орди.
В 1-ій пол. VI в. слов’янська колонізація опанувала вже басейн Дону і присунулась до Азовського моря. Прокопій, описуючи народи над Меотидою, говорить, що за гунськими народами, котрі сиділи по обох боках Меотиди, „далі на північ сидять несчисленні народи антів“ [De b. G., IV, 4]. Разом з тим слов’яни займали й західну частину чорноморських степових просторів: Йордан в своїм географічно-етнографічнім огляді Східної Європи західною границею слов’янської колонізації кладе Дунай. „Численний нарід венетський, каже він, сидить на північних згір’ях Карпатів від верхів’я Вісли, на незмірних просторах, поділяючись на слов’ян і антів; слов’яни сидять (по Дунаю) від м. Новіодуну і Мурсійського озера до “Дністра і на північ до Вісли, Анти ж понад луком [Чорне море справді тут робить лук.] Чорного моря від Дністра до Дніпра“.
[Толковання сього тексту мав певні трудності. Звичайно толкують, що lacus Mursianus – се болота на усті Драви, коло давньої Мургії (тепер Esseg) (див. літературу в 2 вид.). Для civitas Novie tunensis (так у вид. Момзена, за більшістю кодексів) найпростіше об’яснення – що тут маємо Noviudunum в Нижній Мезії, тепер Ісакча. Але досить дивнім тоді стає се означення слов’янських границь (див. в вид. Йордана Момзена, с. 163, Müllenhoff її с. 94). З огляду, що lacus Mur-sianus виступає як границя „Германії“ і „Скитії“, Вестберґ недавно поставив здогад, що се озеро Найзідлерське (у слов’ян Мошонське) і civitas Novietunensis стояла коло нього (Zur Wanderung der Langobarden, 1904 в Записках Петерб. акад.); але такого міста там не знаємо. Старші об’яснення сього тексту виходили з хибного варіанта Noui і не мають значення, як і зв’язані з тим об’яснення: Nova civitas = Новгород, lacus Musianus = оз. Ільмень].
Сі звістки Йордана потверджує й Прокопій; він згадує, що „слов’яни й анти мешкають за Дунаєм, недалеко від берега“ [De bello Got., I, 27. Найстаршою звісткою про слов’ян над Дунаєм вважаеться згадка у псевдо-Кесарія назіанського (Міня Patrol, series Gr. 38, с. 847 і д., з поправками у Міленгофа Д. А., II, дод. 13); час написання сього трактату одначе не звісний докладно].
Розуміється, колонізація таких великих просторів, хоч би й ріденька, не могла бути результатом кількох років. Очевидно початки її треба відсунути щонайменше в першу половну V в. Гадка, що імпульс полудневій слов’янській колонізації дали доперва авари [Цайс, с. 605.], ніяк не може устоятись. Коли на початку другої половини VI в. авари з’явились в чорноморських степах, слов’янська колонізація Чорномор’я була вже в повній силі й здобувала собі дорогу за Дунай.
Присунувшись на Дунай, слов’яни не могли зістатись пасивними свідками нападів на Візантію ріжних степових орд, що виступають в чорноморських степах по упадку держави Аттіла. Ще Тацит знав пограничних з германцями й фінами слов’ян як великих забіяк, що нападали й розбивали в сусідніх горах та лісах [Germ., гл. 46]. Мандрівки і стрічі з степовими ордами могли тільки розвинути далі сей войовний, неспокійний характер. Дуже правдоподібно, що слов’яни брали участь в нападах болгарських орд на задунайські землі вже з кінцем V в.; джерела, своїм звичаєм, говорять про самих головних участників – болгар, і тільки про пізніші походи – напр. 559 p. можемо з порівняння ріжних джерел напевно довідатись, що там брали участь і болгари, і слов’яни [Mullenhof D. Alt., II, c. 378 і далі; тут висловлена і дуже правдоподібно умотивована гадка, що „ґети“ Марцеліна – се болгари і слов’яни (c. 383)].
Певно, слов’яни робили такі розбійничі напади й на власну руку. Прокопій каже, що „від початку панування Юстиніана (527 p.) гуни (болгари), слов’яни й анти майже щороку страшенно нищили Ілірію і всю Тракію, всі землі від Іонійського моря до константинопольських передмість, Еладу й Херсонес“. Особливо звернув на себе увагу напад 551 p., коли прийшло „слов’янське військо, якого не бувало“, так що Юстиніан мусив звернути проти слов’ян війська, призначені для походу в Італію, але слов’яни ухилилися від рішучої битви. Потім знаємо великий похід болгар і слов’ян 559 p., коли вони обступили самий Константинопіль, вирятований одначе Велізарієм [Прокопій, Hist. arcana 18, De bello G. III, 39. Аґатій, V, 11, пор. Теофана ed. de-Boor. p. 283 (ed. Bonn. p. 360). Каталог сих нападів до приходу аварів див. у Міленгофа, 1, c., також у М. Соколова, Из древней истории болгар, c. 40 і далі].
Сі походи промощують дорогу слов’янській колонізації за Дунай. Першу виразну відомість про таку колонізацію маємо тільки з третьої чверті VI в. у Іоанна з Ефесу. Оповівши про слов’янську руїну на Балканськім півострові по смерті Юстіана, він каже, що слов’яни, користаючи з тодішніх клопотів Візантії на сході, свобідно оселялись на візантійських ґрунтах: напавши по його словам в 580 p. на Візантію, вони „сидять і по сей час (585) спокійно, без страху й клопоту в римських провінціях“ [Die Kirchen-Geschichte des Iohannes von Ephesus, übers. von Schönfelder,VI, c. 25 p. 255, англійський переклад Payne Smith, The third part of the Eccles. History of John of Ephesus, c. 432. Се виразне свідоцтво раз назавсіди збило зручну аргументацію Реслера в його статті Über den Zeitpunkt der slavischen Ansiedlung an der unteren Donau (Sitzungsberichte der Wiener Akademie, t. 73), де він a silentio доводив, що слов’янська колонізація задунайських земель розпочалась вже по смерті імп[ератора] Маврикія, з початком VII в].
Але очевидна річ, така колонізація могла початись значно скорше; хоч слов’янські, як і болгарські походи мали своєю метою здобич, одначе се не виключало й осідання на вигідних, культивованих задунайських ґрунтах. Ініціатива таких осад часом виходила навіть і від Візантії. Юстиніан напр. закликав антів, аби залюднили спустіле місто Турій і сусідні ґрунти (в Дакії) та побирали від Візантії гроші, а натомість боронили її від болгар [De b. G. III, 14]. Тоді, здається, до того не прийшло, але могло прийти в інших випадках. Нарешті промощувала дорогу до колонізації й служба в візантійськім війську. Під час італійської кампанії (що велася від р. 537) бачимо антів і „словен“ у візантійськім війську [Де. в. g. І, 26, III, 22.], а поодиноких слов’ян стрічаємо навіть на вищих військових посадах: напр. такий Δαβραγέζας 'Άντηρ 'ανήρ ταξίαρχος (554-5 р.) [Аґатій, III, 21. (пор. III, 7)]. Вислужені ж вояки могли дуже охоче осідати в новім краї.
Походи слов’ян на якийсь час Візантія здержала, напустивши на них аварів [Див. похвалки аварів у Менандра – Hist. gr. min. II, р. 34, пор. 4-5]. Але авари, оселившись на Дунаї, самі стали найстрашнішим ворогом Візантії, і подунайські слов’яни стають їх союзниками в походах на візантійські землі, як були ними давніше для болгарів. Даремно візантійське правительство пробувало зарадити сьому, напускаючи аварів на слов’ян і шукаючи проти наддунайських „словен“ помочи у їх східних земляків – антів [Менандр, c. 98, Теофілакт, VIII, 5, Михайло Сирієць,X, гл. 21].
При кінці VI в. імп[ератор] Маврикій походами за Дунай примусив був слов’ян сидіти тихо [Про сі походи див. Rösler Zeitpunkt, c. 99 і далі]. Але по смерті його (602) Візантія прийшла в такий розстрій, що про якесь повздержування слов’ян не було що й думати. Тоді то по словам західного літописця „слов’яни відібрали у римлян цілу Грецію“ [Ісидор Севільський Patrologiae cur. com. Міня, т. 83, c. 1056 (Sciavi Graeciam Romanis tulerunt)]. Болгарські орди, опановуючи коло 670 р. Мезію, застають тут „сім слов’янських племен“ [Теофан ed. de Boor, p. 359: τω̃ν παρακειμένων Σκλαυινω̃ν 'εθνω̃ν τάς λεγομένας 'επτά γενεάς]. Але слов’янська колонізація не обмежалась Мезією; слов’янські осади являються в великій масі в Македонії, в Тесалії, Беотії, Епірі, Пелопонесі, так що західний подорожний (Вілібальд, VIII в.) називав Пелопонес „слов’янською землею“ (Slawinia). З балканського побережжя слов’яни переходять навіть в Малу Азію. А іонійське побережжя – Ілірик тим часом займають від півночі серби й хорвати. „Зіслов’янилась вся земля наша і стала варварською“, міг по правді сказати Константин Порфірородний [De tematibus ed. Bonn. p. 53, Вілібальд в Monumenta Germaniae historica, Scriptores t. XV, p. 93].
На півночі від балканських земель, в краях середнього Дунаю перші партії слов’ян могли опинитись ще під час гунського походу на захід (не кажучи про попередні колонізаційні екскурси). Коли потім слов’янська колонізація опанувала чорноморські простори й присунулась над нижній Дунай, слов’яни зовсім природно стали роспросторюватись відси і в краях колишньої Дакії, а заразом далі могли напливати і з півночі, з-за гір Карпатських. Як бачили ми, в середині VI в. Йордан кладе західною границею слов’ян устя Драви. Його звістку потверджує оповідання Прокопія з початку 50-х рр. тогож VI століття: він оповідає, що велика ватага слов’ян спустошила Ілірик і невважаючи на вислане військо, перейшла з усією здобичею за Дунай, бо їх перепустили гепіди. Правдоподібно, ми тут маємо слов’ян з північного берега середнього Дунаю [De bello Gothico IV, 25, пор. Rösler Zeitpunkt, c. 86].
На дальше роспростороння слов’ян в краях середнього Дунаю не без впливу мабуть зістався перехід аварів в сі сторони, а ще більше значення мав упадок германської колонізації на середнім Дунаї, з винищенням гепідів і переходом лонґобардів в Італію. Аварська орда не була перешкодою тут, як не перешкоджали слов’янському розселенню ріжні кочові орди на Чорномор’ї. Слов’яни свобідно могли розпросторюватись. В другій половині VI в. вони опанували краї на полудень від Віденського лісу, долини Драви, Сави, Муру і присунулись до границь Баварії – се видно з боротьби баварських герцогів з ними, що роспочинається вже з кінцем VI в. В другій бік слов’яни роспросторились до Адріатицького моря. Звідси, з лівого боку Дунаю починають вони пустошити землі на правім боці середнього Дунаю – і осідати потрохи там.
Сі походи розпочалися, як можна думати з вищенаведеного, ще перед приходом аварів; але походи аварів, що з-над Дунаю неустанно набігали на візантійські землі в 2-ій полов. VI і 1-ій чверті VII в., вплинули ще більше на дальший розвій слов’янських походів. Свого найвищого пункту сі аварсько-слов’янські походи доходять в початках VII в.; під їх ударами впали тоді останні огнища римського життя західного Балкану – міста Далматинського побережжя. На сей час припадає, очевидно, й колонізація західних балканських земель слов’янами. Вірменський географ VII в. оповідає, що в Дакії було 25 слов’янських народів, але на них натиснули готи, і слов’яни, перейшовши за Дунай, осіли в Македонії й Тракії, Далмації й Ахаї [Патканов в Ж. M. H. II. 1883, III]. Константин Порфірородний, що писав три століття пізніше, оповідає правда, що масова колонізація сербів і хорватів сталася в другій чверті VII в., на зазив візантійського правительства: воно, мовляв, визначило їм сі західні краї, зайняті тоді аварами, і серби з хорватами прийшли сюди з карпатських країв [De adm. 30]. Але се оповідання, повне очевидних помилок і непевностей, стратило нині всякий кредит в науці. Сербсько-хорватська колонізація в дійсності являється нерозривною частиною в загальнім стихійнім колонізаційнім русі слов’янства з-над середнього й нижнього Дунаю за Дунай, в VI і на поч. VII віку [Літературу див. нижче].
В середині VII в. слов’янська колонізація на захід і полудень в головнім уже дійшла своїх границь; слов’янська територія вимежувалась. На заході слов’янська колонізація зіткнулась з германськими осадами і слідом мусила стати в обороні своєї території. Трудніше означити причини, що спинили її на полудні; в середині VII в. вона припинюється також і тут. Разом з тим починає вона тверднути і кристалізуватися. Слідом за тим, як дали себе відчути крайні границі слов’янського розселення, мусили уставитись границі передових ватаг слов’янської колонізації у відносинах до тих дальших, що йшли слідом за ними з правітчини й своїм натиском попихали їх на захід і полудень. Згодом по тім мусили сформуватись території і сих дальших етапів, а нарешті – і в тих краях, що були вихідною точкою слов’янської колонізації.
Побалтійська, полабська й чесько-словацька група, занявши західне пограниччя, західні „марки“ слов’янства, дали місце для роспросторення на захід польській групі, що пересовується на лівий бік Вісли й в басейн Одеру, а також і литовським народам. Міграція полудневої групи, певно, дала їм можливість розпросторитись щось і на полудне. Загалом напрям колонізації західної часті слов’янства можемо собі представляти як західно-полудневий. Наша літопись доводить вправді, шо певна частина західного слов’янства пішла і в противнім напрямі та утворила клин між предками сучасних білорусинів – кривичами, і полудневими, українськими племенами. В коротшій редакції її читаємо звістку, що плем’я Радимичів, по рі[ч]ці Сожу, було „отъ рода Ляховъ“ і переселилося сюди (пришедше ту ся вселиша). Етнографічний огляд ширшої Повісті временних літ під сю звістку підводить і сусідніх в’ятичів: і вони, і радимичі „отъ Ляховъ“, походять від двох братів „въ Лясѣхъ“, Радима й В’ятка, що переселившися відти, положили початок тим двом племенам [Літературу див. нижче].
Виходило б, що слов’янська колонізація по Сожу й верхній Десні та Оці не належала до східної групи, до „слов’ян“ в тіснішим значенні, по термінології сього огляду, а були „отъ Ляховъ“, як літопись означає групу польську разом з побалтійською [Новгор[одская] лет[опись], 1888, c. 33, Лавр. і 11]. Але не кажучи вже, що форма, в якій передає сю звістку етнографичний огляд не багато варта (сі два брати Радим й В’ятко, що з „родами“ своїми переходять на Сож і Оку) – навіть як держаться простішої звістки коротшої редакції, дещо старшої, – все-таки ся звістка про західно-слов’янський острів на лівим боці Дніпра не знаходить собі потвердження ні в яких інших фактах (лінгвістичних, етнографічних) і трудно приймати її серйозно.
[Одначе в учених кругах не перестають пробувати витягнути з сеї звістки якийсь реальні факти. Так пок[ійний] краківський учений Потканський пробував положити сю звістку „во главу угла“ своєї зрештою не в однім досить критичної праці Lachowie і Lechici (Rozprawy wydz. fil. t. XXVII, 1898), приймаючи її без всяких ограничень та стараючися лише витягнути з неї ріжні консеквеції для своєї теорії. Шахматов для своєї теорії групування староруських племен теж використовував літописне оповідання, але в такій формі, що тут маємо пам’ять про перехід радимичів і в’ятичів за Дніпро, з-над польської границі, і пробував се підперти ріжними аргументами (К вопросу об образовании русских наречий, с. 9-10). Аргументи його одначе досить слабкі, а поправка літописної традиції довільна – коли вже її триматись, то вона називає радимичів і в’ятичів таки виразно ляхами. В новішій своїй статті (Южные поселения вятичей, 1907) він вважає звістку про в’ятичів непорозумінням, але радимичів готов мати за лядське плем’я, але хіба на віру літописної звістки, бо на потвердження її не наводить нічого].
Українська колонізація
Михайло Грушевський
Анти і словени, значення сих назв, історія антського імені, значення поділу на словен і антів, тотожність антів з українськими племенами
Рух українських племен на полудень виявився в колонізації „антами“ чорноморських степів – між Дніпром та Доном, констатований Прокопієм, а на нижнім Дніпрі посвідчений Йорданом. Се перша колонізація українська, яку можемо констатувати, і для того на ній мусимо трохи більше спинитись.
Серед полудневої слов’янської колонізації, як бачили ми уже, тогочасні письменники розріжняють словенів (Σκλαβηνοί, Sclaveni) і антів. Найбільш ясний сей поділ у Йордана: до всіх слов’ян взагалі він прикладає як загальне ім’я стару німецьку назву венетів, Sclaveni – то західна частина їх, на захід від Дністра, анти – східна, за Дністром. Притім він поясняє, що се назви цілих груп, які складались з поодиноких племен, звісних під ріжними іменами [Quorum (Venetharum) nomina licet nunc per varias familias et loca mutentur, principaliter tamen Sclaveni et Antes nominantur – c. 5].
Грецькі письменники не уживають німецької назви „венети“, вони знають тільки слов’ян і антів і ближче границь їх розселення не вказують, але подані ними відомості згоджуються з Йордановими: слов’яни сидять безпосередньо над Дунаєм, на се вказує оповідання Прокопія про їх засідки й напади над Дунаєм в середині VI в.; потім бачимо їх тут при кінці VI і на початку VII в. в оповіданнях Менандра і Теофілакта [Прокопій, De aedificiis. IV, 7. Менандр в Hist. Gr. m. II, с. 99. Теофілакт ed. de-Boor VI, 6, VII, 15, VIII, 6]. Анти ж сидять десь дальше від Дунаю [Так воно виглядає з оповідання Теофілакта, VIII, 5. Згаданих тут антів Цайс (Die Deutschen, с. 606), уважав осадниками на візантійських грунтах, в Мезії. Але крім того, що ми нічого не знаємо про масову міграцію антів сюди, таки вона й сама по собі не дуже ймовірна: ціла історія сього походу і протест аварського війська (очевидно – проти експедиції в чорноморські степи) рішучо промовляють проти такої гадки. Див. іще Rösler Zeitpunkt, c. 113].
Супроти сих вказівок грецьких письменників [Ніби суперечне означення знаходимо в недавно опублікованім оповіданні Михайла Сирина (зачерпненім з хроніки Іоана з Ефесу); він каже, що „край їх“ був на захід від Дунаю (Chronique de Michel le Syrien, II, c. 361). Але се або просте непорозуміння, або скорше – належить до краю словен, а не антів.], а також і супроти повної віродостойності Йордана, можемо зовсім покластись на зроблене ним означення території словен і антів і їх обопільної границї [Нідерле поправляє його так, що анти сиділи аж до Дунайської дельти, а словени між Прутом і Дунаєм (Slov. st. II, с. 196). Але властиво нема потреби в такій поправці]. Він же сам жив в Мезії і був свідком тих неустанних нападів слов’ян і антів на візантійські землі, про котрі не раз згадує [Rom. с. 388, Get. с. XXIII. Тому не переконує мене здогад Маркварта (Streifzüge, c. XXV), що Йордан добре знав розселення західних слов’ян і означив його самостійно, а розселення антів означив по старому, як Касіодор взяв його з Аблабія: через те анти сидять у його тільки між Дністром і Дніпром, тим часом, як тоді вони сиділи і на схід від Дніпра (як бачимо з Прокопія). Неймовірно, щоб Йордан не знав сього, і його означення розселення антів, очевидно, не треба розуміти так, що анти сиділи тільки до Дніпра].
Ім’я словен – Σκλαβηνοί, Sclaveni ясне; се питоменне, загальне ім’я слов’ян, що тут спеціально прикладається до їх полудневно-західних осад для відріжнення від східно-полудневих. Але Анти? Проби об’яснити се ім’я з слов’янської мови або найти її сліди в пізніших численних іменах слов’янських племен не удались. Воно, як і венети, очевидно – чужого початку, дано слов’янам якимсь сусідом. Здогад, що се інша форма тієї ж назви – венедів, дуже привабний, але проти нього роблять поважні закиди з лінгвістичного погляду, та й наші джерела (Йордан) виразно відріжняють сі дві назви – венетів і антів.
[Про сей вивід Archiv, IV, с. 65, 76, VII, с. 12, пор. XIX, c. 234; Крек, 2, с. 254-6. Взагалі слов’янство антського імені лишається сумнівним і всі проби зв’язати його з пізнішими слов’янськими іменами лишилися без результату. Виводили з нього ім’я в’ятичів (Гільфердінґ, Первольф, Іловайський). Ламбін поставив гіпотезу, що анти = Unlizi = ульці. Погодін зв’язував з антами подобозвучні ймення угорських грамот IX-XIIІв. Antus, Ont, Onthus, але щонайбільше можна думати про зв’язь їх з слов’янським пнем, з якого походило ім’я антів – як би знати, що воно слов’янське. В такім разі можна вказати Ута (прикметник Утинъ, вар. Успинъ) – одного з князів чи намісників руських 944 p. (Іпат., с. 29)].
Вперше се ім’я антів виступає в згаданім оповіданні Йордана про війну з антами остґотського короля Вінітара при кінці IV в. [Перед тим, на одній написі з Боспору III в. (270-х рр.), між іншими боспорянами згаданий Αντας Πατι… (Πάπιος чи Παπίου). На нього звернено увагу, як на першого згаданого анта (А. Погодин, Эпиграфические следы славянства, Рус. фил[ологический] в[естник] 1901). Ся згадка випередила б о ціле століття Йорданову, але чи маємо тут дійсно етнографічне означення, можна сумніватися]. Як легендарною і цілком нереальною виглядає історія завойовання венедів Германаріхом, так натомість варта віри ся згадка. Може бути тільки непевність, чи не переніс історик сучасного імені антів на ті часи. Одначе, коли зважимо, що Йордан знав загальне ім’я для всіх слов’ян – „венеди“, знав про часткове значення антського іменя, і на інших місцях виразно каже за поділ словен і антів як за сучасний [Див. вищенаведену цитату з глави 23, пор. гл. 5.], то приходиться думати, що ім’я антів в сім епізоді таки переказане було готською традицією (а в кождім разі уважалось іменем старшим, ніж VI століття). Ще остготи дійсно знали антів і антське ім’я, се потвержуєсься й остготським каталогом народів, перехованим в пізнішій лонґобардській легенді, і ся знайомість їх з антським іменем в кождім разі не пізніша початку V в. [Маркварт недавно в своїх розвідках Chronologie der alttürkischen Inschriften (1898, ст. 78-80) і Osteuropäische Streifzüge, 1903, ст. 147).]
[В традиції про початки лонґобардів, перехованій в кількох версіях (в Origo gentis Longobardorum, 2-й пол VII в., і у Павла Диякона, в Історії лонґобардів) вичисляються між іншим такі краї, через які переходили лонґобарди в міграції з півночі в дунайські краї: Golanda, Anthaib et Bantaib seu et Burgundaib (Origo – ed. Waitz, в Scriptores Langob. et Italici, i Pauli Diaconi I. 23). Уже Цайс (с. 472) угадав в Anthaib (вар.: Anthaip, Anthap) „край антів“ (aib, eiba – округ, земля). Але се толковання часто відкидають тому, що лонгобарди не могли стрічатися з антами (напр. Міленгоф, II, с. 98). Та дуже добре розв’язання сеї справи знайшов Браун (Разыскания, с. 308 і далі): він догадався, що ся алітерована, очевидно – з якоїсь пісні чи саги урвана фраза, і деякі інші імена народів (напр. болгарів) до сеї лонґобардської традиції перейшли від остготів.
Се вповні правдоподібно і ми в цитованій фразі по всякій ймовірності маємо остготську пам’ять про „краї антів, венетів і бурґундів“ (останні імена Браун толкує інакше, але се нам не важно – пор. критику його поглядів у Веселовського в Известиях рус. яз., 1901, І, с. 26 і далі, але і Веселовський також приймає згадану фразу за versus memorialis готської традиції). Вестберґ, боронячи лонгобардської традиції, поставив проти сього толковання здогад, що лонгобарди могли перейти через краї антів (східних слов’ян) в Галичині, на верхів’ях Дністра і Сяну, навіть бачить в Бардуєві натяк на лонґобардських Barden (Zur Wander, d. Langob., c. 28). Але зовсім неймовірно, щоб при кінці IV в., як він приймає, східні слов’яни сиділи на верхів’ях Дністра і Сяну, а далі на схід лонґобардів вести мабуть і він не зважиться. Стріча лонґобардів з антами зістається неймовірною і таки мусить бути зіставлена готам.]
Поза тим ім’я антів приходить до загального уживання у візантійських письменників VI в. (з ними можна рахувати й Йордана, що жив у східній імперії). Сі письменники майже всі розріжняють слов’ян і антів: Прокопій, Аґатій, т. зв. Маврикій, Менандр, Іоан з Ефесу, Теофілакт [Остготська згадка про „край антів“ належить, очевидно, до часів, коли остготи жили в наших степах, ще перед 376 p. Менше правдоподібності, щоб се ім’я вхоплене було їх традицією вже по переході на візантійські землі. Але в кождім разі по поході Теодоріха остготи стратили всяку нагоду стрічатися з антами]. На офіціальний характер сього імені вказують титули 'Αντικος Anticus, що приймалися імператорами з нагоди побід над антами. Останній раз ім’я антів приходить в оповіданні Теофілакта – письменника, що жив в першій пол. VII в., в однім епізоді війни 602 p. По сім антське ім’я зникає. Але з сим моментом взагалі уриваються візантійські звістки про задунайські краї, антське ім’я могло жити в них і довше, тільки перше, ніж в візантійській літературі з’явилися нові звістки про чорноморські краї (X в.), антське ім’я вже вигасло [Аґатій згадує лише про анта Дабраґеза. Маврикієм називається автор трактата, що між іншим містить спеціальний розділ (XI. 5, вид. 1664 p.): πω̃ς δει̃ Σκλάβοις καί 'Άνταις καί τοι̃ς τοιούτοις 'αρμόζεσθαι (виїмки у Шафарика, додаток, і у Крека, 2, с. 295); що автором не був цісар Маврикій – див. Byz. Zeitschrift, 1894, с. 440, Krumbacher, 2, c. 635. Звістки інших письменників подав я вище і ще подам декотрі]. Чи не було воно перейняте візантійцями від східних турецько-фінських орд, що були сусідами власне полуднево-східних слов’ян і з кінцем V в. приходять в близький контакт з Візантією?
Яке значення мав сей поділ на слов’ян і антів? [Всі проби вказати його пізніше досі не удавалися. Останню з них дав Нідерле, (1906-1910). Він доводить, що Вантіт арабської географії – IX в. (у Кардизія) се анти, „і се доказує, що ті могутні анти ще в IX в. існували“ (S1. st., II, с. 271). Але ім’я се читається найріжнішими способами і дуже наївно було б робити з нього доказ існування антського імені в IX в. Взагалі з арабських звісток, при всіх силкуваннях Нідерле, йому не удалося нічого добути для історії антів.] Уважати його чисто географічним – трудно. Занадто широко й консеквентно переходить се відріжнення у письменників VI в.; ім’я антів згідно й консеквентно прикладається ріжними авторами до цілої колонізації від Дністра до Меотиди, не тільки до пограничної території антів і слов’ян. Ім’я анта прикладається як призвище до поодиноких осіб з сієї групи (Δαβραγέζας 'Άντης 'ανήρ ταξίαρχος). Анти і словени то виступають разом, то воюють між собою (в серединї VI в.), і ведуть пізніше цілком противну політику щодо аварів і Візантії. Всі сі факти вказують на осібність сих двох груп, і тяжко було б звести їх до тієї ріжниці, що словени, мовляв, сиділи по сей бік Дністра, а анти по той. Мусила бути більша.
Вісловлялись гадки, що анти – се ім’я якоїсь політичної організації, – держави, зав’язаної через завойовання, взагалі політичний термін. Але ся згадка ніяк не може бути прийнята. Що була б се за велетенська держава, що мала б надати нове ім’я сій етнографічній групі – від Дністра до Кавказу! І саме якоїсь сильнішої політичної організації у антів як раз не бачимо: сучасник Прокопій виразно каже, що як словенами, так і антами не править один чоловік, але здавна вони жиють „демократично“, і дійсно оповідає про одну таку ухвалу, повзяту на антськім віче [De bello Got. III, 14]. В таких політичних відносинах не зав’язуються такі величезні державні зв’язки [Про антське питання див. ще в примітках (4)].
Одиноке можливе об’яснення – се що поділ VI в. на слов’ян і антів відповідав двом осібним етнографічним слов’янським галузям. Глянувши на розміщення слов’ян і антів на полудні, переконаємося відразу, що назва словенів (Sclaveni), обіймає словен Мізійських (пізніших болгар) й словен Панонських – бо то вони сиділи в першій половині VI в. по Дунаю від Драви до моря і Дністра. В краю між Дунаєм і Дністром в середині VI в. не міг сидіти хто інший, як тільки слов’янські кадри, що протягом VI і VI в. перейшли в Мезію, полишивши своїм східним і північним сусідам землі за Дністром. „Анти“ можуть відповідати тільки східній групі, але й то з певним ограниченням: ми не знаємо, як далеко сягало ім’я антів на північ; теоретично беручи воно могло обіймати всі східно-слов’янські племена, але в наших звістках стрічаємо се ім’я тільки в подіях і комбінаціях, які дотикаються самої лише полудневої, чорноморської колонізації східно-слов’янської галузі. Анти в нашім матеріалі се полуднева частина східної галузі, себто представники тих племен, що утворили етнографічну цілість, яку тепер звемо українською.
Все промовляє за сим ототожненням антів з предками нашого народу і надає йому правдоподібність, що граничить з певністю. Бачимо, що сі анти виступають на території, де пізніше бачимо русинів і де й тоді, в VI в. не міг сидіти ніякий інший слов’янський нарід, розумію краї між Дністром і Доном. Їх границею з „словенами“ тоді був Дністер, але з рухом словенів на захід і полудень вона натурально мусила посунутись на захід – і дійсно потім, в X в., бачимо Дунай границею Руси з Мізійськими слов’янами. Бачимо, що сі анти були східними сусідами словен, і відріжнялась від них як осібна група, найправдоподобніше – етнографічна; се бачимо й у їх наступників – Руси та болгарів. На останку – антська колонізація вповні відповідає тому, що ми на основі вищесказаного про напрями слов’янської колонізації могли б викомбінувати про правітчину нашого народу й напрям його колонізації. Се все, кажу, робить можна сказати – певним, що в антах маємо предків українських племен.
Історія антів
Михайло Грушевський
Їх походи, війна з слов’янами, боротьба з аварами, останні звістки про антів
Так уставлена тотожність антів з українськими племенами відкриває нам кілька фактів з найранішої історії їх колонізації.
Йдучи хронологічно, треба почати з тієї війни Вінітара з антами. Падає вона на останню чверть IV в., десь на кінець 70-х чи 80-і рр., – ближче дати означити не можна. Як я вже сказав, все промовляє за тим, щоб не збувати в сім епізоді імені антів гадкою про анахронізм. Додам, що й війна та могла бути ще не дуже далеко від Дніпра, бо остроготи під натиском гунів поволі тільки посувались на захід, аж опинились на середнім Дунаї; отже й географічно взявши ніщо не противиться гадці, що тут справді брали участь анти. Тільки, кажу, об’яснення, яке дає сій звістці Йордан, треба дещо змінити. У Йордана Вінітар, „не хотячи підлягати гунській зверхності, став відтягатись помалу й хотячи показати свою відвагу, рушив з своїм військом на краї антів; напавши на них, в першій битві він був побитий, але далі воював сміло й їх короля Боза [Boz nomine, може Божко, Божидар, Богдан. В нім бачили Буса Слова о п[олку] Ігоревім (готські діви „поют время Бусово“) – гадка дуже привабна, але не зовсім певна. Пор. примітку Міленгофа в Момзеновім виданні Йордана, с. 147-8.] з синами й 70 старшинами казав розіп’яти для страшного прикладу“ [Getica, с. 48]. Як вище згадано, в сій війні скорше можна бачити симптом слов’янської колонізації на полудень, що зіткнулась з готами. Гуни, каже далі Йордан, взяли антів в оборону проти готів і при помочі вірної їм частини готів знищили сього своєвільного Вінітара. Сю пам’ять про гунську опіку антам супроти ворожих остготів також вважаю цінною – вона кидає світло на перші стадії слов’янського розселення на Чорномор’ї.
Про дальший його розвій в V віці не маємо ніяких спеціальних відомостей. Пізніші звістки з VI в. ретроспективно освітлюють раніші стадії сього процесу і бачимо, як степові бурі, рух орд і їх колотнечі в степах захоплювали слов’янські елементи, поривали їх до спільних походів та й до мандрівок, і як серед сього степового бурхливого життя сунулися все далі слов’янські кадри, напираючи одні на других.
В першій половині VI в. анти виступають в походах придунайських слов’ян на Візантію. Про се маємо кілька дуже сильних заміток у сучасників. Йордан закінчує свою римську історію згадкою про „повсечасні напади болгарів, антів і слов’ян“, а оповідаючи про легендарну державу Германаріха і колишню послушність йому слов’ян, пригадує, що тепер венети, себто анти й слов’яни „за наші гріхи скрізь так бушують“. Ще сильніше висловлюється Прокопій, – що гуни, болгари, слов’яни і анти, відколи настав імператором Юстиніан, набігаючи щороку на Ілірію і Тракію, чинили страшні спустошення людям. На іншим місці він згадує, що на початку панування Юстиніана „гуни (болгари), анти і словени переходили за Дунай та незвичайно непокоїли римлян“ [Getica 23, Hist. arcana 18, De bello Got. III, 14].
З сього виходить, що анти були звичайними учасниками тих повсечасних нападів болгарів і слов’ян і як брали в них участь в перших десятиліттях VI в., так могли брати в них участь ще з кінцем V в. Особливо ж сі болгарсько-слов’янські напади стали частими в другій чверті VI в., за часи Юстина і Юстиніана. З часів Юстина припадком маємо пізнішу згадку про один антський напад, погромлений греками [De b. Got. III. 40; лекцію кодексів справляють, замість Юстина даючи Юстиніана (і в новім вид. Нaury II, с. 476), але на се нема потреби]. Юстиніан, наставши на цісарстві, поручив 530 p. оборону Дунаю магістру Хилвудію, і той потрапив протягом трьох років стримувати задунайських варварів – болгар, антів і словен від нападів. Робив навіть походи за Дунай але наложив головою під час одного такого походу в краї слов’ян, і напади пішли знову [D. b. G. III, 18. Занотую статейку про нього: Иванов, Надгробная надпись на Хилвуда (Период. списание, т. LXII)]. Вони страшно шкодили сусіднім візантійським провінціям, але зрідка лише набирали ширшого значення, і тим поясняється, що Юстиніан не звертав особливої уваги на них і віддавався тим часом планам далеких експедицій.
Докладно учасники сих походів не вичислюються в коротких звістках сучасників. Найчастіше говориться лише про болгарів, рідше про словен; про участь антів знаємо тільки з загальних уваг. Тільки один раз, говорячи про антів, Прокопій згадує до речі про їх похід на Тракію за Юстина [De b. G. III, 40.], але й то так, що з того зовсім не можна вивести, чи то був спеціально-антський похід, чи ні. Взагалі походи самих тільки антів і напади їх на Візантію на власну руку – не дуже навіть і ймовірні. Правдоподібно, анти бували звичайно тільки учасниками чужих походів: особливо болгари, ходячи з азовських степів на Візантію, могли прибирати собі по дорозі ватаги антів до участі, волею чи неволею.
В другій половині анти поріжнились з „словенами“; про се оповідає Прокопій, не поясняючи причин: „пізніше, по смерті Хилвудія (що сталась 534 p.) анти й словени поріжнились, прийшло до війни, й антів перемогли вороги“. Трохи згодом він згадує, що сі народи „вели між собою переговори й мали безпечно обопільні зносини“ ['Επεκηρυκεύοντο γάρ 'ήδη καί 'αλλήλοι 'ανεμίγνυντο 'αδεω̃ς οί βάρβαροι – De bello Got. III, 14.], се натякає, що війна тривала не довго, але після неї не було між обома сусідами ближчих відносин (бодай тоді). Дуже можливо, що се була колонізаційна боротьба, натиск антів на словен (хоч, розуміється, могли бути й якісь спеціальніші причини). Війна мусить припадати десь на кінець 530 або 40-х рр. Західну границю антської колонізації становив тоді Дністер; на захід від нього сиділи „словени“, ті слов’янські кадри, що колонізують протягом VI-VII в. балканські й середньодунайські землі; з поступом сієї колонізації антська границя з Дністра повинна була поступати на захід і анти мусили натискати на своїх західних сусідів.
Візантія правдоподібно хотіла використати се поріжнення своїх ворогів (хто зна – чи й не доложила до нього рук). Вона звернулась до антів, щоб перетягнути їх до себе: Юстиніан закликав їх, аби оселились в околицях Турія. Се була спустіла римська кріпость, збудована по словам Прокопія Траяном, на лівім боці Дунаю (очевидно в Дакії). Юстиніан обіцював за се антам багату платню й всякі вигоди [Σφίσι ξυνοικει̃ν μέν δυνάμει τη̃ πάση, χρήματα δέ μεγάλα σφίσι προίεσθαι -D. b. G. ib.], аби вони боронили Візантію від болгарів (і розуміється – заразом і від словен). Одначе тоді, здається, не прийшло, до порозуміння: розбилось на справі псевдо-Хилвудія, що появився між антами.
Епізод сей докладно оповів Прокопій, він саме дав йому нагоду до дуже цінної характеристики побуту словен і антів та деяких дуже інтересних подробиць. Між невільниками, взятими словенами в війні з антами, був молодий ант на ім’я Хилвудій. Один грецький невільник з Тракії, що перебував між антами, звернув увагу свого хазяїна, що у словен у неволі перебуває Хилвудій, той самий звісний римський магістр, що так дався їм в знаки, – але словени того не знають. Анти викупили того Хилвудія. Хоч він запевняв, що він з роду ант, анти не повірили й на загальнім антськім віче ['ηγείροντο μέν 'επί τούτψ 'Άνται σχεδόν 'άπαντες] примусили його, аби удавав з себе магістра Хилвудія. Коли Юстиніан зробив згадану вище свою пропозицію, анти згоджувались пересилитись тільки з тим, аби той ніби Хилвудій дістав назад свій уряд і жив з ними разом в новім краю. Але коли Хилвудій їхав в сій справі до Константинополя, перестрів його на дорозі Нарзес і довівши обманство, арештував та й повіз в кайданах до цісаря. Се й перебило справу.
Та хоч сі переговори не дійшли тоді вінця, одначе хто зна, чи не від сього часу – боротьби з словенами й зносин з Візантією [Антські ватаги на візантійській службі бачимо в Італії і перед сією справою ніби Хилвудія і по ній, але разом з ватагами болгарів і словен, De b. Gr. І, 26-7, III, 22 – отже се не свідчить про союзні відносини до Візантії, доводить тільки брак якоїсь державної організації у всіх сих племен.], датується переміна в політиці антів. Бо пізніше ми стрічаємось з антами уже як з виразними союзниками Візантії. Правда, звістка ся належить до пізніших часів – ціс[аря] Маврикія.
В 550-х рр. далися в знаки антам авари під час свого переходу з прикаспійських країв на захід. Про се оповідає фрагмент Менандра. Оповідання тут без початку; довідуємось, що антам не пощастило в боротьбі з аварами, й авари почали пустошити їх землю своїми нападами та грабувати. Для викупу взятих в неволю своїх земляків анти вислали одного з видатніших між собою, Мезамира [Μεζάμηρον τόν Ιδαριζίου, Κελαγαστου̃ 'αδελφόν – фрагмент Менандра в Hist. gr. minores II с. 5-6. (І, с. 448 нового видання Excerpta historica iussu imp. Constantini Porphyrogeniti, 1904)]. Але коли той став говорити з аварами згорда, під час свого посольства, використав се один болгарин (Кутруґур), близький до аварського кагана і неприхильний до антів ['ο Κοτράγηρος εκει̃νος, 'ο τοι̃ς 'Αβάροις 'επιτήδειος, 'ο κατά 'Αντω̃ν τά 'έχθιστα βουλευσάμενος (так у кодексах тут: Κοτράγηρος в інших місцях ріжно, де мова про кутруґурів). З сих слів можна б вивести, що сей Котруґур і під’юдив кагана на антів, може через якесь поріжнення болгар і антів; се толкування дало б можливість до деяких інтересних виводів, як би воно було єдине можливе]. Він порадив кагану вбити Мезамира, як чоловіка особливо впливового між антами і здібного до організації боротьби. Авари послухали і вбили Мезамира, а після сього пустошили ще гірше землю антів, забираючи невільників й грабуючи її.
Сей епізод хронологічно належить до кінця 550-х рр. Напад аварів на антів об’яснюють тим, що то Візантія їх напустила. Дійсно, уложивши з аварами угоду, Юстиніан поручив їм воювати з ворогами Візантії [Менандр, ibid]. Але ми не маємо слідів, щоб анти тоді докучали Візантії, і далеко правдоподібніше, що авари без спеціальних візантійських поручень по дорозі „примучили“ антів. Се пригадує епізод Повісті временних літ: там оповідається, що „обри (авари) воєваша на словѣны й примучиша дулѣбы, сущая словѣны, и насильє творяху женам дулѣбьскымъ: аще поѣхати бяше обрину, не дадяше въпрячи коня, ни волу, но веляше въпрячи 3, или 4, 5 женъ въ телѣгу й повести обрина“ [Іпат., с. 7. Висловлювався здогад, мов би тут книжник переніс на українських дулібів утиски, чинені аварами чеським дулібам, через непорозуміння та тотожність імен (новіше у Вестберґа). Але щоб в XI в. до київського книжника дійшла звістка про аварський утиск спеціально дулібів, а не чехів і морави взагалі, се здається мені малоправдоподібним].
В сім переказі мусить критись реальна згадка про насильство дулібам від аварів; хоч літописець зачисляє се до часів імп[ератора] Іраклія (610-640), але датування се зроблено на основі візантійського оповідання з 610 p. [Теофан ed. de Boor, І, р. 301-2.] і довільно накинено тому – очевидно народному переказові про утиск дулібів. Дуже можливо, що в нім маємо пам’ять про аварську біду VI в., переказану Менандром. Розуміється, не виключні такі примучування й пізнішими часами, коли авари жили на середнім Дунаї); але одинока звістка, яку маємо про відносини аварів і антів в VII в. говорить більше против як за такий здогад. З епізоду аварської війни 602 p. бачимо, що тоді словени наддунайські були в відносинах союзу й певної залежності від аварів, анти ж цілком були незалежні, і військо аварське дуже не радо прийняло план свого кагана – йти на антів. Воно по- просту збунтувалось і не пішло. Отже про пізніші походи аварів на антів при охоті можна ставити ріжні гіпотези, але дуже на них покладатись не годиться.
З другої половини VI в., після тієї аварської біди, маємо тільки одну звістку про антів. В 580-х рр., коли каган аварський з словенами і лоонґобардами напав на візантійські землі, цісар не міг з ними порадити і найняв антів, щоб вони зробили діверсію на словенські краї. Анти напали на їх край, знищили, попалили і забрали весь достаток [Chronique de Michel le Syrien, editée par Chabot, II, c. 361. Михайло Сирин, патріарх антіохийський з XII в., в своїй хроніці опирався на хроніці свого попередника патр[іарха] Іоана з Ефесу, що писав як сучасник (умер в 580-х роках); але від хроніки Іоана в сій часті зісталися самі тільки титули глав. Вони вповні відповідають змісту Михайлового оповідання, що стало приступним тільки в останніх літах, в повнім перекладі Шабо. Перед тим се місце було звісне в переповіданні Бар-Гебрея (XIII в.), але ім’я антів в нім було зіпсоване].
Подібна ситуація повторюється в другій звістці, з 602 p. – останній, яку маємо взагалі про антів. Під час війни з Візантією, коли греки звернули свої сили проти союзних з аварами наддунайських слов’ян, аварський каган для діверсії вислав був тоді військо, „аби знищити антський нарід, що був союзником ромеїв“. Але аварське військо від такої перспективи стало тікати до греків, і каган мусив відложити свій план. Епізоди сі цікаві тим, що показують антів зовсім незалежними від аварів, союзниками Візантії; як такі, мусили вони воювати з словенами, отже тримались від них з-осібна і ворожо. Заразом вони характеризують відносини не тільки аварів до антів, а й взагалі кочових орд до слов’янської людності наших країв. Вся увага кочових орд, що мандрують нашими степами, звернена на багаті Візантійські землі: з них тягнули вони багаті окупи за „союз“ і збирали здобич нападами. Відносини до слов’ян їх інтересували далеко менше, а війна з слов’янами зв’язана була з великими трудностями: слов’яни були майстри ховатись у всяких нетрах, як свідчать оповідання візантійців (Теофілакта, Маврикія, Льва). Тож війна рідко коли йшла далі „примучувань“ при нагоді, по дорозі, як та аварська біда, переказана нашими й візантійськими джерелами. Се пояснює нам, як то серед самого руху орд по наших степах в V-VII p. сі степи заразом колонізувалися нашими предками.
Щодо аварів, то навіть словени нижнього Дунаю в VI віці не були якось тісніше зв’язані з їх державою. Правда, при кінці VI в. вони стоять в союзі з аварами, але перед тим (під р. 578) маємо такий епізод, що словени відмовили всякої послушності аварам, і каган аж пізніше, при нагоді покарав їх за се [Менандр – Hist. g. m., c. 99]. В 1-й чверті VII в. аварам підлягали болгари, поки не увільнились десь в 30-х рр. [Никифор – Opera hist. ed. de Boor, p. 24.]; де тоді як раз перебували болгари, не знаємо, тож не можемо й судити про круг політичного впливу аварів в тім часі. Щодо аварської зверхності над антськими племенами, то хоч можливість її не виключена, особливо щодо західних племен, але ми маємо для неї тільки негативне свідоцтво з згаданої війни 602 р. і ніякого позитивного.
Північна група слов’ян
Михайло Грушевський
Кривичі і новгородські словени, дреговичі, радимичі й в’ятичі
В другій чверті VII в. аварська держава вже упадає. В третій чверті болгарські орди переходять з чорноморських степів за Дунай. Сильна хозарська держава боронить степи від находу нових орд зі сходу. Отже від другої половини VII в. і майже до середини IX – до міграції угрів і приходу печенігів з-за Дону, був час, коли обставини найбільше сприяли розвою слов’янської колонізації, коли в степах не було тяжких ворогів оселої культури. Був се власне час, коли слов’янська колонізація могла прийти тут до найбільшого свого розвою.
При кінці VI в. „словени“ ще займають лівий берег нижнього Дунаю. Тільки з закінченням колонізації балканських земель, з переходом болгарських орд за Дунай могли анти опанувати дунайський берег. Вони покривають тут останки словенської колонізації і пізніше (в IX – X в.) була тут східно-слов’янська людність. На заході інтенсивний рух полуднево-західного слов’янства на полудень і захід полишила в другій половині VI і першій половині VII в. українській колонізації прикарпатські землі. В другій половині VII в. українська колонізація могла в головнішім уже опанувати свою територію (кажу – в головнішім, бо етнографічні границі не відразу міцно уставилися, мусили перейти через певні вагання, а особливо колонізація гірських карпатських країв русинами мусила йти поволі й закінчилася, певно, значно пізніше).
На жаль, ми знову не маємо сучасних відомостей про розвій сеї колонізації. З початком VII в. уриваються візантійські відомості про східних слов’ян. Се по-часті залежить від упадку візантайської історіографії, по-часті від історичних обставин: Візантію окрили нові слов’янські держави на Дунаї, і її безпосередні зносини з задунайськими краями слабнуть. Новим джерелом для історії колонізації наших країв стає Повість временних літ, передовсім – її етнографічні огляди, але сі огляди писані в часи значно пізніші – в XI в. і тількі небагато можуть нам сказати про те, як виглядало слов’янське розселення перед тими перемінами, які зробив в сій колонізації новий натиск степових орд в IX-XI вв. Деяке доповнення до них дають арабські звістки IX і X в., та візантійські X і XI, але вони взагалі дуже небагаті певними географічними вказівками. Для збагачення скупих відомостей сих джерел історик рад би звернутися за поміччю до археології й діалектології, але і сі науки в теперішнім стані дуже рідко можуть дати цілком певні вказівки [Літературу див. в примітках (5)].
Відомости Повісті, доповнені іншими фактами, дають в головних рисах такий образ східно-слов’янської колонізації Х-XI в.
Північну частину слов’янської правітчини, за виключеннєм того, що зайняли під час загального розселення литовські народи, бачимо залюднену головно одним великим племенем кривичами. Се одвічні сусіди литовських народів, що й досі всіх східних слов’ян звуть кревами [Kreews – росіянин, Kreewu seme – Росія, Krewu tizziba – руська = православна віра. Значення слова кривичі зістається невиясненим]. Кривичі займають верхів’я Дніпра, Західної Двіни й Волги і дуже рано поділяються на дві галузі (вже в X віці бачимо сей поділ): на галузь західну, подвинську, з Полоцьком на чолі, і східну, пізніше сформовану, де центром був Смоленськ (се властиві кривичі Повісті). Кривичі ж, правдоподібно, колонізували басейн р. Великої (центр Ізборськ, потім Псков) [Виразно говорить се лише одна з пізніших літописних компіляцій (Архангелогородський літоп.), її пояснення може бути і простою комбінацією пізнішого книжника. Але й комбінація звісток Повісті незалежно від неї промовляє теж за кривицькою основою Псковської землі – див. Барсов, География, 2, с. 178, Голубовский, История Смолен[ской] зем[ли], с. 46].
Їх же колонією уважають ільменських „словен“ з їх столицею – Новгородом; але для зачислення новгородців як раз до кривичів в літописі нема основи, а новгородський діалект значно відріжняється від кривицького, так що могло се бути й осібне плем’я.
[Колонією кривичів уважали новгородських словен, напр. Соловйов (І, с. 47), Беляєв, (Разсказы, II, с. 215), Барсов, География, 2, с. 85 і 303 (обережно), Голубовский op. c. 45 (рішучо). Недавно аргументи за приналежністю новгородських словен до одної групи з кривичами зібрав Шахматов (К вопросу об образовании рус. наречий, с. 15-6). Уважаючи на подібності новгородського вокалізму до українського, рівно ж на деякі відгомони в пізнішій книжній літературі про прихід новгородців з полудня, Костомаров висловив був здогад, що новгородці буди колонією полудневої, української Руси. Він покликувався втім і на літопись, але літопись не дає в сім ніякої опори. Скритикував сей погляд Гідьфердінґ в статті „Древний Новгород“ (Собрание сочинений, II, с. 407 і далі), з філологічного становища. Одначе серед українських філологів досі підносяться гадки, що паралелі в вокалізмі українськім і новгородськім так важні, що не можуть уважатись попросту припадковими; добре було б, аби се питання раз було вже вияснене.]
Спеціалізацію загального імені „словен“ для сього племені правдоподібно об’яснюють тим, що то була крайня слов’янська колонія.
З фактів хорографії, а по-часті й археології виводять, що кривицька територія мусила мати колись не слов’янську (головно фінську) людність. Вище я вказував, як неясно стоїть ся справа. [Головна література для сеї північної слов’янської колонізації : Барсов, География, 2, гл. III і VIII, Корсаков, Меря й Ростовское княжение, гл. І і II, Голубовский, История Смоленской земли, гл. I, Данилевич, Очерк истории Полоцкой земли, гл. II; популярна стаття проф. И. Смирнова, Значение урало-алтайских племен в образовании истории русской народности – Вестник и библиотека самообразования; 1903. Археологічні помічення в статті Спицина, Владимирские курганы, 1905 (Изв. арх. ком., XV).]
Хорографія не вистудійована ще докладно, але на загальний погляд дійсно вказувала б, що перед останнім кривицьким і „словенським“ розселенням, як його бачимо в Х-XI в., була тут не слов’янська людність – на верхів’ях Дніпра й далі на північ, захід і схід. Потім кривичі вже на очах історії з властивої своєї території поступали на захід, по Двіні (доки не стрілися тут з німецькою колонізацією – ливонських рицарів), і що більше на схід. З території кривичів і новгородських словен слов’янська колонізація йшла неустанно в басейн Волги, в землі фінських народів: весі (що жили на північних допливах Волги – тверці, молозі, шексні і коло Білого Озера), мері (в басейні Оки – по Москві, верхній Клязмі і по самій Волзі, на схід від весі) та муроми (на нижній Оці, на схід від мері): тут кривицька колонізація стрічалась з в’ятицькою. Вже в X в., ся східна колонізація була досить значною, бо з кінцем його чи з початком XI засновуються руські князівства в центрах сієї колонізації – Ростові та Муромі. Вона була початком сформування наймолодшого, але й найчисленнішого з слов’янських народів – великоросійського. Він витворився на фінськім ґрунтї сією новгородсько-кривицькою та кривицько-в’ятицькою колонізацією; асимілюючи фінську людність і модифікуючись під її впливом, ся колонізація одначе заховала в нім вповні слов’янський національний тип [с. 73-4].
На правім боці Дніпра, понижче кривичів Повість уміщує дреговичів: „сіли між Прип’яттю та Двіною й назвалися дреговичі“, каже вона. Назва їх означає „люди з болот“, від слова дрегва, дреговина, – багно, мочари по-українськи та білоруськи. З літописного тексту виходило б, що вони займали велику просторонь від Прип’яті до Двіни. Одначе північна частина території між Прип’яттю й Двіною – землі по р. Березині належали не до прип’ятських городів – Турова й Пинська, а до Полоцької землі (князівство Мінське). Се привело деяких учених до гадки, що дреговицька територія обмежалась басейном Прип’яті, з центральними містами Туровом і Пинськом, а басейн Березини займали кривичі.
[Гадку сю підніс Барсов, 2, с. 124, і до сього погляду прилучилися потім і декотрі інші дослідники (напр, Багалий, История Северской земли, с. 10, Милюков в Рус. Мысли, 1888, VIII, пор. мапку в його Очерках по истории рус. культуры, т. І). Проти неї виступив проф. Завитневич в статті: Область дреговичей, де між іншим для означення дреговицької території ужив археологічних спостережень, піддержаних потім пізнішими його розвідками – Формы погребальнаго обряда Минской губернии (Труды IX съезда, т. І) і комунікати в IV і VI т. Чтений Київ. істор. товариства. Він показав, що такий похороний обряд, де небіжчика клали на поверхні землі й засипали, типовий для дреговицької території (таких похоронів Завитневич рахує на 70% між Дніпром і Прип’яттю), переходить і в басейн Березини (див. про се ще в новітній праці Ол. Грушевського Пинское Полесье, с. 10-1). Але сей дреговицький похоронний тип не виріжняється виразно від похоронів сусідніх територій і типи находок та форми похорону зближають його з деревлянсько-волинським, розповсюдненим на полудень від Прип’яті; з другого боку дреговицькі типи переходять в кривицькі й радимицькі, і поки що відріжнити мішання типів від переходів їх майже неможливо (пор. Спицина, Расселение древнерус. племен, с. 325-7 – він в похоронах басейна Березини бачить мішанину похоронів дреговицьких і кривицьких). Хіба масова статистика похоронних типів могла б нам щось сказати. Деякі інші аргументи за дреговицькою колонізаціею в басейні Березини вказує ще Шахматов (ор. с. 10-1)].
Розуміється, слова літописіи не так виразні, щоб на їх підставі напевно зачисляти до дреговичів землі до самої Двіни. Але й гадка, що басейн Березини не належав вже до дреговичів, не має за собою нічого, більше крім тої політичної приналежності, а ся не може бути рішучим аргументом.
На заході дреговицька колонізація не виходила за басейн Прип’яті, межуючи з побужською людністю дулібів.
[Тут можна зазначити факт, що похоронні типи середнього Побужжя (в околицях Дорогичина) вповні відріжняються від прип’ятсько-березинських. Се потвердило б гадку, що середнє й нижнє Побужжя належало вже іншому племені, та поки що археологічного матеріалу для сих країв дуже небагато і з виводами треба почекати; див. Авенаріуса, Дрогичин Надбужский – Материалы по археологии России, № 4, і Краткие известия о Бельском у. – Труды VIII съезда, т. III, Завитневича op. c. в Трудах IX з’їзда, Спицин op. c. с. 337-8, Ол. Грушевський op. c. с. 11].
На німанськім вододілі дреговичі стикалися з литовськими народами. Докладну етнографічну границю і тут уставити трудно; ані хорографічних, ані археологічних фактів не стає ще на се. Подібно як і з фінами, й тут можна помітити розширення слов’янської території на некористь литовської, і безперечно, що се розширення йде далеко в давнину. Але сей процес дуже мало висліджено [Літературу див. вище, нотку на с. 74 і нижче с. 220].
Поки не роз’яснені границі дреговицької території на північ – чи обмежалась вона землями по Прип’яті, чи сягала до Двіни, не вповні ясним зістається й те, до котрої з східно-слов’янських груп належали з початку дреговичі. Тепер дреговицька територія належить до української території тільки своєю західною частиною – Пинщиною, краєм верхньої Прип’яті; поза тим на північ від Прип’яті живе людність білоруська, а подекуди переходить і на її правий бік. Можна се собі толкувати так, що з початку дреговичі належали до одної групи з кривичами (білоруської), а Пинщину асимілювала полуднева українська людність; або навпаки – решту дреговичів можна уважати за асимільовану білорусинами пізніше. Перше об’яснення мало б за собою більше певностя, коли б знати, що басейн Березини мав також дреговицьку людність. Бо в поріччі Прип’яті були занадто сильні зміни і хвилювання – з полудня на північ і з півночі на полудень, аби можна було орієнтуватись просто сучасною білоруською більшістю [Про українців і білорусинів на Прип’яті окрім, літератури, вичисленої в прим. 5, ще стаття М. Карпинського в Р[усском] филол[ологическом] вестнике, 1888 і М. Довнар-Запольського, Белорусское Полесье, 1895].
На лівім боці Дніпра в басейні Сожу Повість уміщає радимичів – плем’я очевидно невелике, або слабке, аморфне, що не грало ніколи скільки-небудь замітної політичної або культурної ролі, а служило предметом ріжних глузувань, мабуть через своє глухе малокультурне життя (в роді записаної літописцем звістки, що „Русь корятся Радимичемъ, глаголюще: „Пищанци волчья хвоста бѣгаютъ“) [Про се плем’я крім загальніших праць – реферат Антоновича в Трудах IX арх. з’їзду, Спицина, Разселение, монографии Голубовського і Багалія й Карського, Белоруссы, І, с. 71-4]. Вище згадано було про літописну записку, яка виводить їх „от рода ляховъ“, мабуть через якесь непорозуміння.
[Чи не виходило воно з якої-небудь созвучності в назві, в роді того, як нові філологи спорилися, чи виводити назву Підляша від „лісу“ чи від „ляхів“? Пор. сучасне прізвище „Поляхи“ для східних білорусинів. Недавно польський ботанік-етнолог Ростафінський, розсліджуючи значення слова „лях“, поставив гіпотезу, що се назва господарська, означає людей, що палять ліс і розробляють під „лядини“, lendy; сею назвою сусідні українські (ruskie) племена називали своїх західних сусідів, польські племена, і північних – радимичів і в’ятичів, зовсім незалежно одних від других, а літописець наслідком того вивів радимичів і в’ятичів від польських ляхів.]
Головні міста радимичів були: Гомъи, теп. Гомель, і Чичерськ на Сожі; верхів’є Сожу належало вже до кривицького Смоленська, і можливо, що було й залюднене кривичами. Територія ся увійшла в склад білоруського племені.
Натомість близші сусіди й одноплеменники радимичів – як їх представляє Повість, в’ятичі належать уже до великоросів, як і вся дальша слов’янська колонізація в басейні Оки і на верхів’ях Дону, на ґрунтах Муроми, Мордви та Мещери – волость Муромсько-Рязанська [Барсов, 2, гл. VII, Багалий, История Северской з[емли], гл. І, Голубовский, История Север. з[емли], гл. І, його ж История Смолен. з[емли], с. 52, Иловайский, История Рязан. княжества – Сочинения (1884), Шахматов op. c. і новіша стаття: Южные поселения вятичей, 1907, Городцов, Древнее население Рязанской з[емли], области, 1908 (Изв. отд. рус. яз.). Мої замітки до сих праць: До питання про розселення в’ятичів, Записки львівські, т. 98]. Самі в’ятичі теж можуть бути такою ж слов’янською колонізацією на фінськім ґрунті.
По словам „Повісті“ вони займали поріччя Оки – себто й верхів’я і поріччя її верхніх притоків, як звичайно приймають. Від них же виводилася, вповні правдоподібно, колонізація середньої Оки – землі Муромо-Рязанської, як дальший етап того ж колонізаційного поступу східного слов’янства в фінські землі [„Вятичи еже єсть рязанцы“ – пояснення цілого ряда пізніших літописних компіляцій (див. у Шахматова ор. с. 1 с.)]. Менше має за собою недавно висловлений здогад, що в’ятичі займали також поріччя Дону [Шахматов, 1. с., висловив сей здогад на підставі дотепної, але довільної інтерпретації літописного оповідання про похід Святослава на в’ятичів; все сказане ним в сій справі може мати ціну тільки гіпотези.] – на се нема ніяких доказів.
Полуднева группа слов’ян
Михайло Грушевський
Поляни, їх територія, руське ім’я, літописна теорія про Русь; сіверяни, колонізація Подоння, теорія великоросизма полян і сіверян, її нестійність.
Переходимо до полудневої групи.
В центрі української колонізацїї сидить плем’я полян. „Повість“ не означає їх території ближче, каже тільки, що вони „сѣдоша по Днепру й наркошася поляне“ [Іпат., с. 3.] : очевидно притім розуміє околиці їх столиці, Києва, де жили „поляне кияне“. Вона пояснює ще, що поляни назвались так тому, бо сиділи на полі, себто на голій рівнині [„Занеже в полѣ сѣдяху“ – Іпат., с. 16.]; але околиці Києва, себто ту країну, що в Х-XI в. головно була полянською територією, трудно назвати „полем“, і сама Повість, оповідаючи на іншім місці про полян, каже, що вони сиділи „по горамъ симъ“ (Дніпровим), „въ лѣсѣ на горах, надъ рѣкою Днѣпрьскою [Іпат. л., с. 3, 4, 9. Той факт, що в історичні часи поляни сиділи в дійсности „в лісі на горах“, вистане сам один, аби збити нещасливу гадку, кинену проф. Филевичем (История, с. 144), що „термин поляни має чисто топічне, зовсім не етнографічне значення“ і ніякої, мовляв, полянської території не було]. Дійсно околиці Києва на північ від Стугни і тепер багаті лісом, а давніше були зовсім лісовим краєм [Згадки про ліси на сій території див. в Іпат., с. 5, 9, 296, 300, 354].
Найпростіше об’яснення сеї суперечності, здається, буде те, що давніше, до натиску степових орд X-XI в., головні осади полян лежали на полудень від Стугни, де більше було рівнини, „чистого поля“ [„Чистоє поле“ за Стугною – див. Іпат., с. 301]. В противність сій країні північна частина Київщини звалась „лісовою стороною“ [Іп., с. 575.]; відповідно тому полуднева могла зватись полевою, „польською“, а від неї й мешканці – полянами. „Польською землею“ Повість справді зве землю полян, але в її цілості [Іп., с. 12]. Можна б ще гадати, що ім’я своє принесли поляни з якогось іншого „поля“, яке замешкували давніше, або що форма „поляни“ була тілько етимологізацією, для зрозумілості, якогось старшого, відмінного імені [Так Іловайський уважав назву полян народною етимологією імені, яке сам він виводить з „исполин“ (велетень), пригадуючи при тім античних Spali (Разыскания, 2, с. 163, 255 – 6, про спалів див. вище, с. 142-3]. Але се вже будуть чисті здогади, тим менше потрібні, що подібні імена від „поля“ стрічаємо ми і у інших слов’ян (польські поляни, болгарські поляки, польчани, польці, слов’янські поланці, поляни в сусідстві моравян), зовсім незалежно одно від одного [Ireček Cesty po Bulharsku, n. 63, 394, 437, Первольф, Archiv, VII, с. 597, Филевич, История, І, с. 143].
В Х-XI в. земля полян була дуже невелика; з оповідання й натяків літописи бачимо, що крайніми більшими містами її на північнім заході був Білгород (на Ірпені) і Вишгород (на Дніпрі) [З оповідання Київської літ. (с. 215) видно, що за сими містами вже починалась Деревлянська земля (Дерева); подібний натяк – про близьку від Києва границю деревлян дає й оповідання літописи про смерть Люта (с. 49)]. На сході споконвічною границею був Дніпро: хоч до Києва належала, здається, вузька полоса за Дніпром, але Дніпро був і уважався завсіди властивою границею Київщини й Чернігівщини, полян і сіверян [Іпат., с. 105-5, 462]. Щодо полудня, то тут в X в. крайнім київським пунктом була Родня, „на усті Росі“, але потім всяку думку про оборону Поросся від печенігів князі покинули й почали боронити побережжя Стугни [Іпат., с. 51, 83]. „Польська земля“ була цілком загнана в ліси.
Сим історичним вказівкам не противляться й археологічні факти остільки, що могили характеристичного деревлянського типу виступають уже на лівім боці Ірпеня і в області Раставці, а на лівім березі Дніпра виступають похорони з паленими небіжчиками – характеристичні для Сіверщини [Антоновича – Раскопки в стране древлян, с. 3 і Дневники роскопок в Черниговской губ. (Труды предвар. комитета XIV съезда), пор. Рос. истор. музей (покажчик 1893 p.) с. 149-151 („палені могили“ лівого побережжя Дніпра). Перецінювати сих фактів одначе не треба, бо того що б можна назвати полянським похоронним типом, ми досі не знаємо і не можемо сказати, оскільки він ріжнився від древлянського й сіверянського, та й пограничні пояси – береги Дніпра й правий берег Ірпеня не були систематично досліджені (Антонович за характеристичний полянський уважав похорон вояка з конем, але тепер не можна сумніватись, що се похорон турецький – див. вище с. 57-8, і численні такі похорони над Росею належать очевидно до київських чорних клобуків)].
Сей малий трикутник між Дніпром, Ірпенем і Россю – се центр історичного життя нашого народу і вихідна країна його імені – се P у с ь властива. Київщина під іменем Руси, Руської землі, противставляється ще в XI-XII в. не тільки північним та східним землям (Новгороду, Полоцьку, Смоленську, Суздалю, в’ятичам), а і українським, навіть найближчій, нерозривно зв’язаній з полянською в одну політичну цілість Деревлянській землі.
Так напр. Святослав Ольгович з Новгорода тікає „в Русь к брату“, до Києва. Полоцькі князі не слухаються Мстислава, коли він їх кликав „в Рускую землю в помощь“ (до Києва). Юрий йде з своєї Ростово-Суздальської землі, з ростовцями і суздальцями на Київ „в Русь“. Мстиславичі розмінюються дарунками: київський Ізяслав дає дари „от Рускых земль й отъ всих царьскихъ земль“ (речі київські і київсько-візантійського привозу), а Ростислав смоленський „что от верхнихъ земль и от Варягъ“ [Іпат. с. 207, 221, 259, 322]. Часом в таких противставленнях може бути сумнів, чи Руське не означає собою чогось ширшого ніж Київ – всю полудневу Русь (бо і таке уживання і противставлювання північним і східним землям земель полудневих, українських під іменем Руси можна констатувати в XII в.). Але маємо факти, де Київщина під іменем Руси противставляється Волині, Галичині: для галичан київське військо – „руське“ військо, київські бояри – „руські“ бояри, в противставленні галичанам; Ізяслав, вигнаний з Києва на Волинь з своєю дружиною, з великою вдячністю підносить се, що вона за ним „вийшла з Руської землі“, а при переходах з Волині в Київщину зазначує і він і інші про нього, що він вступив в „Руську землю“ [Іпат., с. 215, 284, 289, 299, 319]. Тут одначе ще можуть мішати ся поняття Київської землі як політичного тіла, себто київських волостей, з старою Київською, себто Полянською землею [Пор. „руські волості“ ib., c. 318].
Але от стара Деревська земля, що була київською волостю весь час, противставляється Київщині тіснішій, полянській, як Руси в найтіснішім значенні, се вже не лишає сумніву щодо властивого значення сього терміну. Коли Рюрик пробуває в Овручу, в Деревлянщині, а Святослав, його соправитель на київськім столі, кличе його „в Русь“, до Києва, то початкове, основне значення сього терміну виступає перед нами з цілою ясністю. Русь – се земля полян, русини – се поляни передовсім, хоч в ширшім значенні се ім’я й обіймало в XI-XII в. всю Україну, а і все східне слов’янство, зв’язане київськими князями в одну державу, під іменем Руси протиставлялося теж часом всім іншим політичним організмам [В такім значенні Василько Ростиславич збирається „мститися“ полякам за „землю Русськую“, князі на з’ їзді в Любчу ухвалюють „соблюдати Рускую землю“ – Іпат., с. 167, 174].
Та хоч у Києві і поза Києвом в XI-XII в. знали, що Руська земля – то поляни, одначе в старій київській літописи, в її пізнішій редакції (Повести временных лет) переводиться одним з її редакторів той погляд, що руське ім’я було перейняте полянами пізніше: „Поляне яже нынѣ, зовомая Русь“ [Іпат., с. 15]. На думку сього літописця ім’я Русі було принесене варягами, се було ім’я княжої династії й її земляків, варяжської дружини. „Отъ Варягъ бо прозваша ся Русью, а пѣрвѣе бѣша Словѣне; аще і Поляне зваху ся, но словѣньская рѣчь бѣ“ [Іпат., с. 16]. Об’яснення, розуміється, малоймовірне.
Ім’я варягів-руси, що по сій теорії були покликані новгородцями і аж в другім поколінні перейшли в Київ, а крім Полянської землі розмістилися заразом, і навіть ще скорше по кількох інших землях, як могло спеціалізуватися на полянах (навіть не на Києві й його політичнім окрузі) і зростися так з ними, що стало другим іменем їх землі, противставляючися такому варязькому гнізду, як Новгород, що дуже довго не підтягається під руське ім’я? Ім’я Руси з’являється на Україні далеко скорше, ніж в другій половинї IX віка, і вже від IX в. у арабських географів воно спеціально прив’язується до Київщини: аль Джайгані, дуже авторітетний географ, що писав на уряді великого візира Саманидів, володарів Хорасана (край на півд. схід від Каспійського моря), а черпав свої відомості ще з старшого джерела, середини IX в. як здається, розріжняє в Русі три групи чи племені, і властива Русь для нього – се Київщина: „Їх володар живе в Києві“ (Куябі) [Див. мої Виїмки [з жерел до історії України-Руси], с. 34, де ся звістка порівняна з пізнішими переказами арабських письменників Х-XII в. Про правдоподібне джерело Джайгані виводи Маркварта Streifzüge, с. XXVII і далі].
У самого редактора „Повісті“ з-під тих приписок, поправок і пояснень, якими він проводить свою ідею варязького походження Руського імені, виступають виразно сліди старого, загального погляду, що Русь – се поляни, що се ім’я не варязьке, північне, а свійське полудневе. Взяти хоч би наведене вище його пояснення, де він, толкуючи слов’янське походження Руси, зовсім несподівано, якби здавалося, приплітає полян, очевидно тому що ім’я Руси було синонімом полян [„Словѣнескъ языкъ й руский одинъ – отъ Варягъ бо прозваша ся Русью, а пѣрвѣе бѣша Словѣне: аще й Поляне зваху ся, но словѣнская рѣчь бѣ. Полянами же прозваша ся, занеже в полѣ сѣдяху; языкъ словѣнскій бѣ имъ єдинъ “.]; або перехована і в Повісті замітка, що новгородські й варязькі дружини, приведені Олегом на Київ, стали зватися Руссю тільки по переході до Києва: „бѣша у него Словѣни и Варязи и прочии прозваша ся Русью“ [Іпат., с. 13. Через те не може устоятися гадка ак[адеміка] Соболевського, що таке уживання Русь = Київщина се факт пізніший, XII-XIII в., а „Початковій літописи“ не звісний (Чтения київські, V, с. 6-7). Можна і в сій літописи вказати немало місць, де Русь значить Київщину. Напр. Ярослав „множество совокупи Руси, Варягъ, Словены“ (Іпат., с. 100), й ін. Про тенденцію редактора Повісті – вивести від варягів руське ім’я, новіше писав Шахматов, Разыскания, § 199 і д].
Очевидно „Русь“ було спеціальне ім’я київської околиці, Полянської землі, і як всі проби вивести руське ім’я від інших, чужих народів, північних і полудневих, не удаються досі [Про них див. в екскурсі про норманізм.], то приходиться вважати його просто тубильним споконвічним іменем Київської околиці. З тим звертає на себе увагу созвучність сього імені з тутешньою річкою Росею, найбільшою рікою (після Дніпра) Полянської землі [Вже автор Густинської літописи між ріжними здогадами, „чего ради наш народ Русю наречеся“ згадує, що се виводять „иныя отъ рѣки глаголемыя Рось“ (с. 236). Недавно проф. Кнауер в статті О происхождении имени народа Русь (Труды XI съѣзда, II) доказував зв’язь назви Русь з пнем *ros i *rońs (роса і русло, Рось і Руса). Коли сей вивід лінгвістично добрий, зв’язь Роси й Руси дуже можлива (сам проф. Кнауер вказує на назву Волги – 'Ρω̃ς, але се, історично взявши, неможливо)].
На схід від полян, на лівім боці Дніпра сиділи сіверяни Сівера, здається – найбільше з українсько-руських племен. „Сѣдоша на Деснѣ й по Семи й по Сулѣ и наркошася Сѣвера“ [Іпат., с. 4. Про сіверянську колонізацію див. Барсов, 2, гл. VII, Багалій, Ист. Сев. зем., гл. І, Голубовский, Ист. Сев. зем., гл. І, Печенеги, гл. III.], каже про нього Повість. Плем’я се таким способом мало б займати цілий басейн Десни – може крім її верхів’я, що належало пізніше до Смоленської землі і могло бути зайняте кривичами здавна. Вододіл Сожу й Десни відділяв його від радимичів, вододіл Оки – від в’ятичів, Дніпро був східною границею від полян [Про відміни похоронного обряду на вододілі Десни й Сожу (Снови й Іпути) спостереження Єременка: Раскопки курганов Новозыбковскаго у. (Труды отд. слав. арх., І)].
На полудень літопись протягає сіверянську територію на басейн Сули. Коли ті звістки писались, землі по Сулі були вже дуже ослаблені й спустошені печенігами й половцями, так що слова про сіверянську колонізацію по Сулі треба скорше уважати згадкою про часи давніші, з середини X в. Вже Володимир при кінці X в. для оборони від печенігів не задовольняється будуванням кріпостей по Сулі, але заразом ставить другу лінію ззаду її по Трубежу й Сейму, і ще третю – по Остру й Десні [Іпат., с. 83.]: видно, що на Посулля не покладав він великих надій. При кінці XI в. Посулля держалось іще кріпостями, але було спустошено до решти – бо й у самім Переяславі Мономах із своєю дружиною бідовав „від рати й від голоду“ [Лавр., с. 240]. В XII в. Посулля колонізувалося на ново, але в головнім, без сумніву, тою ж старою сіверянською людністю.
[В літературі була пройшла гадка про осібне „плем’я суличів, але се було тільки непорозуміння: між численими варіантами назви уличів (про них нижче) декотрі кодекси (Радивил. і Академічний кодекси Суздальської ред.) в оповіданні про війну Олега з уличами (під 885 p.) мають: “съ Суличи“ замість „съ Уличи“, „со Уличи“, як має Лаврентіївський кодекс і всі кодекси полудневої редакції. Що тут маємо тільки разом прочитане „с Уличи“, ясно показується з того, що ті ж кодекси не мають сього варіанта в інших місцях, де йде мова про уличів. Але з суличів тих кодексів виросли в інших вже посуличі (Твер., с. 34, і навіть знищений Троїцький – див. в варіантах Лаврент., с. 25), а в літописці вид. Львовим (І, 22) вже попросту суляни (в новім виданні сеї літописи, з іншої рукописи, в Пол. собр. рус. лет. XX, сього варіанта нема). В результаті з’явився новий нарід суличі чи посуличі – очевидно з-над ріки Сули. Шлецер посадив їх тут, хоч і гіпотетично (II, с. 281 рос. видання), Карамзін (І5, с. 77 і прим.) вже категорично признав в них посольську галузь сіверян. Новішими часами захотів їх воскресити проф. Завитневич (Труди VII з’їзда, т. І: существовало ли славянское племя суличи); притім він попробував опертись на існування в Переяславщині типу похорон відмінного від сіверянського (де не палено, а ховано небіжчика). Але що сей самий тип виступає поруч палених могил і в околицях Чернігова і Новгорода Сіверського, то ніякою точкою опертя служити він для „Суличів“ не може].
Далі Сули на полудень, а за Посем’ям на схід Повість вже не каже за якісь слов’янські осади. Але до печенізького натиску в другій полов. X в. слов’янське розселення йшло далеко за Сулу на схід і полудень. Від Прокопія ми знаємо, що в першій половинї VI в. слов’янська колонізація наближалась, або навіть може й досягала Азовського моря: згадавши про кутурґурів і утурґурів, розділених Меотидою, Прокопій каже, що „на північ від них (утурґурів) сидять несчисленні племена антів [Καί α'υτω̃ν καθύπερθεν 'ες βορράν 'άνεμον 'έθνη τά 'Αντω̃ν 'άμετρα 'ίδρυνται – D. b. G. IV. 4. З дальшого оповідання (IV. 5) виходило б, що осади утурґурів і кутурґурів мабуть не стикалися з собою на північ від Меотиди, займаючи місця ближчі до Кіммерійського Босфору, отже на північ від утурґурів, що займали східний берег Меотиди, анти на усті Дону могли досягати моря. Але оповідання Прокопія взагалі не досить ясне].
В усякім разі слов’янська колонізація займала басейн Дону. З сим згоджуються відомості арабських письменників. Два арабські історики аль Баладурі (IX в.) і Табарі (X в.), доповнюючи один одного, оповідають про арабський похід на Хозарію в 1-ій пол. VIII в.: арабський вожд Марван, пройшовши за Кавказькі гори, за місто Семендер, напав на слов’ян, що жили в землі хозарів, на Слов’янській річці (так араби зовуть Дін, а часом і нижню Волгу, що на їх думку сполучала ся з Доном); він вивів з собою 20 т[исяч] люду в неволю (у Табарі – зруйновано 20 тис. домів). Третій арабський письменник, ібн-аль Факіх (поч. X в.), оповідаючи про кавказькі гори, каже, що вони сусідують з грецькими краями при границі аланській і доходять до сторін слов’янських, а навіть згадує в горах якийсь „рід слов’ян“ (може котресь плем’я подібне до слов’ян). Нарешті звісний географ Масуді (1-ій пол. X в.) каже про Дін, що „береги його залюднює числений нарід слов’янський і інші північні народи [Гаркави, Сказания мусульманских писателей о словянах й русских, с. 38 і 80-1, 140, Mélanges asiatiques, VI, n. 648. Маркварт, переглядаючи сі звістки, вказав недавно ще звістку Якубі про похід 854-5 p., де розбиті на Кавказі племена тікають „до володаря ромеїв, до володаря хозарів і до володаря словен“ (Streifzüge, с. 200 і 509)].
Супроти сих звісток трудно сумніватися в існуванні слов’янської колонізації в донських та азовсько-кавказьких сторонах і вони помагають нам зрозуміти і ту важну ролю, яку слов’яни, по словам того ж Масуді, мали в Хозарській державі: з них в значній мірі складалось хозарське військо й служба кагана.
[Против сього, загально прийнятого в науці погляду на слов’янську колонізацію Подоння виступив недавно Вестберґ в своїх статтях: К анализу восточных источников о восточной Европе (Ж. M. H. II. 1908, II-III). Доказуючи, що в арабських джерелах під назвою слов’ян криються часом всуміш ріжні народи білої краски, він виводить, що в прикавказьких і придонських слов’янах треба бачити аланів, а слов’янська ріка се Волга. Сі виводи, підхоплені вже в літературі (Брікнер в Kwart. Hist. 1909), одначе не мають в собі нічого позитивного. Нижня Волга і Дін вважалися двома рукавами одної ріки, і через те могла й нижня Волга фігурувати під назвою Слов’янської ріки, але се ім’я, очевидно, належить Донові: хоч під назву слов’ян могли підтягатися часом і інші племена, то прийнята у арабів назва Слов’янської ріки певно розуміла таки властивих слов’ян. З маршрутів кампанії Марвана не можна набрати певності, що тут розумілися виключно краї приволзькі. А деякі арабські звістки, як ми бачили в тексті (не кажучи вже про Прокопія), таки й виразно відріжняють прикавказьких слов’ян і прикавказьких аланів – ті самі по собі, а ті теж самі по собі.]
До свідоцтв арабів про слов’янську колонізацію в басейні Дону в VIII-Х в. можна прилучити деякі посередні вказівки й факти з пізнішої історії. Уже само розширення Руської держави над береги Меотиди, де вже в середині X в. мусила існувати українська Тмутороканська волость, теж промовляє за існування тоді, в X в., бодай якихось, більших останків слов’янської колонізації в басейні Дону. Такі останки, в далеко тяжчих обставинах, знаємо пізніше, в XII – XIII в.: були руські кріпості в басейні Дону, як Донець XII в., в околиці теперішнього Харкова; в Саркелі (Білій Вежі) була правдоподібно слов’янська колонія, і такі ж колонії мабуть були і в „команських городах“ Подоння; на усті Дону звісний в XII в. „Руський порт“, і вище на Дону „Руське село“ (XIII в.), а в тутешніх степах руська людність – т. зв. Бродники звісні в XII-XIII в. Подорожник Рюйсброк в середині XIII в. зве Дін границею Руси [Про Донець – Іпат., с. 438, і новіші розкопки – Труды XII съезда, т. І, Біловежці, що прийшли „в Русь“ за Мономаха (Іпат., 205) і тут заснували нову Білу Вежу, правдоподібно, не були ані хозарами (як то толкує Густинська літ., с. 291), ані турками; археологічні розкопки на місці старого, як догадуються, Саркельського городища, виказали сліди християнської й спеціально – мабуть руської колонії (напр. хрестик з образками Бориса і Гліба) – див. літературу нижчше, с. 233. 3). Про „Руський порт“ і інші осади XII-XIII в. див. в гл. VII тому II, де зібрані відомості про руську людність в степах XI – XIII в].
З усього сього стає зовсім певним, що слов’яни десь між V і X в. займали Подоння, і тільки натиск печенігів, а потім половців ослабив сю колонізацію й примусив переважну частину людності вибратися далі на північ.
[До сієї подонської Руси прикладав Іловайский (Разыскания, 2, с. 55) звістки арабів, почавши з Джайгані, про третю групу руських земель – Танію (чи Табію), як вона зветься у Джайгані – Арту, Артсанію пізніших географів (ім’я се має взагалі багато варіантів). Він, здається на слова Хаукаля: „Арта лежить між Хозаром і Великим Булгаром, що зараз на північ за Румом“ (Візантією). Се означення, дійсно, відповідає подонській Руси, але Ідрізі каже зовсім що інше: „третій нарід зветься артсанія, а цар їх живе в місті Артсан: се гарне місто положене на неприступній горі; воно лежить між Славою і Куябою, від Куяби до Артсана 4 дні, а від Артсана до Слави 4 дні“. Се дало привід іншим бачити в Арті Смоленськ, бо в Славії бачать звичайно Новгород. З огляду на подібність імені (Арта) колись бачили в ній і Мордву-Ерзь. Вестберґ недавно запідозрив тут не більше ні менше як Скандинавію, Нідерле – землю антів. Взагалі в сій справі трудно сказати рішуче слово].
Але яке се плем’я сиділо на Подонні, літопись, розуміється, не подає. З деяких натяків здогадувалися, що й то були сіверяни – що вони займали не тільки басейн Десни й Сули, але перед XI в. йшли далі на полудень і схід, в Подоння, навіть і до самого моря [Таку гадку висловив Барсов (Географія нач. летописи, 2, с. 149), й її прийняли історики Сіверської землі Багалій (ор. с., с. 216 і далі) і Голубовський (Ист. Север., с. З і далі, але в пізнішій своїй праці „Печеніги“ він вже її не повторив), а потім і інші дослідники (напр. Шахматов op. c. 11-2, Рожков, Обзор русской истории, с. 55)]. Але виразних вказівок на се нема, навпаки є деякі вказівки против того, так що оскільки ся полуднева колонізація не належала до уличів, то належала мабуть до якогось іншого племені, не звісного нам на ім’я.
[Що Тмуторокань належала до Сіверської землі, властиво – сіверської династиї, то се, очевидно, могло бути такою ж довільною комбінацією, як прилучення Ростово-Суздальської землі до Переяславської волості. Що пізніший каталог міст (XV віка) згадує Тмуторокань поруч сіверських міст (Мирославиць, Тмуторокан, Остреческий, на Десне Чернигов – Воскр., І, с. 240) се також ніякий аргумент. Насамперед не маємо права читати се як одно слово – Тмутороканъ остреческый, і розуміти як Тмуторокань на р. Острі (як розумів Татіщев, і новішими часами проф. Багалій або ак[адемік] Шахматов); „Остреческый“ мабуть осібне ім’я – Остер. Коли б і був дійсно Тмуторокань в Сіверській землі, то він міг дістати ім’я від азовського Тмутороканя (а в кождім разі не навпаки, бо ім’я Тмутороканя азовського, розуміється, старше) – просто через те, що сіверські князі, сидівши в сім останнім, могли перенести се ім’я на якийсь сіверський городок.
Але ім’я Тмутороканя могло й зовсім припадком опинитись в сім каталозі поруч сіверських городів, як волості сіверської династиї, і се мабуть ще й правдоподібніше. Що Донець звався Сіверським (маємо сю назву на пізнішій московській мапі, XVI в. – Книга Большого Чертежа, вид. Спасского, с. 27), се властиво аргумент contra: се ім’я, очевидно, зв’язане було з верхів’ям Дінця, що дійсно випливає з Сіверського Посем’я, і се верхів’я з тою назвою противставлялося чи верхнім притокам Дінця, що мабуть мали также назву Дінця (так „Донецьке городище“ лежало на р. Удах), або середній і нижній його часті. В пізнішій місцевій номенклатурі, переданій нам в люстраціях українських замків середини XVI в., ім’я сіверян („уходовъ Сиверских“) зв’язується тільки з територією літописної сіверянської колонізації і далі Посулля не йде (Архив Юго-зап. России, VII, т. І, с. 103, пор. мапку до сих уходів при статті Падалки, О времени основания г. Полтави, Чтения Київ. істор. товариства, т. X). Се також аргумент contra.
Всі отсі спостереження й міркування змусили мене відступити від гадки про сіверянську колонізацію на Подонні, до якої я сам в першім виданні сеї книги досить прихилявся. Шахматов прийняв також сі аргументи contra і замість сіверян виступив з гіпотезою про в’ятичів як осадників Подоння. Гіпотеза ся одначе не можніша від сіверянської (див. вище)]. Взагалі ми мусимо рахуватися з можливістю, що київські книжники XI в. далеко не всі племінні імена знали, і подані ними племінні назви далеко не покривали всеї східнослов’янської колонізації [Можливо, що й тут маємо результат комбінативної роботи редакторів Повісті (якої сліди будемо нижче бачити не раз) – старання знайти місця для звісних племінних назв і упорядкувати їх так, аби вони по можності покрили територію Руської держави.]
Тому нема по що силоміць натягати на Подоння котресь з сусідніх звісних нам племен.
Вище, говорячи про дреговичів, спинивсь я над питанням, чи вони належали до північної, по-теперішньому – білоруської, чи до полудневої – української групи племен, бо їх територія перерізується тепер язиковою границею сих двох груп. Для середнього Подніпров’я – території полян і сіверян такої непевності нема: вони належать тепер до української території, й ніщо не вказує на те, аби було колись інакше. Одначе в науковій літературі висловлялися відмінні гадки і над ними треба нам застановитись.
Вже п’ятдесять літ дебатується в науці питання: чи стара колонізація середнього Подніпров’я була українська чи великоросійська. Не помічаючи в старих київських пам’ятках характеристичних прикмет української мови, декотрі дослідники здогадувались, що старі поляни й інша людність середнього Подніпров’я належала до іншої східно-слов’янської групи („великоросійської“, чи „середньо-руської“); ся стара людність, мовляв, виемігрувала на північ від татарських погромів десь в XIII-XIV в., і її місце зайняли в XIV-XV в. насельники з Волині й Галичини, і від них пішли теперешні подніпрянські українці“. Але ся гіпотеза, хоч заступлена й тепер кількома визначними в філології іменами, зовсім не стійна [По неї ширше див. в примітках (6)].
Насамперед, про масову народню колонізацію з середнього Подніпров’я на північ в XIII в. нічого не знаємо, a priori вона зовсім не правдоподібна і припускати її не можемо: українська людність попередніми віками занадто була призвичаєна до всяких пополохів, а мала в лісових краях під боком дуже добрі сховища, щоб від татарського погрому XIII в. мандрувати на Волгу чи в області верхнього Дніпра, куди кажуть їй йти оборонці сих теорій. Рівно ж не знаємо нічого про міграцію в XIV-XV в. на Подніпров’я й Задніпров’я західної української людності, і така міграція також неправдоподібна. Бачимо, що до кінця XVI в., коли починається з заходу переселення, викликане зовсім новими, соціально-економічними причинами, осадники в спустошенні подніпровські простори йшли з Полісся, передовсім українського, отже припливала назад людність, що відступила була в ліси – як то бувало звичайно при таких лихолітях. Як побачимо в своїм місці [В т. III, гл. 2]. гадки про радикальне спустіння Подніпров’я в XIII в. взагалі опираються на односторонно вибраних і побільшених, або по-просту таки непевних звістках. Таким чином, теорія заміни старої подніпрянської людності якоюсь новою в XIV-XV вв. сама по собі не має підстави.
Нема ніякої підстави й для того, аби відріжняти стару (X-XII вв.) колонізацію Подніпров’я від західних племен полудневої (української) групи. Полянська земля, як ми бачили, була тільки маленька територія над Дніпром, з півночі й заходу обнята деревлянською колонізацією. Припустити, що той полянський куток був чужеплеменним, великоросійським клинцем на правім боці Дніпра, зовсім неправдоподібно; але не менш трудно припустити, що деревляне, бувши великоросами, теж виемігрували на північ з своїх пущ, які давали такий добрий захист від кочових орд, і їх місце потім заступила новіша колонізація. В деревлянськім Поліссі ми маємо безперечно стару, українську колонізацію, і поляни мусили разом з нею належати до полудневої, української групи. Слабка діалектологічна закраска київських пам’яток пояснюється передовсім тим, що літературний київський рух був не локальним, а загальним: в нім брали участь і місцеві й прихожі люди, і тут могла виробитися свого роду загальна мова, як грецька κοινή. Зрештою новішими дослідами все-таки виказано в київських пам’ятках, почавши від XI в., ряд язикових прикмет, які поруч західної, галицько-волинської, характеризують сі пам’ятки як осібну східну українську групу.
Супроти того декотрі оборонці старої теорії про великоросійську колонізацію Подніпров’я новішими часами відступилися від полян, признають в них плем’я полудневої групи, але задніпрянську колонізацію – сіверян і людність Подоння та Азовського побережжя відлучають від полудневої групи, зачисляючи до великоруської чи середноруської групи. Та се не більше, як остатня уступка старій теорії. Сіверяни все стоять як в найтіснішій культурній і політичній зв’язі з Києвом. Похоронні обряди лівого й правого боку Дніпра виказують великі подібності [Див. Самоквасова, Северянские курганы (Труди III съезда, т. І), Бобринский, Курганы, II, с. 179, Єременко, Раскопки курганов Новозыбковскаго уезда (Труды отд. рус. и сл. археол., І), Сперанского, Раскопки курганов в Рыльском у. (Археологич. известия, 1894)].
Аргументи інші, які пробувано, за браком язикових пам’яток, навести за етнографічною осібністю лівобічної колонізації від правобічної, не стійні. Припускати, що сіверська людність виемігрувала і її місце заступила інша, также трудно майже як з деревлянами – настільки се був край в своїх північних частях добре захищений природою проти степових нападів. Аж до XVI в. бачимо на сіверській території спеціальну місцеву людність з традицією старого імені – т. зв. севруків; в лісових і багнистих краях середнього Подесення вона мала всі шанси остоятися, хоч і помішавшися дещо з сусіднею білоруською людністю в своїх колонізаційних хвилюваннях. Теперішня подесенська Сіверщина має північний український діалект, з архаїчною закраскою, подібною до діалектів київського Полісся, що виразно відріжняється від говорів посемських і посульських, витворених новішою колонізацією. В говорах подесенських супроти того маємо очевидні останки старого сіверянського діалекту, що був отже українським. Та обставина, що північна частина старої Сіверщини покрита тепер білоруськими діалектами [Проф. Карський теперішні білоруські діалекти протягає по Любеч, Городню і Новгород-Сіверський – Белоруссы, І, етногр. мапа.] не повинна нас бентежити. Рух білоруської людності на полуднє міг зовсім легко покрити сіверське пограниччя [Добре ілюструють сей рух люстрації правобічних замків середини XVI в. – Чорнобиля і Мозиря (в Архиві Ю. 3. P., VI, І); на лівобіччі заважала тоді московська границя, але і перепись Остру дає деякі вказівки в тім же дусі].
Таким чином, нема підстави приймати, що старі осадники Задніпров’я не належали до тієї полудневої групи, з котрої сформувавсь сучасний український нарід.
Західна група слов’ян
Михайло Грушевський
Деревляни, уличі, їх мандрівка, тиверці
Переходимо до західних українських племен.
Безпосередніми сусідами полян на заході були деревляни. „Повість“ нічого не каже, де вони жили і для письменника-киянина се була занадто звісна річ, тож він тільки пояснює, що деревляни звалися так тому, „зане сѣдоша въ лѣсѣхъ“ [Іпат., с. 3]. Тому територію їх треба вислідити іншими способами. Про їх північних сусідів – дреговичів Повість каже, що вони сиділи „між Прип’яттю та Двиною“; отже Прип’ять має бути північною границею деревлян. Археологічні розкопки (правда – не дуже систематичні, з результатами далеко не категоричними) і порівняння похоронного обряду по обох боках Прип’яті приводило дослідників до виводу, що дреговичі переважали на північнім березі Прип’яті й мішались з деревлянами на полудневім [Статті проф. Завитневича в Трудах Киевской Академии 1886, VIII, Чтениях Київського історичного товариства, т. IV і VI, Київській Старині. 1890, V. Див. мою Історію Київської землі, с. 3-4 і Ол. Грушевського, Пинское Полесье, І, с. 10-12, де вказана й інша література.]; отже й се не противиться вказівці Повісті, що багнисте побережжя Прип’яті здебільшого межувало деревлян і дреговичів. На сході, як було вже вказано, границею деревлян з полянами, можна прийняти поріччя Ірпеня; на північнім сході деревлянські осади могли досягати Дніпра [Про новіший здогад Шахматова, що літописець зачисляв до Деревської землі Задесення, див. нижче в гл. VIII].
Про західну й полудневу границю можемо говорити тільки дуже гіпотетично. На заході – суперечки між київськими й волинськими князями за Погориння [Про Погоріння див. мою Історію Київщини, с. 14-6.] піддають думку, що тут сходилась колонізація деревлян і дулібів; але в останках старого життя виразної етнографічної границі тут не можна запримітити: розкопки могил зроблені новішими часами в поріччях Случі, Горині й Стиру виказали велику подібність в похоронних обрядах і культурній обстанові [С. Гамченко, Раскопки в бассейне р. Случи, Е. Мельник, Раскопки в земле лучан, В. Антонович, Раскопки курганов в Западной Волини – все в І т. Трудів XI Археол. съезда]. Не виключено, що деревляни сягали в поріччя Горині, і навіть Стиру, хоч сі поріччя, особливо в верхніх своїх частях, від X в. мабуть сильно були заповнені людністю більше полудневою, що відступала сюди з Побожжя – улицькою передовсім. На полудні звістка Константина Порфірородного, що печенізькі кочовища притикали до земель „уличів, деревлян і лучан“ [De admin. 37: τό δέ θέμα 'Ιαβδεορτίμ πλησιάζει τοι̃ς ύποφόροις χωρίοις χώρας τη̃ς 'Ρωσίας τοι̃ς τε Ο'υλτίνοις καί Δερβλενίνοις καί Λενζενίνοις καί τοι̃ς λοιποι̃ς Σκλάβοις.], наводить на гадку, що деревлянські осади виходили за границю лісів – переходили в басейн верхнього Богу.
Уличі з початку сиділи на нижнім Дніпрі. Так виразно каже старша редакція літописи [Себто кодекс Археографічної комісії (XV в.) і Толстовський (XVIII в.) 1 Новгородської літописи, вил;. 1888 р., крім того в 1 Соф., с. 97, Воскр. І, с. 277, Никон. І, с. 26, Твер. с. 47.] в оповіданні про війну з ними Ігоря: „и бѣша сѣдяще Улицѣ по Днѣпру вънизъ, и по сем преидоша межи Богъ [В обох кодексах Новгородської л. попсовано: бъ, бъи; правдиву лекцію відгадав Ламбін ще перед виданням їх.] и Днѣстръ й сѣдоша тамо“. Хоч притім не сказано, на котрім боці Дніпра уличі сиділи, але найбільш просте розуміння тексту каже, що сиділи вони на тім же правім боці, і ніщо не примушує відступати від такого толкування.
Пізніша Повість – в обох редакціях, полудневій (Іпатська і под.) і суздальській (Лаврентіївська і под.) не має сього епізоду. Натомість вони говорять про чорноморську людність в етнографічних оглядах. „Улутичи Тиверци сѣдяху по Бугу к по Днѣпру и присѣдяху къ Дунаєві; и бѣ множество ихъ, сѣдяху бо по Бугу и по Днепру оли до моря“ – так в кодексах полудневої редакції [Іпат. с. 7.]; в Лаврентіївськім натомість: „Улучи и Тиверци сѣдяху бо (читай: по Бугу и) по Днѣстру, присѣдяху къ Дунаеві, бѣ множество ихѣ, сѣдяху по Днѣстру оли [В Лавр. кодексі: „или“.] до моря“ [Так в Лаврентіївськім кодексі; інші кодекси північної версії мають дуже великі відміни, наближаючись до полудневої версії (а полудневі кодекси не мають варіантів). Так Троїцький кодекс має: „Лутичи“, і такаж поправка другою рукою є в Кеніґсбергськім (Радивилівськім); Кеніґсберський і Академічний замість слів „по Днѣстру присѣдяху… по Днѣстру“ мають „по Бугу и по Днѣпру“].
Таким чином, між ріжними редакціями літописи бачимо вагання як в самім імені (уличі, угличі, улучі, улутичі), так і в означенні їх території. На вияснення сієї справи ужито багато труду, й вона має цілу літературу [З чималої літератури про уличів вичислю лише головніше: з давнішого Шафарика, II. 28. 12 і Надеждіна, О положении города Пересічна в Записках Одеського історич. товариства, т. І, далі: Ламбіна, Славяне на северном Черноморье – Журнал Мин. Нар. Просв. 1876, V і VI і рецензія на сю працю Бичкова в Отчете о XIV присуждении наград гр. Уварова; Голубинського, Ист. рус. церкви, I, c. 87-8; Барсова ор. с. 2, гл. V; Дашкевича Заметки по истории литовско-русского госуд., с. 65 і далі; Молчановского, Очерк известій о Подольской земле, с. 17 і далі; Соболевского в Чтениях Київ. істор. тов., т. V, с. 3-l; Партицького, Хто були і де мешкали угличі – Діло, 1893, ч. 21, і його ж: Хто були руські толковини (ib[id], ч. 16); Філевича, История, с. 290 і далі; моє Барское староство, с. 9-10; Шахматова op. c., с. 19-20; Веселовського, Из истории герман. и слав. передвижений – Известия отд. рус. яз. 1900, I, с. 20; Маркварта, Streifzüge, с. 189-195]. Справа одначе досить ясна.
В вищенаведенім тексті Константина Порфірородного, де він вичисляє племена сусідні з печенігами, він йде зі сходу на захід і називає слідом за Руссю (київською, себто полянами) ульців (Ο'υλτίνοις ), деревлян (Δερβλενίνοις ) і лучан (Λεζενίνοιζ ). Очевидно, Ο'υλτινοι – се уличі; лучани, Λεζενίνοι, очевидно називаються так від Луческа (теперішнього Луцька) (другою формою їх імені могло бути: лучичі). Отже Константин розріжняє уличів і лучан (лучичів) і кладе одних на схід від деревлян, других на захід.
Факт, що Константин знає в сусідстві деревлян ульців-уличів знаходить собі повне потвердження в нашій літописі. Власне цікаво, що полуднева й північна редакція Повісті, говорячи про улучів-улутичів в своїх етнографічних оглядах, росходяться в їх іменуванні, але згідно і без всяких варіантів говорять про війну Києва з „уличами“. Всі редакції літописи сходяться на тім, що були „уличі“, і що перші київські князі вели війни з „уличами“. Правда, в новгородських варіантах тут є ще вагання між „уличами“ і „угличами“, і в ріжних редакціях ріжні князі воюють з ними (Аскольд і Дир, Олег, Ігор), але ясно, що ми маємо тут варіанти одного імені уличів (думаю, що угличі – то пізніша етимологізація імені уличів [Може піддержана потім існуванням на півночі міста Углича; порівняти Літописець вид. Львова, І, с. 42: тут уличі звуться угличанами, а замість Пересічна – Углеч., але се редакторські поправки – див. нове видання в Пол. собр. л., с. 51]. Був, значить, один нарід уличів (угличів), з сим народом вели війни київські князі, і до нього належить звістка новгородської редакції Повісті, що він сидів по Дніпру і пізніше перейшов в край між Богом і Дністром.
[Звичайно задачею в сій справі ставили – вияснити дійсну форму імені племені і на основі її означити територію. Хто приймав форму „угличі“, шукав „угла“, і знаходили його в „углі“ – 'Όγγλος, Буджак, між Дунаєм і морем (напр. Надеждін, Голубінський, Партацький, Філевіч), або між Дніпром і морем (Веселовський) або в річках – Углі, теперішній Орелі, на лівім боці Дніпра (Шлецер, III, с. 9, Партицький), або Інгулі та Інгульці, на правім (Ламбін). Хто приймав форму „улучі“, шукав „луки“ – заворота моря або ріки (Дніпра – Філевіч).
Притім одначе не звернено увагу на неймовірність такої назви – від „угл“, або від географічного закривлення, котре ми вигідно собі оглядаємо на невеликій мапі, але яке зовсім не виступає так виразно в реальній конфігурації території. Ламбін, основно розібравши звістки про осади уличів на Дніпром, не відважився звести до них всіх звісток про уличів і варіантів їх імені та виставив гадку про осібність наддніпрянських „угличів“ (він приймав сю форму) від західних уличів, уважаючи їх зрештою за дві галузі одного племені. Се була слабка сторона його виводів.
Соболевський, порівнюючи варіанти імен, признав основною формою „улучичів“ і се ім’я зв’язав з Лучськом. Та притім йому прийшлося виріктися дніпровських уличів. Перемінюючи інтерпункцію в тексті літописи, він читає: „Къде ныне Волыняне а Улучичи. Тиверци…“ Таким чином, улучичі у нього стають частиною дулібів, а звістку про перехід уличів він відкидає зовсім. По праці Ламбіна се був рішучий і нічим не оправданий крок назад. При поправці Соболевського тиверці по тексту полудневої редакції зайняли б увесь край від Дніпра до Дунаю, а Соболевський сам справедливо признав, що ріжницю в словах обох редакцій не можна витолкувати похибкою писця: се свідома поправка чоловіка, який знав, що писав.
Слова новгородської версії про перехід уличів і означення їх території в полудневій версії підтримують одно одне, і признаючи певну плутанину в сім означенні, ми ніяк не можемо відкидати їх вказівок для визначення території уличів. Самий факт, що всі, можна сказати, кодекси суздальської редакції поправлені за поправкою полудневої, теж може мати своє значення: навіть лекція Лавр. „Сѣдяху бо по Дністру“, може бути поправкою, замість: „съѣдяху по Бо̃ Днѣстру“ – по Богу и Днѣстру (так реставрує, припускаю – незалежно від мого здогаду в 1 вид. Історії, се місце і Шахматов, 1 с.).]
Коли в етнографічних оглядах полудневої й суздальської редакції стрічаємо улучів-улутичів, і є суперечність щодо їх осад, то правдоподібно тут помішано східних уличів і західних лучичів-лучан (що у Константина виступають під іменем Λεζενίνοι). Крім близької подібності імен помішати їх було тим легше, що лучани, судячи з звістки Константина, мусили виступати досить далеко на полудень, коли були сусідами з печенігами. До замішанини прилучилась ще переміна місця. Суздальська редакція говорила про уличів, що по міграції вони сиділи на Дністрі, а новий редактор поправив се, з огляду на давніші осади уличів на Дніпрі, і перемінив ім’я. Прецінь писалося про них тоді, коли давніша уличська колонізація була давно минулим фактом, досить неясно відомим.
Созвучність імен уличів і лучичів, Луческа, що причинилася до сього помішання, піддавала новішим дослідникам привабну гадку – зв’язати Луческ з уличами (улучами, улучичами) [Таку гадку можна знайти вже в старій літературі: порівняти нотку (нову) на боці Тверської літоп. (с. 28: „від них повинний називатися Луцьк“) або інтересний, але непевний варіант „Россійської літописи по Софійському списку“ (1795 р., дуже недбале видання): „лучани“ (пор. Шлецера, І, с. 212). В науковий оборот ся гадка ввійшла з статєю Соболевського. В своїй книзі про Барське староство, і потім в 1 вид. Історії я прийняв сю гадку, хоч і з значними змінами – скомбінував її з деякими гадками Ламбіна та висунув наперед звістку Константина Порфірородного, ігноровану Соболевським. Чому я відступив потім від гадки про зв’язь племінної назви улучів чи улучичів з Луческом, се я пояснив в тексті.], але в такім разі прийшлося б припустити, що сі улучі по імені племені назвали своє місто Луческом, а по імені міста потім звалися лучанами. Такого другого факту не зможемо вказати, і тому треба відріктися сього об’яснення – воно занадто штучне [Тому й говорити про плем’я лучан – як говорять часом дослідники (напр. цитована розвідка Е. Мельник), властиво не можна – се ледве чи племінна назва]. Лучани Константина Порфірородного – се очевидно вже політична назва, взята від імені міста, притім назва досить давньої дати, коли була так добре знана в 40-х роках X в. Тому зв’язувати її з міграцією уличів з-над Дніпра досить рисковно – хоч можна припускати, що уличі потім відступили між іншим і в землю лучан.
Повість оповідає про міграцію уличів з-над Дніпра за Бог в зв’язку з „примученням“ уличів київським військом: Ігорів воєвода Свенельд примучив їх і примусив платити дань; ся війна тривала кілька років (сама облога пересічна тяглася три роки), і закінчилась, видно, незадовго перед смертю Ігоря. Слова літописи про перехід неясні – чи уличі перейшли Бог після сієї війни, чи перед нею, і в лутературі є на то ріжні погляди [Напр. Барсов, 2 с. 98 думав, що се було перед війною, Филевич, Історіи, с. 801 – що після війни. На, літописний порядок сих подій, записаних сто літ пізніше, взагалі не можна покладатись, тому над самим текстом нема чого дуже застановлятись.], але порівняння літописного оповідання із згаданим текстом Порфірородного про печенізьких сусідів показувало б, що тоді – ще перед 40-и рр. X віку уличі покинули вже Дніпровське побережжя. Печеніги у Порфірородного сусідують на правім боці Дніпра передовсім з Руссю – полянами, значить полянські осади вже були відкриті з полудня, і уличі звідси уступили. Держались ще десь далі на захід, між полянськими осадами (що по Дніпру могли держатись довше, ніж де) і осадами деревлянськими. Міграція уличів вже тоді почалась.
Чи була ся міграція перед походом Свенельда (се з огляду на Порфірородного я уважав би правдоподібнішим), [Міграція одного з руських племен з Дніпра на сусідній Дністер не була дуже голосною подією, тому ледве чи могла протягом яких 2-3 років дійти до відомості Порфірородного. Звістки його про печенізьку колонізацію і руське пограниччя показують добре джерело, якусь основну реляцію, і вони варті особливої уваги.] чи після нього, в усякім разі головною причиною її не можемо уважати що інше, як натиск печенігів: самі примучування київських князів не зрушили б уличів з насижених місць і не примусили б шукати нових осад серед заповнених вже іншою людностю країв, як не зрушили інших народів, що дізнали на собі сього державного процесу. Се річ ясна, і хронологічно, в першій половині X в. їх переселення припадає на той час, коли чорноморська людність дійсно мусила відступати на північ. Відповідно до того напрям міграції уличів ми повинні собі представляти не просто як західний, а більше північно-західний – з країв нижнього Дніпра й Богу в краї середнього і верхнього Богу та середнього Дністра. Чи при тім уличі виходили на територію чужу, залюднену іншими племенами, чи відступали в безпечніші часті своєї власної території, трудно сказати. Степова, чорноморська колонізація мала всі причини визначатися більшою екстенсивністю: тут, на колонізаційній периферії наші племена могли залюдняти величезні простори, але зрідка, не густо і потім під натиском кочових орд стягатися в більше безпечних частях своєї території.
Отже, збираючи до купи все сказане досі, бачимо, що уличі найправдоподібніше сиділи на правім боці нижнього Дніпра. Чи переходили на лівий бік Дніпра, чи за Дніпром сиділо інше плем’я – не знаємо. На півночі уличі стрічалися з полянами. На полудень, певно, досягали моря, поки не відтиснули їх печеніги. Се виразно каже суздальська редакція, а хоч тут маємо поправку, але поправку свідому; коли новий редактор зіставив „оли до моря“ перемінивши ріки, то, очевидно, виходив з переконання, чи з традиції, що слов’янські (улицькі) осади досягли моря і тут. На заході улицькі осади сягали Богу, а може переходили й на правий бік його. В X в., головно уступаючи від натиску печенігів, а може – й примучувань київських князів, вони пересунулися в краї середнього і верхнього Богу та Дністра [Як на сліди сеї міграції вказують на кілька назв в західних сторонах: Улич коло Стрия і другий коло Любачова, Улич на Сяні, і Улич в басейні Угу (Ung)].
Край над морем між Дністром та Дунаєм зістається тиверцям; вони ж сиділи по Дністру. Ближче означити їх границь з іншими українськими племенами ми не можемо; тільки очевидно, що коли уличів з тиверцями суздальська редакція садить по Дністру, то тиверцям головно зістається край на правім боці Дністра. Повість (особливо тут важна суздальська редакція) виразно каже, що осади для тиверцям колись доходили до самого моря і Дунаю, та що колонізація їх була тоді сильна („бѣ множество ихъ“). На північнім боці Дунаю тиверці в своїм розселенні могли стрічатись з останками „словен“, що ще не перебрались в Мезію. На північнім заході їх колонізація могла переходити в гірські краї Карпатів. На верхнім Дністрі вона мусила стрічатися з розселенням дулібів. Містечко тиврів на Богу (Вінницьк. пов.) – одинока осада, що своїм іменем може вказувати на тиверців, – давало повід розширяти їх територію і над середній Бог [Барсов 2, с. 96.], та розуміється, одинокого імені осади на се не вистає.
Племінне ім’я їх зв’язувано з античним іменем Дністра – Τύρας [З сим іменем знову має подібність назва Дністра у Абульфеди – Турлу (Thourlou) і Τρυ̃λλος Константина Порфірородного De adm. 38; Голубовський об’ясняв се з половецького turlu = variatus (Печенеги, с. 202), але хто зна, чи нема тут відгомону античної назви.]; серед інших слов’янських імен воно, дійсно, не має паралель [Іловайський, Разыскания, 2, с. 286, а потім Філевич в своій Історії давньої Руси (с. 302-8) виключали тиверців з числа племінних імен уважаючи се ім’я ремінісценцією античної традиції – перерібкою імени тирагетів, тавроскитів. Але ані дібрати такого античного імені не можна. ані об’яснити, чому б літописцю схотілось злучати його з племінним іменем улучів. Рівно ж не правдоподібні зв’язування тиверців з Βερβιανοι (або Τεβερβιανοι, як читав Шафарик) Константина і Attorozi баварського географа-Шафарик, II, 28, 13, або новіші дані, – правда – в дуже обережній формі Веселовським (ор. с. 20) – тиверців з таврисками Страбона, а уличів з анґіскірами Йордана. Маркварт (1. с.) бачить тиверців в „Турси“ Житія св. Кирила, де вичисляються народи, що мають славити християнського Бога своєю мовою (по вид. Міклосича, с. 227), а навіть в Тирішкін і Анклїїн аль-Бекри здогадувався уличів і тиверців, тільки взяв потім назад сей здогад (с. 510)].
Дуліби, бужани і волиняни
Михайло Грушевський
Червенські городи, літописні «хорвати», «Біла Хорватія» і хорватське питання
На захід від деревлян сиділи дуліби. „Дулѣби же живяху по Бугу, кде нынѣ Волыняне“, „Бужане зань сѣдять по Бугу, послѣ же Волыняне“, каже Повість про них [Іпат. с. 6, 7.], поясняючи не тільки місця осад, але й переміни племінного імені. Хоч деякі дослідники ще й досі хочуть бачити в дулібах, бужанах, волинянах осібні племена, що одні по других поступали в сій території [Такий погляд ще недавно обороняв Шахматов в цитованій статті (К вопросу об образ. рус. нар., с. 19); я спинився на нім ближче в своїй статті: Спірні питання староруської етнографії.], але такої думки не можна поділяти. Сама по собі дуже неправдоподібна гадка, що одно українське плем’я випихало друге в такій стадії оселої колонізації, як VIII-IX вік, і в такій далекій від колонізаційних пертурбацій території, як Побужжя. До того ж ім’я волинян очевидно – назва політична, взята від міста, а не племінна. Слова ж Повісті, що бужани сидять і досі по Бугу, подтверджують, що мова йде тут про переміну імені, а не племені [В такім значенні доповняли фразу про бужан і деякі пізніші переписувачі – див. напр. літописець Переяслава Суздальського або Тверську літоп]. Ми маємо перед собою історію заміни старої племінної назви пізнішими, політичними назвищами. Сі політичні назви дуже численні на сій території, і се вказує на сильний розвій тут міського, громадського життя.
Ім’я дулібів, старе, праслов’янське ім’я, що має свої паралелі в хорутанських дулібах, в чеських і моравських дулібах. Очевидно, воно було початковим, тому й виступає в згадці Повісті про обрів – аварів, як вони примучували колись сих самих дулібів. В XI в. се ім’я вже вийшло з уживання, його заступили пізніші назви бужан, волинян, червнян. Ім’я волинян при кінці XI в., видко, було найбільше прийнятим, і новіший редактор, стрівши ім’я дулібів і бужан, пояснив сі назви сучасною – волинян. Значення дулібського імені неясне; в деяких слов’янських діалектах воно має значити тепер дурного чоловіка (рос. дулеб, болг. дулуп) [Первольф, Slavische Völkernamen, Archiv, VIII, с. 10. Див. ще замітку M. Соколова в Трудах Саратов. уч. ком. XXIV (1908).], та не знати в якім зв’язку стоїть се значення з історичними дулібами.
Ім’я бужан Повість, чи ліпше сказати – пояснення, приписане одним з останніх її редакторів, виводило від р. Бугу. Само по собі можливо, що плем’я зване на правітчині дулібами, на нових осадах прозвано було бужанами. Але той факт, що в переказі Повісті про обрів дуліби виступають під своїм старим іменем уже по розселенню, і те, що ми знаємо на їх території місто Бужськ (теперішній Буськ в Галичині), робить більш правдоподібним, що ім’я бужан пішло не від Бугу, а від міста Бужська, як політичного центру [Сю гадку висловив Барсов, 2, с. 101, против неї Андріяшев op. c. 7]. Назва бужан супроти того мала б такий же політичний характер, як і інша назва – волинян [Се не одинокий випадок, де Повість замість від міста виводить назву людності від ріки – такий же вивід полочан від р. Полоті].
Назву волинян Повість наводить як сучасну, значить вона була росповсюднена в другій половині XI в. Дійсно, хоч в оповіданні літописи про ті часи не стрічаємо її, зате маємо назву для краю: Волинь (під р. 1077) [Іпат. с. 140]. Значення її добре відгадав Длуґош (а може знайшов се об’яснення в свіжій ще традиції або в своїх джерелах). Волинська земля, каже він, прозвалась від Волиня, замка, що був колись на усті Гучви в Буг [Hist. Polonica, 1, І (вид. Пшездзецького, с. 22). На усті Гучви в Буг є справді городище, що від часів Ходаковського й уважається місцем Волиня]. Дійсно в подіях початку XI в. (під р. 1018) стрічаємо місто Волинь чи Велинь, на Бузі; воно, очевидно, було політичним центром краю, але в давніших часах, бо з кінцем X в. таким центром став новозаснований Володимир, і Волинь стратив своє значення. Коли ж він його мав? На се могла б дати відповідь одна звістка, коли б ми її могли напевно приложити до наших волинян. Масуді згадує плем’я Валінана [Варіанти: Вальмана або Валяна, Валіамана, Валінбаба, Влинбаба.], що „за давніх часів“ мало власть над іншими слов’янськими народами, але потім ся держава розпалась. При всіх трудностях, які вона дає, приналежність сієї звістки до волинян має деяку правдоподібність. Вона переносила б гегемонію міста Волиня на IX вік. Але і без неї не можемо класти сю гегемонію пізніше, як на X в. [Гаркави op. c. 135 і 127 (Виїмки, с. 53). За Масуді повторив се Ібрагім ібн-Якуб-Аль Бекри вид. Розена, с. 46. Декотрі бачили в сій Валінаві балтійський Велинь-Юлін, але там князів не знаємо. Див. новіше – Вестберга, Комментарий на записку ибн-Якуба, 1903, с. 60, і Маркварта Streifzüge с. XXXVI і 101. Про сю звістку ще далі, в гл. VII і в прим. 4].
Ще одна аналогічна назва на території дулібів, але в інакший формі се Червенські городи, „грады Червенскыя“ [Іпат. с. 101, 105]. Так на початку XI в. звуться городи сусідні з Червенем (се теперішнє Чермно, на південь від Грубешова). По аналогії з волинянамн, бужанами, лучанами, людність сього Червенського края могла зватись, а певне – і звалась червнянами. Здогадується, що ся назва лишила свій слід в імені Червоної Руси, Russia Rubra.
Щодо лучан, як я вже сказав, не можемо певно сказати, чи була то дулібська територія, чи ні. Не виключено, що були се дуліби, але могла ся теритоторія доперва пізніше бути притягненою і прилученою до дулібської землі [З сієї пізнішої приналежності, очевидно, виходив і Длуґош, пишучи (Hist. Polonica, вид. Пшездзєцкого, І, с. 62): Dulebyanie a duce eorum Dulyeba vocitabantur, qui postea Wolhanye (замість: Wolhynyanye) sunt et nunc Luczanye appellati. Сі слова Длуґоша вказують на той час, думаю, коли Луцьк став політичним центром Волині, що й дійсно було в XIV-XV віках. Тому не можна напевно вважати се відгомоном якоїсь старої традиції].
В кождім разі на території дулібів стрічаємо кілька політичних назв – від імен міст, і сі ймення заступили стару, племінну назву. Питання, чи були се загальні назви для цілої дулібської землі, що наступали одна по одній? Чи були се часткові назви, ймення певних частин дулібської території, що групувались коло поодиноких міст і могли існувати в тім самім часі, одна коло одної? Ще найскорше ім’я волинян могло бути загальним, судячи по назві Волині, бо вона вже в другій половині XI в. прикладається до цілого Володимирського князівства, що містило в собі і старий Волинь, і Червень і Бужськ, і навіть Луцьк. Але й тут могло статись перенесення з часті на ціле; тільки якби зовсім певними бути, що звістка Масуді сюди належить, то мусили б ми волинській назві дати ширше значення: Волинська держава могла б тоді виходити навіть за етнографічні дулібські межі, хоч се не виключало б тіснішого значення Волиня, як центр всіх дулібів.
Мені більш правдоподібним здається, що в усіх тих назвах маємо імена дрібніших округів, і вони часом могли існувати разом – напр. назва бужан могла прикладатися до південно-західної частини дулібської землі, країни верхнього Бугу, а назва волинян до північної частини, країни середнього та нижнього Бугу. Але устя Гучви (Волинь), Чермно і Володимир лежать так близько один коло одного, що в своїй ролі політичних центрів сі городи могли хіба наступати один по однім, правдоподібно – в тім порядку, як я тут подав сі імена: найперед Волинь, потім Чермно, накінець Володимир. В певних моментах Волинь, а може й Бужськ міг мати більше значення, виростати на центр всіх дулібів, а навіть і ще більших територій, але певних доказів того не маємо. Не підлягає сумніву локальне значення імені лучан, але не знати вже, чи се дулібська територія.
Для означення етнографічних границь дулібів ми взагалі маємо дуже мало підстав. Літопис каже тільки, що се був басейн Бугу – віслянського [Барсов, 2, с. 102, думав, що ся територія займала „верхів’я обох Бугів“, Шахматов (с. 19), що лежала на Бозі. Про Бог не можна думати, з огляду на положення Волиня, від якого дістали ім’я волиняни; а думати про Буг і Бог разом – се вже вповні довільний здогад]. На полудневім заході, в басейні Стиру, лежала територія лучан – щодо своєї етнографічної приналежності непевна. На півночі, на середнім Побужжі – Берестейська волость вагалася в XI-XII в. між Києвом та Володимиром і взагалі не була міцно зв’язана з рештою Волині; її окремішність можна толкувати й етнографічними й політичними причинами. На заході натрапляємо на трудне питання про західну руську колонізацію взагалі й її племінне ім’я спеціально, і я мушу його трохи ширше пояснити.
Звичайно приймається, що на заході за дулібами сиділо руське плем’я хорватів. Сей погляд опирається на звістках Констанина Порфірородного про Білу Хорватію [De adm. 13, 30, 31.], і на згадці Повісті, що між руськими народами вичисляє хорватів [Іпат. с. 7]. Але згадка літописи дуже виглядає на інтерполяцію: літописна стаття збирає до купи названі перед тим племена, кажучи, що вони „живяху в мирѣ“, і до сього реєстру дописано хорватів, про котрих перед тим нема мови – виглядає се на приписку пізнішого редактора, що почав з сеї фрази робити повний каталог руських племен і між іншими дописав і хорватів, знайшовши згадку про них в дальшій часті (під 993 p.)
[Ся літописна стаття стоїть в зв’язку з попереднім вичисленням „слов’янского язика в Руси“ (с. 6), і фраза: „й живяху в мирѣ“ служила переходом до дальшої статті: „Имѣяхуть бо обычая своя“. Зпочатку вона виглядала мабуть так: „и живяху в мирѣ Поляне, и Древляне, и Северо, и Радимичи, и Вятичи, и Дулѣби“– як раз ті народи, про яких говорилося перед тим і нижче. Хорвати й тиверці – се додатки пізнішої руки (такі додатки пізніші переписувачі робили й далі – пор. варіанти пізніших компіляцій). Таке саме й пояснення про дулібів. Тільки про хорватів сей редактор нічого не вмів пояснити, бо мав голе ім’я в оповіданні про Володимира, де зовсім можливо, що мова йде не про руське плем’я].
Ні тут, ніде літопись нічого не каже, де ті хорвати жили, і нема ніяких певних вказівок на якесь хорватське плем’я, якусь хорватську територію у нас, а хоч пробовано ріжними способами означити територію тих хорватів [Напр. Барсов, 2, с. 95 міркував таким чином: ім’я хорватів показує, що вони жили по Карпатах, бо сі звуться горбами (Хръби, Хріпи); на хорватську колонізацію, каже він, тут вказують хорографічні й топографічні назви від верхів’я Віслоку, Білої й Сяну до Тиси з її притоками Бодрогом, Самошом і Красною на полудень, до Дністра на схід, а на північ до Вісли. Одначе наведені Барсовим назви по більшій часті не мають нічого спільного з хорватами; що ж до зв’язку імен хорватів з горбами-карпатами, то ся гадка Шафарика (І, 10, 10) відкинена новішими філологами – див. Грот, Известия, с. 88, Geitler в Rad Jugoslav. Ak. XXXIV, Первольф в Archiv, VII, 626, Соболевский в Чтениях киевских, VI, с. 3, Погодін, с. 88, й ін., хоч сю гадку й пробують відогріти (напр. Веселовский op. c. 14). Кілька назв (з яких чотири) в карпатських краях (Барсов, 1. с., Піч в Sitzungsberichte der Böhm. Gesellschaft dr. Wis. 1888, с. 246), що справді мабуть йдуть від слова хорват, ніяк не можна положити підвалиною для виводів, що тут була хорватська територія], одначе ніякого опертя сі проби не мають, окрім звістки Константина, і якогось народу, що звав би себе хорватами, ми на сій території напевно не знаємо.
Оповідання ж Константина завдає такі трудності, що більше затемнює справу, ніж прояснює. Він каже, що полудневі хорвати й серби вийшли з Білої Хорватії та Білої Сербії, й уміщує сі білі краї між Баварією й Угорщиною, в сусідстві Німеччини [De adm. гл. 80-33. Виводи про Білу Хорватію і Білу Сербію на підставі його оповідання у Шафарика (II, § 31), критикував їх Рачки: Biela Chrvatska i biela Srbija і в полєміцї з проф. Ґротом, репрезентантом традиційного погляду (Известия Константина Багрянородного о сербах и хорватах, 1880) – Rad jugoslovanske Akademije, т. LII i LIX, пор. вказівки Крека, 2 с. 323-6, статті Яґіча і Обляка в Archiv für slavische Philologie, т. XVII і XVIII, також у Вестберга Комментарий на записку Ибрагима Ибн-Якуба, розвідка 12, Маркварта Streifzuge, гл. 6. Історія і дрібна бібліографія у Нідерле, II, гл. 5].
Дуже правдоподібно, що в сім означенні Константин виходив із відомостей про полабських сербів, хибно прийнявши їх за одноплеменників полудневих сербів. Щодо хорватів, то нам відомо з інших джерел хорватське плем’я, що сиділо десь між Лабою й Одрою [Розумію підроблений фундаційний привілей празької катедри (див. в гл, IX); імена племен і місць тут певно не видумані]. Виходячи з звістки про руських хорватів (властиво – здогадів про їх осади) і з звістки Константина, що на білих хорватів нападають печеніги, припускають звичайно Білу Хорватію, що тягнулася по Карпатському підгір’ю від басейна Лаби над верхній Дністер (або як приймають інші – на полудневім згір’ї Карпатів), в теп[ерешній] північній Угорщині.
Та з того виходить таке диво, що на сім просторі сиділи поруч себе три однойменні народи, які належали до трьох осібних груп – чеської, польської та руської, а взявши сюди ще тих полудневих емігрантів, будемо мати якійсь містичний хорватський мікрокосм, до кот[р]ого входили народи всяких можливих слов’янських галузей [До такого дивовижного виводу мусив прийти пок. Рачки в своїй взагалі дуже критичній розвідці Biela Hrvtska i Biela Srbija, бо не увільнивсь зовсім, не вважаючи на весь скептицизм щодо звістки Константина, від Шафарикового (майже загальноприйнятого) погляду на Велику Хорватію, від чеських гір до середнього Дністра (Шафарик, II, §31). Те, що по всіх поступах критики підтримує такий вивід in optima forma останній випуск Sl. Starožitnosti Нідерле (272, 279), що хоче прецінь бути синтезом славістичних розслідів останніх десятиліть].
В дійсності, означення північної, Білої Хорватії у Константина (і не у нього одного) могло опиратися просто на созвучності імені Карпатів [Особливо в старонімецькій (північній) формі Harfadha (Harfadha fjoll Герваравсаги – одні толкують се ім’я як „Карпатські“, інші – як „Хорватські“ гори). Коли б знати, що ся назва була звісна на полудні, вона могло б дуже добре пояснити нам всю сю історію з Хорватією]. Коли ж припускати, що в основі сього означення лежить якась реальна зв’язь з іменем хорватів, то можлива двояка гадка. Або в X в. в прикарпатських краях „Хорватія“ була географічною назвою, як пам’ять по колишніх (полудневих) хорватах, що тут сиділи перед своєю міграцією на полудень, і тоді хорватами пізніше звались у їх сусідів ріжноплеменні народи, які сиділи на сій території, – як назва кельтських боїв перейшла на німців боюваріїв і чехів- богемів, а назва Скитії переходила на її пізніших осадників, – отже ся назва не мала б ніякого етнографічного значення [Сей погляд дотепно розвинув щодо руських хорватів неб. Крижановський в своїй розвідці „Забужная Русь“ (Собрание сочинений, II, 1890, с. 342 і далі) і кінець кінцем до сього ж погляду, що се ім’я має „топічне“, географічне значення приходить Маркварт (с. XXXIX). Що назва „Chrobacya“ в приложенні до привіслянських країв має тільки історичне (властиво конвенціональне) значення, признавав і Т. Войцехівський в своїй книжці, що носить се ім’я (Chrobacya, с. 2-3), а К. Потканський в своїй розвідці Kraków przed Piastami (Rozprawy wydz. hist.-phil., т. XXXV) нарешті зовсім зігнорував сих конвенціональних польських хорватів (пор. його Lachowie, с. 208). Клаїч і Кос під білими (свобідними, незалежними) хорватами розуміють державу Само. Вестберґ також кладе Білу Хорватію на чесько-словацькі краї, зате Білу Сербію переносить на Галичину, здається – з огляду на Βοϊκι. Маркварт вертається до Хорватії на Віслі, і т. д.], – або Константин в своїй історії про хорватську міграцію виходив із факту, що в прикарпатських краях за його часи жили якісь хорвати.
Щодо першого здогаду, то трудність лежить в тім, що ціла Константинова історія про міграцію хорватів з прикарпатських країв дуже не певна; як я вже згадував, в сучасній науці вона має все менш віри, дуже трудно класти її в основу яких-небудь виводів, а з тим дуже тяжко і припускати, що прикарпатські краї мали загальну назву Хорватії. Щодо другої гадки, то тут зараз повстає питання – які ж хорвати звісні нам напевно в тих краях ? Знаємо з інших джерел тільки хорватів між Лабою й Одрою, і властиво звістки Константина про Білу Хорватію і всякі інші досі вигребані [Horiti короля Альфреда, хорватін (так принаймні поправляють) у Масуді, хорвати легенди про св. Вацлава. Недавно Маркварт поставив здогад, що загадкове місто в слов’янських краях арабської географії IX в. (і відти у ібн-Росте, Кардизі й ін.), читане досі як Джарваб, Джарват, Хурдаб, треба читати „Хорват“ і розуміти тут Краків (Streifzüge, с. XXXIV). Вповні довільний здогад!], всі можуть бути приложені до сієї західної Хорватії, а про якусь східну Хорватію ніщо не говорить.
Вказівку на східне положення Хорватії бачили в згадці Константина, що на Хорватію нападають печеніги; але печеніги, згадані у Константина, могли навідуватись і до західних хорватів, непокоячи сусідніх угрів, тут не було б нічого неможливого (пор. напади печенігів і половців на Угорщину в XI в.). Друга подробиця в оповіданні Константина, що мовляв вказує на східні Карпати – се згадане у нього „місце зване Βοΐκι“, на пограниччі білих сербів: в нім довго бачили, і донині частенько бачать наших бойків [В курс пустив сю гадку Шафарик, і ще в 1894 р. неб. Партицький в сій справі вів гарячу полеміку з проф. Верхратським в фейлетонах „Діла“. На виданих Їречком Karten zur Geschichte des h. Oester. Ung. Reiches (1897) теж видніються Boiki на Дністрі (мапа VI)]. Але дуже мало ймовірності в сім: задалеко се для сербів на схід, та й не видно, щоб ім’я бойків коли мало такий розголос [Правдоподібніше бачити в Βοΐκι покручену назву Boiohem'a – Чехії, як приймають тепер переважно].
Зістається отже для тої карпатської Хорватії тільки наша літопись. Але вона так мало і недокладно знає про західні наші краї, а її згадки про хорватів такі голі, що тільки комбінуючи їх з Константином і можна було викомбінувати руську подністрянську Хорватію. Виходить зовсім безнадійній круг, і тому я вважаю, се питанням відкритим: сумнівна річ, чи було українське плем’я зване хорватами і не знати, де воно сиділо [Нідерле заявив, що не може згодитися з моїм скептичним становищем супроти сеї подністрянської Хорватії, але нічого не міг вказати на доказ її існування. (Slov. star., II, с. 2, 65-6); його виклад сього питання – взірець довільності і неаргументованності, взагалі частих в його претензійній, але досить слабко зробленій праці]. Разом з тим, зістається питанням, як далеко на захід йшли границі дулібів і яке племінне ім’я мали українські осадники карпатського згір’я [Існування кількох назв „дуліби“ в басейні верхнього Дністра могло б вказувати на пограниччя дулібської території (дуліби коло Ходорова, другі – під Стриєм, треті коло Бучача), але таким відокремленим назвам не можна признавати особливого значення].
Західна українська колонізація
Михайло Грушевський
Її сучасний вигляд; польско-українська етнографічна границя, польщення; пам’ять Руси над Віслою; мішані території. Українсько-білоруська границя. Закарпатська Русь – границя словацька й угорська, Семигород, Русь на Дунаю; старинність західної колонизації, її мішані території, її страти
Полишивши на боці, як непорішене і властиво другорядне питання, справу племінного імені, перейдемо до огляду самої західної української колонізації. Як я вже сказав, літопись наша дуже мало говорить про сі західні окраїни (так само і про східні та полудневі) та й небагато знає про них (приклади тому наведу нижче). Тому ми повинні звернутись до регресивного методу, і виходити з пізніших фактів про тутешню українську колонізацію.
Як ми вже знаємо, сучасна етнографічна українська територія виступає далеко на захід узьким клинцем, затисненим між польською й словацькою людністю. Клинець сей майже досягає верхів’я Дунайця й відси розширюючись йде на схід по обох боках Карпатів. Північна границя йде в півнично-східнім напрямі, займаючи верхів’я Попрада, Ропи, Вислоки й Вислоку до Сяну.
[Повіти: Новий Торг, Новий Сонч, Грибів, Горлиці, Ясло. Коросно, де по переписи 1900 р. значилося коло 61 тис. руської людності. Українська колонізація починається від заходу групою сіл за Попрадом; відрізані від своїх східних земляків польським містечком Північною, вони безпосередньо притикають до українських, вже сильно пословачених сіл в Спишськім комітаті. На схід від Попрада руські осади підходять під Грибів (Королева руська, Богуша), ідути правим побережжям Ропи на північний схід, і з Вислоки переходять, уступаючи на полудень, на верхів’я Вислоку. За Вислоком, виключивши ту підгірську країну, нема Руси. Край між Вислоком і Сяном залюднений мішаною людністю, і український елемент чисельно слабшає в північно-західному напрямі, в міру віддалення від гір і Сяну; група „Замішанських“ сіл в луці Вислоку між Коросном і Стришовим становить останній виступ: далі руські осади слабшають і звужуються до узенького окрайчика над Сяном нижче Ярослава, а зараз по тім польська людність переходить і на правий бік Сяну в більших масах і стає майже одноцільною нижче Лежайська по обох боках Сяну].
В околиці Ярослава уступається вона з правого боку Сяну на лівий й йде відси на вододіл Вісли й Віслянського Бугу, що має мішану, польсько-українську людність; більш менш лінія середнього Вепру, по сучасним звісткам, має становити ту граничну лінію, на схід від котрої український елемент переважає, подекуди переходячи й на правий бік його. В басейні Нареву він стрічається з білоруською колонізацією, що займає тепер полудневу частину німанського басейна [Важніша література українсько-польської границі див. в примітках (7); більше в вид. 2].
На полудні від Карпат українські осади зачинаються також від басейна Дунайця, вони одначе тут вже значно пословачені; узенькою смугою, вже порозриваною і обтятою словацькою колонізацією українські осади йдуть по згір’ям Карпатів вздовж угорської границі над Попрадом, по верхів’ям Ториці, Топлі, Ондави, Лаборця [Комітати Спиш, Шариш, Землин.], аж над Угом починається більша неперервана українська територія, що йде далі між Карпатським хребтом та верхньою Тисою [Майже від устя Боршови, трохи вище.] й її притокою Вишевою (Visso) [Комітати Унгвар, Берег, Уґоча і Марамарош.], поки не стрічається на верхів’ях Вишеви, Бистриці, Молдави з волоською колонізацією. За границями неперерваної української території, на підгір’ї українські осади йдуть островами між словацьку, а потім між угорську колонізацію, далеко на полудень, в басейни Бодрогу, Гернаду, Солоної (Sájó), Красної й Самоша, хоч сі полудневі українські острови в значній мірі остільки вже денаціоналіовані, що про їх українську народність свідчить головно східний обряд.
Вже сама фігура сієї української етнографічної території показує, що ся одностайна українська гірська полоса, з мішаними територіями по обох крилах, з слабими українськими домішками на північ і полудень – то тільки скелет, з атрофірованими, майже страченими м’яснями етнографічного тіла. Очевидно, що колонізація гірських країв не могла йти зі сходу на захід самим хребтом; українська людність мусила заходити в гори з рівнин – з півночі, чи північного сходу, й росповсюднювалась річними долинами [Говорю про сю колонізацію як цілість; місцями могла вона рухатись і просто горами – але хіба виїмково]. Само собою також ясно, що теперішні українські елементи в мішаних полосах – то в переважній часті останки української колонізації, а не нові здобутки її: нової масової української колонізації в тим напрямі ми не знаємо, а коли вона давніша, то мусила бути давніше значніша, бо на наших очах український елемент, досить витривалий взагалі, винародовлюється тут на мішаних територіях, в тіснішій стичності з переважною чужою колонізацією.
Я почну з польсько-української границі. Порівнюючи навіть дати галицьких переписей з останніх десятиліть, бачимо, що на західній граничній лінії русини помалу польщаться: їх приріст звичайно далеко менший, ніж приріст поляків, і певна частина їх держиться ще по традиції „руської віри“, але національність уже стратила [Процентова табличка в 2 вид]. А процес сей тягнувся віками. Польська народність, польська мова, польська культура мала перевагу почавши від XIV в., бо тут була Польська держава, а перевага Руси перед тим тривала коротко і мала всякого роду перерви. Католицизм завсіди був агресивним, де стрічався з православною людністю, і тягнув за собою невідмінно полонізацію, а православна віра переважно не виходила за границі оборони, та й то часто дуже слабої.
Колонізаційні змагання тягли українську людність на схід і полудень від дуже давніх часів (уже в XI в.), а її місця займала не велика, але все не безслідна колонізація польська та німецька. Підтримувана за польських часів, і навіть ще перед ними, ся німецька колонізація (часами досить значна) в результаті зміцняла тільки польські елементи, бо сі німці-католики польщились раніше чи пізніше. Коли зважимо се все, прийдемо до переконання, що на сій польсько-українській границі Русь мусила понести за той довгий ряд віків великі страти на користь польської народності. І ми дійсно знайдемо в історичних джерелах цілий ряд фактів і натяків на такі страти. Привілегійовані громади міські й сільські відтісняють тубильну людність на другий план і винародовлюють. Костели, збудовані наново або „перероблені“ з православних церков, перетягають її на католицтво; закривання православних церков тягне за собою католичення і польщення, і т. д.
[От напр. Дубецько, на лівім боці Сяну. Се тепер чисто польське місто; коло нього село Руська Весь, але в XV в. ся Руська Весь зветься Руське або Старе Дубецько (Akta grodzkie і ziemskie XVI, N. 1647). Очевидно, старе місто було руське („в Руськім Селі“ і досі українська людність досить сильна), а коло нього заснувалось місто на німецькім праві і спольщилосъ. Сей факт кидає нам світло і на значення такої ж Руської Веси під Ряшевом, звісної теж з XV віка, (ibid. N.1394): я мабуть не помилюсь, сказавши, що се – старий, український Ряшів (коло неї і „Старе місто“).
Взагалі на цілім поріччі Сянового коліна в околиці Дубецька і Динова українська людність уже сильно розведена й перебита польськими осадами. Вона маліє на наших очах, польщиться і латинщиться під напором католицьких духовних і світських чинників; латинські священники рік за роком прилучають поодиноких осіб до латинської церкви й польської народності, а часом удається притягнути й цілі осади, місцями людність ще держиться по традиції „руської“ церкви, але вже стритила мову й говорить по-польські; місцями задержалися приписні (філіальні) церкви в маленьких українських колоніях, як пам’ятка колись більших громад або самостійних парафій.
В самім Дубецьку напр., невважаючи на існування руської парохії, українська людність маліє: за 70 літ (1883-1903), замість аби подвоїтися, вона зменшилася о цілу третину. В Динові з колишньої парафії лишилася горстка гр.-католиків, яких ледве держить іще при „руській вірі“ старенька церква. Церква, що стояла до кінця XVIII в. в Сяноку, була, як оповідає традиція, закуплена в Ясениці (між Диновим і Коросном) – а там уже давно нема русинів. В сусіднім селі Веселій (також на захід від Динова), не знаю чи є тепер яка українська душа, але старі люди пам’ятали в нім ще недавно, що тутешні люди були русинами, і ще недавно „переробила“ їх на поляків якась пані, збудувавши латинську каплицю, з котрої виріс потім костел.
Повище Динова с. Кремінна на Сяні; тут теж була давніше руська парафія, лишилася старенька приписна церква і горстка гр.-католиків, що за останні 70 літ також змаліла о цілу третину; церков цю пробували захопити католики за помоччю підробленого ключа на костел, але уніатам удалося її відборонити. Див. шематизми Перемишльської єпархії 1833 і 1908 p. Про латинщення тутешніх сіл – брошюра Ром. Прислопського: Пример латинизаторской гакаты на рубежах Галицкой Руси, Перемишль, 1902: тут про Кремінну. Про Веселу Zbiór wiadonaości do antropologii krajowej, XIII, с. 151. Такі факти захоплювання руських церков, свіжі в пам’яті нашій по кількох процесах недавніх літ, розуміється, не новина.
Звісний цікавий лист властительки Динівського ключа Катерини Вановської з 1593 року, де вона подає до відомості, що пеклуючись про душі своїх підданих, насамперед спровадила на села єзуїтів з Ярослава, а потім позабирала на костели руські церкви в с. Іздебках. Лубній, Голоднім, Бахорі, Вару й на Динівськім передмісті та уфундувала на них латинські парохії, аби вони навертали русинів на латинство й пильнували, аби руських дітей не хрещено у попів. Harasiewicz Annales ecclesiast. ruthenae, s. 53-5. Правда, русини в сих селах поставили собі нові церкви й є тут іще досі численні громади українські, але сей і подібні документи й факти дають розуміти, якими дорогами збільшалося число тутешніх латинників-поляків.
В луці Сяну між Дубецьком і Переворськом українська людність ще в XVIII в. зовсім інакше виглядала. В Порохницькім деканаті, що тепер числять одинадцять парафій, в XVIII в. було їх понад тридцять.Тепер напр. в Кошичах, що тоді мали свою гр.-кат. парафію, є всього 13 душ, Челятичах 12, Хлопичах 5 гр.- кат. обряду, і хопицьку церкву правительство віддало на костел. Шематизм перем. 1879 р., с. 325 і 452, (розпорядження про хлопицьку церкву). Зубрицький, Знадоби для характеристики духовенства XVIII в. – Збірник іст.-філ. секції, т. V, с. 18.
Церковні візити з середини XVIII в. дають місцями інтересні вказівки, як руські (уніатські) групи переходили в руки латинників, що переставали давати датки на церкву. Під Ряшевом зацілів лише острівець з трьох сіл (Залісся, Біла, Матисівка), облитий на около мазурською колонізацією; в Ряшеві держиться традиція про руську церкву, на місці теперішнього костьола, в сусідній Маляві і Луці – також проруські церкви перетворені на костели. „Руське село“ під Ряшевом – той правдоподібний Старий Ряшів, уже в 1-й пол. XIX в. мало кілька лише душ гр.-кат. (Див. ще в 2 вид.).]
Деякі факти ведуть нас так далеко в глубину польської колонізації, що се на перший початок здається неймовірним. В Казимирі над Віслою була церква св. Духа, як видно з руської записи на Євангелії, наданім туди казимирськими міщанами (письмо XV в.) [Опись Румянцевскаго музея, с. 185, В Сендомирі також часто припускають руську церкву, опираючися на Іпат. с. 564, але тут мова йде мабуть про костел]. В сусіднім Цмельові (за Віслою) переховалась традиція про руську церкву, а в фундаційнім привілеї 1505 р., надаючи сьому місточку німецьке право, король зносить заразом противні йому права й звичаї польські і руські [Starožytna Polska 2, II, с. 385].
Люблін ще в XVI-XVIII в. був одним з визначних огнищ православ’я і уважавсь питоменним руським містом. На поч. XVI в. (1505 р.) кн. Глинський, роздаючи на церкви гроші з майна кн. Дм. Путятича на видніші православні святині, дає і „на церков святого Спаса“ в Люблині 5 кіп, а під час братського руху при кінці XVI в. (1594) по ініціативі „мещан релии закону светого греческого“ заведено в Люблині при сій церкві православне брацтво. Ще в 1659 р. козаки упоминались між іншими забраними уніатами „монастиря і церкви в Люблині“. Канонік Красинський (1612), описуючи границі Руси (а веде їх з-під Кракова: non longe ab urbe Cracovia) [Mizleri Historiarum Poloniae et m. d. Lithnaniae scriptorum collectio, I, с. 418: quae Carpathios montes attingit non longe ab urbe Cracovia.], між руськими округами згадує Люблинщину. На Україні, під час розбудженя національної свідомості в середині XVII в., „руську“ землю означали під Краків та по Люблін. Хмельницький рахував на поміч православної Руси по Люблін, по Краків, а „ляхів“ відгрожувавсь загнати за Віслу, що тут має значити етнографічну польську границю. В проектах розділу Польщі 1657 p. Вісла знову виступає як границя Руси і православ’я, теж і в умові Дорошенка з Турцією (до Вісли і Німану): очевидно, се був погляд загальний, прийнятий, що Русь і православ’я сягають до Вісли [Michałowski Księga pamiętnicza, c. 375-6. Акты южной и зап. России, III, с. 557: „городы по Вислу реку и в которых жили русские люди благочестивые и церкви были“, IX, с. 167: „Русский народ розделися ныне в различные страны людей… и с другие стороны от реки Вислы, и из третьей страны от Немана, и из четвертые страны от Севска и Путивля“].
При світлі сих фактів в зовсім іншім світлі стають перед нами походи в Польщу Володимира Вел[икого] і вічні короводи західних українських князів з Польщею: багато української землі, а ще більше – землі з мішаною людністю зіставалось за границями Руської держави, або прилучалось до неї тільки на якийсь час. Запись польської княгині Оди (кінець X в.) згадує про Русь на пограниччі з прусами та „руські землі, що протягаються аж по Краків“, і по всякій ймовірності се була Русь не тільки політична, а й етнографічна – остільки докладно вона відповідає пізнішим етнографічним границям. Але пограничний пояс на рівнині дуже рано був мішаний; вже в XV в. залюднення рівнини по Вислоку і Сяну показується мішаним [Напр. вибравши з сяницьких актів XV в. згадки про руські церкви і священників, бачу, що вони більше менше припадають на села, ще й тепер зістались українськими. Лялин (теп. Ялин), українське село за Сяном, називається вже тоді Лялин Руський (Ruthenicalis), і коло нього сидить Лялин Німецький (Theutonicalis, Allemanicum), як поруч українських осад, бачимо вже засаджені чужими насельниками нове Дубецько, Ряшів].
З люстрацій XVI в. бачимо, яка маса німецьких колоністів була в Сяницькім [Жерела до історії України-Руси, т. II (люстр. 1565 р.).], і сей процес накликання чужих колоністів звісний нам вже від Данила, а нової сили набрав, коли стало ширитись німецьке право. Початки сього бачимо ще за Болеслава Тройденовича, що надав маґдебурське право німецькій громаді в Сяноку [Див. т. V, c. 223 і далі]. Але крім сієї пізнішої німецької і польської колонізації мішання етнографічних елементів мусило початись ще давніше, через стрічу української колонізації з польською.
Коли зважити все те, що ми сказали вище про віковічне ослаблення українського елементу на заході, можна з певною ймовірністю висловити здогад, що початкова східно-слов’янська колонізація опанувала була басейн Бугу і Сяну і подекуди наближалася навіть до Вісли; та поворотній рух польської колонізації сперся з нею на вододілах Вепру й Сяну ще в початках, коли ся українська колонізація була досить рідка, як на своїй периферії, і вже тоді – дуже рано, з’явились мішані території по Віслокам і між Вепром та Віслою. Протягом віків потім польські елементи припливали сюди, а українські відпливали, а до того й історичні обставини неустанно ослабляли тут українські елементи на користь польських, і в кінці тільки неужиточна гірська країна зісталася міцно в українських руках.
Далі на північнім заході, на білоруськім пограниччі українська територія тепер кінчиться більш менш дорогичинською околицею; в басейні Нареву бачимо вже переходові говори, посередні між українським і білоруським (заблудовські говори) [На лівім боці Бугу констатують українську територію дальше, до м. Стердиня (Ріттіх); в ній бачать теж переходи від українського до білоруського (Соболевський)]. Українська територія, таким чином, тепер виступає рогом на північ, в басейні Бугу, між польським і білоруським елементом, і відповідає політичним границям Руси XI-XIII в., що досягали р. Нуру, правого притока Бугу [Див. т. II, c. 369 і далі]. Північну частину Побужжя (Дорогичин, Мельник, Брянськ) часто уважають слов’янською займанщиною на ятвязьких ґрунтах [Jaroszewicz Obraz Litwy, I, с. 17; див. до сеї справи Барсова, 2, с. 41 (він кладе ятвязьку колонізацію на Німані й його полудневих притоках до вододілу з Бугом і Прип’яттю), Андріяшева, Очерк ист. Волынской зем., с. 39.]; сей погляд одначе чисто гіпотетичний; про ятвязьку колонізацію на Побужжі ми нічого не знаємо [В XIII в., коли ми дійсно маємо звістки про ятвягів, бачимо їх за Наревом і Бобром.], як і взагалі не маємо фактів, що вказували б на якусь пізнішу руську колонізацію в сім краї.
Тільки той факт, що берестейсько-дорогичинське Побужжя якось слабше тримається Волині, натякає на якусь осібність сього краю – чи етнографічну, чи суспільно-політичну, тяжко сказати. Апріорно можна признати досить можливим, що північна частина руського Побужжя, за Берестям, виходячи за лінію Прип’ятсько-Німанського вододілу, була пізнішою займанщиною; але ніяких певних фактів, що свідчили б тут про пізніший характер української колонізації, досі нема. Остаточно справа лишається невиясненою. Дуже багато ще є роботи філологам, археологам, етнографам, аби положити підвалини для рішення сього питання, як і взагалі для вияснення історії теперішньої границі української території на півночі, її відносин до білоруської та племінного підкладу тутешнього розселення.
Переходячи на полудневі згір’я Карпатів, ми і тут бачимо теж явище, що і на північних. Український елемент тримається дуже добре там, де сидить в збитих масах (навіть зростає, невважаючи на неможливі економічні й культурні відносини й сильну еміграцію); але в мішаних територіях слабне й постійно винародовлюється.
Завважали, що русини особливо легко підпадають під словацький вплив; нехочі переймати що-небудь у мазурів, вони дуже охоче переймають словацьку мову, навіть ходячи до них на заробітки, тим більше мешкаючи в сусідстві [Головацький, Нар. песни, І, с. 743, Broch в Archiv fur sl. Phil. т. XVII на вступі, т. XIX, с. 17]. Тим поясняли масу двоязичних словацько-українських сел на західнім краю Руси, але треба б ще прослідити докладніше тутешні колонізаційні відносини: чи не буде теперішня українсько-словацька мішанина в певній мірі також результатом і старої мішаної колонізації, а не тільки самого ослаблення українського елементу на його західнім пограниччі. Що одначе в мішаних територіях український елемент тут слабне дійсно, се не підлягає сумніву. Русини Спишського комітату переважно вже так пословачені, що тільки грецький обряд і українські елементи в мові вказують подекуди, що ми маємо до діла з колишніми русинами, і над сими „руськими могилами“ уже йде завзята суперечка – чи маємо тут пословачених русинів, чи споконвічних словаків [Статті Шкультетого, Мишика, Цамбеля, Гнатюка]. Документи з попередніх століть виказують русинів там, де вже тепер сидять самі словаки; ще на початку сього століття мали бути значні останки русинів на Ґроні (Gran), де тепер вже значаться самі словаки.
Подібне діється й на українсько-угорськім пограниччі, особливо завдяки державній, суспільній та економічній перевазі мадярського елементу. Ще на початку минулого сього століття подорожній росіянин, переїздячи від Мишкольца через Кошиці на Бардіїв, чув себе серед руської стихії: „від Мишкольца до границь Польщі (!) села і міста по більшій часті зайняті руснаками“ [Броневский, Путешествие от Триеста до С.-Петербурга в 1810 г. (1828), I, с. 192, теж І, 137, 159, 163 – див. Ламанського, Славяне в М. Азии й т. ін., додатки, с. 56]. Тут може бути й перебільшення. Але число русинів на рівнині, між мадярами таки дійсно на очах маліє. Які ж мусив понести страти руський елемент протягом мадярського „тисячоліття“! Мусимо думати, що українські колонії, які й тепер ще переходять за Солону (Sájó), Красну, Самош, лишилися останками далеко густішої колись, коли не масової колонізації (сліди її сильно переховались ще в топографічних назвах). Незалежно від початкового розселення, українська людність мала тенденцію йти з своїх суворих гір на рівнину, шукати легшого хліба (так повстали й українські колонії в Бачці, над Дунаєм – недалеко устя Тиси, уже в XVIII в.). З другого боку, мадярська людність припливала поволі на території пограничні з підгір’ям. В витворених таким чином мішаних територіях український елемент не міг вкінці удержатись.
В Семигороді вже нема русинів, вони згинули, можна сказати, на нашій пам’яті: ще на початку XIX століття мали бути їх останки [Про се див. в примітках (7)]. Слід русинів зістався тут тільки в числених хоро- і топографічних назвах на цілім просторі Семигорода, у всяких мадяризованих, румунізованих і германізованих назвах – Oroszi, Oroszfalva, Oroshegy, Rusesti, Rusielu, Russdorf, Reusdorfel, Rusz i т. и. [Див. мапку назв зв’язаних з Русю у Піча, Die dacischen Slaven, с. 253, Кочубинський op. c. с. 65.] Орографічна й топографічна номенклатура Семигорода взагалі зраджує колишню слов’янську колонізацію, на котру аж пізніше налягали угорські, волоські, німецькї верстви, – колонізацію осілу і культурну від початку: на се вказує факт, що експлотація соляних і рудних багацтв Семигородських гір йде від їх слов’янських осадників; окно, баня, сольнок – слов’янські назви для рудних і соляних ям, – сі слова в мадяризованих і румунізованих топографічних назвах повторюються дуже часто [Матеріал зібраний у Кочубинського, І, с. 15 і далі].
В документах сі слов’янські елементи виступають, відколи починається для Семигорода документальний матеріал – в XII в., а численні „руські“ назви на території Семигорода виразно вказують, що той слов’янський елемент в деякій часті був українським [Др. Піч (Die dacische Slaven, с. 257) бачить і в типі місцевої людності сліди руського елементу, пор. Отчет Филевича, с. 19]. Документальні сліди руського імені маємо від XIII в.: напр. гора Ruscia в грам. 1228 р., місто Forum Ruthenorum, засноване на початку XIII в.; показується, що Bisseni актів XIII в. теж часом означають русинів [Ще письменники XVIII ст. (як Бенке, Едер) висловляли здогад, що Bisseni то русини; Кочубинський догадувавсь, що ся назва в актах XIII-XIV в. означає русинів (с. 63), хоч се ім’я значить властиво печенігів; Філевич переконався, що в оригіналі грамоти 1324 p. замість Bisseni стоїть Rutheni; з того виходило б, що сі імена часом уживались без ріжниці (грамота у Филевича, Отчет, с. 27, див. про неї там же, с. 9-10, 12-13)]. Ще в XV віці було тут чимало русинів, як бачимо з згадки одної папської булі (1446) про численний і великий руський нарід в Угорщині і Семигороді [Quod in regno Ungariae illusque confinibus et Transsyluanis partibus nonnulli Rutheni nuncupati gens quidem satis populosa et grandis numero existant. Katonae Historia critica Hungariae ducum, XIII, p. 497].
На Карпатських горах руське розселення не кінчилось. Слов’янські елементи в хорографії, що служать нам свідками про стару слов’янську колонізацію на всім протягу Семигорода, не обмежаються ним, а йдуть і далі на полудневий схід – на територію теперішньої Молдави [На їх вказав ще Реслер op. c. с. 325]. Руську колонізацію на нижнім Дунаю знаємо документально – вже бачили свідоцтво про неї з нашої літописи : „присѣдяху къ Дунаєви“. Останки її держались тут навіть після турецького печенізько-половецького руху, і були досить значні ще в XII в., коли Галицьке князівство в своїх руках держало нижній Дунай („затворивъ Дунаю ворота, суды рядя до Дуная“ – Слово о полку Ігоревім). Тут перебувало велике число риболовів і ріжних промисловців та всякого вільного люду (прототип пізнішого козацтва), котрого центром був звісний Берладь (Бирлат) на нижнім Дунаї [Про наддунайську Русь див. більше в т. II, гл. 7]. З півночі до сеї наддунайської української колонізації безпосередньо притикали українськї колонії в Семигородскім гірськім краї, і коли під натиском печенігів українські осадники мусили усуватись з чорноморського побережжя, ся чорноморська людність мусила в певній часті рушитися і в сім напрямі – в гори, та скріпити початкову колонізацію.
Таким чином, ми подибуємо русинів на цілім полудневім карпатськім підгір’ї, почавши від Татр до полудневих Трансильванських Альпів, і далі на полудень – до моря. Як же могло б і бути інакше ? Коли в загальнім русі слов’янства на захід і полудень східно-слов’янська колонізація опанувала північне підгір’я Карпатів, а з другого боку – просторонь між Дністром і Дунаєм („сѣдяху по Днѣстру, присѣдяху къ Дунаеви“), цілком природно, що ся колонізація, підіймаючись в гору річками і ними ж спускаючись на другий бік, мусила опанувати й гірський карпатський пояс, майже порожній, позбавлений осілої людності (бо навіть і оборонці теорії, що останки романізованих даків, предки сучасних волохів, заховались підчас великого руху народів в Карпатських, спеціально – в Семигородських горах, признають сі останки незначними). Інакше не могло б і бути.
І розуміється, се мусило початись зараз, скоро українська колонізація присунулась до Карпатських гір від півночі і сходу, а се мусило мати місце десь в VI-VII вв. Тим пояснюється, що ми не маємо ніяких звісток про міграцію русинів за Карпати: переселення пізнішого не було, а при першім розселенні ми взагалі про слов’янську міграцію маємо звістки тільки там, де слов’яни в своїй колонізації приходили до конфлікту з культурними державами. Переселення русинів в Угорщину, почавши від Альма до Федор Коріатовича, які виказує пізніша угорська історіографія для об’яснення української колонізації [Вони вичислені вир. у Черніґа (II, с. 146): русини приходять на Угорщину чотирма наворотами: з уграми, за герцога Тоска, з Предславою – жінкою Коломана і з Федором Коріатовичем.], се по часті непевні, по часті незначні факти, і вони, розуміється, не спроможні об’яснити сієї масової колонізації, а про дійсну українську міграцію ми не знаходимо ніяких звісток в історичні часи.
По думці звісного Аноніма – нотаря короля Белі (XII чи XIII в.), ватагу русинів привів з собою Альм з-під Києва, мандруючи до Угорщини через Русь, а провідниками його через Карпати (бо він ніби йшов з Галичини на верхи Угу) були руські вояки і селяни [Анонім у Ендліхера Rerum hungaricarum monumenta Arpadiana, гл. 10: Similiter (як і половці) et multi de Ruthenis, Almo duci adherentes, secum, in Рanoniam venerunt, quorum posteritas in hodiernum diem Per diuersa loca in Hungaria habitat (пор. гл. 12)]. Коли ми зважимо обставини, серед яких мандрували угри до теперішньої Угорщини – що се була спішна втікачка від печенігів, і навіть, як каже Константин – печеніги уганяли за уграми [De adm. 38.], то можемо напевно сказати, що ані уграм не було в голові забирати з собою русинів, ані русини не мали тоді охоти до них прилучатись.
Для нас Анонім тут служить тільки відгомоном загального в XII (чи XIII) в. погляду, що русини в Угорщині такі ж давні осадники як і угри, і що в Карпатських горах вони вже жили від непам’ятних часів – коли ще угри мандрували до Угорщини. І по угорській міграції вони мусили зістатись довший час тут панами. Кудою прийшли угри над Дунай, се річ неясна і суперечна [Піч напр. боронить і тепер оповідання Аноніма, що угри прийшли через Карпати з півночі (Der nationale Kampf, с. 65-5), Реслер вів їх через Залізні ворота (162), Ґрот (с. 307) через гори в сусідстві Залізних ворот, і т. д.]; по всякій правдоподібності вони з-над нижнього Дунаю до Угорщини мусили йти коротшими дорогами, заходячи туди від полудня, а не від півночі. Але кудою б не йшли вони, в усякім разі вони на початках опанували тільки середньо-дунайські землі і поволі тільки підбивали собі сусідні краї. Підгірська карпатська країна остаточно ввійшла в склад Угорської держави ледве чи скорше XI в.; перед тим вона, разом з галицьким підгір’ям, могла, бодай часами входити в круг політичного впливу Києва. Але з XI в. належала вона до Угорщини певно, і Карпати звуться на Русі Угорськими горами вже в кінці XI і на початку XII в., з огляду на їх політичну приналежність, тим часом як Угрин Симон Кеза, XIII в,. зве їх „Руськими горами“ (Ruthenorum alpes) [Кн. 2, гл. l.] з етнографічного погляду, чи може з огляду на закарпатську, галицьку Русь.
В Семигороді і на північнім побережжі Дунаю виключною і єдиною українська колонізація не була. Не кажучи про волохів, тут від часів початкового розселення мусила стрічатись східно-слов’янська і полуднево-слов’янська (болгарська) колонізація. Угорська традиція говорить багато про болгарську зверхність в семигородських землях і хоч се зістається питанням ще не вповні виясненим, чи Семигород справді належав до Болгарської держави, – дуже правдоподібно, що в моменти особливої сили Болгарської держави, як напр. в 1-ій пол. X в., землі на північ від Дунаю входили в круг її політичного впливу.
Про масову полуднево-слов’янську колонізацію на території Семигорода і Молдави джерела мовчать. Новішими часами звернено увагу на слов’янські елементи в мадярській і волоській мові – що вони в переважній чи значній часті взяті з болгарських діалектів, але се справа мусить бути ще докладніше розсліджена [Про се напр. розвідки Ашбота – Die Anfange der ungarisch-slavischen ethnischen Berührung – Archiv XXII, Болгарское шт и славянские заимствованные слова венгерскаго языка – Известия отд. рус. яз. и слов. 1902, IV. Також Яґіча, Zur Entstehungsgeschichte der kirchenslavischen Sprache (Denkschriften віденські т. 47, 1902) II, с. 376. Яґіч вказував в топографічних назвах Семигорода слов’янські неруські назви (Archiv, XIX, с. 237, пор XX, с. 22- 3). Справа ся також вимагає ближчого роз’яснення]. Останки семигородських болгар (особливо в Чегреді), що звернули на себе особливу увагу останніми часами [Окрім праць вичислених вище, згадати треба ще розвідки Конева і Мілетича, Блъгарски прѣгледъ, 1894, XI і 1896, VI, статті Мілетича в Сборнику болгар. міністерства: Седмиградскитѣ Блъгары (т. XIII) і Зеселението на католишкитЬ Блъгары въ Седмиградско и Банатъ – т. XIV, і рецензію Іречка в Archiv für slavische Phil., т. XX.], уважаються за пізніших осадників (XIII-XIV в.) – богомилів або воєнних невільників.
Стріча з болгарською колонізацією зрештою не мала важного значення: болгарська людність очевидно відпливала з сих країв. Важнішим був елемент волоський.
Вище я згадував за суперечку, оскільки волоська людність Семигорода зложилась з місцевих, перехованих з римських часів останків романізованої людності, і скільки тут мала значення пізніша румунська колонізація з балканських земель; там висловився як за найбільш правдоподібним, що романські останки тут були, але слабші – зміцнила їх уже пізніша міграція з балканських земель. Вона мусила потопити не тільки слов’янську колонізацію Семигорода, але й теперішньої Валахії й Молдави. Її датують ріжно – і X, і XIII віком, а можна класти ще на давніші часи. Волохів (Blaсі) в Семигороді стрічаємо в актах XIII в., але вони мусили тут з’явитись скорше, бо угорська традиція уважає волоську колонізацію дуже старою – старшою, як угорська [Анонім, гл. 24].
При кінці XII в. маємо виразні звістки про волохів на північнім боці Дунаю. По упадку половців, в 2-ій пол. XIII та XIV в., волоська колонізація мусила зміцнитись тут ще більше, і вона залила тутешню українську колонізацію – останки старшої колонізації, ослабленої турецьким натиском X – XII в., і новішу, що прибувала на Подунав’я від XIII в. [Цікава згадка Длуґоша (ще досить близького часом до сієї волоської міграції на півничний берег Дунаю): він знає про витиснення волохами з подунайської Волощини руських осадників, „давніх володарів і мешканців“ сих країв – Hist. Polon., X, с. 277 вид. Пшездєцького. Можна б підозрівати, що Длуґош тут виходить із згадки нашої літописи, як волохи виперли з дунайських країв слов’ян; але бо Длуґош говорить про новішу колонізацію волохів, і не про слов’янських, а спеціально руських осадників, випертих відти ними.]
В результаті – українська колонізація в басейні верхньої Тиси задержалась до наших часів (в масах на підгір’ї, острівцями на рівнині), а в Семигороді і на Подунав’ї зникла цілком. На се вплинула неоднаковість колонізаційшх обставин. Початкову українську колонізацію ми мусимо й тут, на сих західних окраїнах віповідно до її екстенсивності представляли собі досить рідкою. Її крайні етапи могли заганятися далеко, – але вони могли бути тільки дуже слабкі. Тому як на рівнині Дунаю й Тиси з’явились угри, полудневі українські осади, затоплені чужою людністю, стали винародовлятись під впливом політичної і всякої іншої переваги мадярства. Так само згинули слабі останки української колонізації на Подунав’ї під волоським потопом. На карпатськім підгір’ї, полишені самі собі, в неінтересних для мадярів місцевостях русини протягом віків зміцнилися й залюднили сі краї збитою масою. В Семигородських же горах вони не були полишені самі собі; східно-полудневу частину їх зайняли мадяри (шеклери) і німці, а головно, що конкурентами русинів, спеціально охочими до гірського, пастушого життя, виступили волохи. Українські елементи, які заходили сюди, мусили тут відразу перемішатися з волоськими, а що сі припливали далеко інтесивніше, а українські колонії тутешні дуже слабко зв’язані були з територіями своєї масової колонізації, тож не удержались і тут. Але їх останки, як ми бачили, були тут ще досить значні в XV в. На нижнім Дунаї також ще при кінці XVI в. звісні останки „численної й відважної“ Руси: про них згадує папська інструкція леґату Комуловичу 1593 p. [Li Russiani che sono popoli vicini a questi ma su le rive del Danubio de piu numero et piu feroci dell' altri – Русская историческая библиотека, VIII, с. 57.] Турецька міграція, хозари, Хозарська держава, її характер і культурне значення, турецький натиск.
Хозари
Михайло Грушевський
Так виглядає українська колонізація з доби великого слов’янського розселення. Її максимальне розширення одначе не було тривким і скоро поносить великі утрати, особливо в степовім поясі.
Рух східнослов’янських племен на полудень, прокинувшися під час гунського походу, неустанно розвивався потім в V і VI віці, не вважаючи на тривожне тутешнє життя, серед невпинного руху нових турецьких орд і останків старої людності Чорномор’я, що стихійним потоком сунули на захід і знову відливали на схід, коли якась перешкода спиняла їх дальший похід. Серед сеї степової грози, не жахаючися її, слов’янські осадники до пол. VI в., як ми бачили, встигли опанувати все побережжя від Дунаю до Подоння. Вони вміли, видко, приладитися до тривожного, войовного тутешнього життя, вміли знайтися в нім, не гірше тих турецьких чи угорських орд, що блукали степами, поміж слов’янські осади. Слов’янські добровольці дотримували їм товариства в походах, прилучалися до їх мандрівок, розбійничих походів на задунайські чи інші краї. Потім, з переходом аварів, наступило деяке заспокоєння. Турецько-фінські орди на Подонні і Поволжі організувалися під проводом Хозарської орди і загородили турецькому потокові дорогу з Азії до Європи на яких два-три століття і дали трохи спокійніше пожиття нашому Чорномор’ю.
Було се явище незвичайне в житті чорноморських степів і варто придивитися сим рідким ордам, яких роля в історії слов’янської колонізації і культури виїмково випадає позитивно, а не руїнно, як інших. На жаль, відомості про хозар дуже убогі і далеко не виясняють інтересніших питань зв’язаних з історією їх, і відносинами до східно-слов’янського розселення.
Етнічний склад орд, об’єднаних під іменем хозар, був неодностайний. Арабський географ XIII в. Абульфеда каже, що між хозарами були два цілком відмінні типи – чорний і білявий; деякі інші факти також підпирають гадку про помішання у хозар етнічних елементів, що се був комплекс досить ріжнорідного етнографічного складу, з ріжних орд, які в сім турецько-фінськім потоці племен приплили на Подоння. Був висловлений здогад, що основа Хозарської орди була фінсько-угорська, а підпала турецькому впливу – чи то культурно, чи то через завойовання якоюсь турецькою ордою. Назви вищих урядів у хозар турецькі. Істахрі каже, що й мова хозарська подібна до турецької. Але могли бути тут і інші ще етнічні елементи.
[Про хозарів окрім старої книжки Френа (Frahn), де зведено декотрі арабські тексти про них – De Chasaris excerpta ex scriptoribus arabicis (1822) див. статті Григорьєва в збірнику його „Россия и Азия“: Обзор политической истории хозаров і О двойственности власти у хозаров. Далі S. Cassel, Der chasarische Königsbrief aus dem, 10. Jahrh, Берлін, 1876, H. Howorth, The Khazars ware the ugrians or turcs (Труды III междунар. съезда ориенталистов в Петербурге, II, 1879). Голубовского, Болгары и хазары (Киевская старина, 1888, VII, тут вичислена інша література). Tomaschek, Die Gothen in Taurien. Куник, О записи готского топарха, с. 84. Гаркави, Ein Briefwechsel zwischen Cordova und Astrachan (Russische Revue, 1875), Die Schicksale des chasarisceh Briefwechsels (ib. 1877) і Сказания еврейских писателей о хозарах в Трудах петерб. археологич. общества, т. XVII, тако ж Еврейская библиотека, т. VII, 1879, і в Трудах IV археол. зъезда, I (Некоторые данные по истор. геогр. России). Westberg Beiträge zur Klärung oriental. Quellen (Известия петерб. ак., 1899) і К анализу вост. источников (Ж. М. Н. П. 1908). Marquart Osteuropäische und ostasiatische Streifzüge (1903). H. Kutschera, Die Chasaren, 1909 (2 вид. 1910) – слабка дилетантська компіляція.]
Під їх пізнішим іменем стрічаємо хозар вперше в персидській війні Гераклія, розпочатій 622 р.: вони виступають у ній як союзники Візантії проти персів [Теофан, с. 315]. Але досить правдоподібно, що се той сам нарід, який перед тим виступав під назвою акацирів, відомою нам вже з середини V в. Ті акацири тоді сиділи десь в землях середнього Дону чи Волги, в близшім сусідстві болгарів [Пор. Йордан, гл. 5]. Вже за Аттіли вони тримались союза з Візантією й воювали з Аттілею; але потім добровільно піддались гунам [Пріск – Excerpta hist. I, с. 180, 189 (298-9, 310 Hist. gr. min)]. Турецький натиск в середині VI в. дав себе почути і сим акацирам: їх підбили собі сараґури, потиснені савирами – якась турецька, чи мішана орда. Ся нова сполучена сараґурсько-акацірська орда входить теж в союз з Візантією, для добирання „дарунків“. Може в зв’язку з сим, в інтересах візантійської політики, розпочинає вона походи на Персію [Пріск в Hist. gr. m., с. 341, 346 (158, 161-1 ed. Bonn.)]. Тотожність політики сих акацирів VI в. з пізнішою хозарською теж може служити доводом що під назвою акацирів виступали ті ж хозари [Акацирів мав за хозарів вже географ Равенський: quos Chazaros suprascriptus Iordanis Agaziros vocat (IV, l). Маркварт, недавно на місце сього ототожнення поставив ряд інших (що Акацири се угри, або знов що се мордва – с. 40 і XXIV), але ніяких поважних аргументів за такі толкування, а против ототожнювання акацирів з хозарами він не вмів навести. Згадаю толковання акацирів, дане Говордзом, як „білих хозар“ (від тур. ак, білий). Інше толкування, підтримане недавно Марквартом – „лісові люди“ (від турецького аґач, дерево)].
Коли головні маси болгар рушили з азовських сторін на захід, хозари розширюються тут на їх старих кочовищах, підбивають собі останки болгарських орд коло Дону [Теофан, с. 358. Пор. лист кагана Йосифа (вид. Гаркаві як вище). В повнім тексті інтересна згадка, що хозари зайняли місця народу ванантар, вигнавши їх. Найбільш правдоподібно, що маємо тут варіант назви огхондор-болгарів (пор. вище на с. 158 варіанти: вогхондор, уну-гундур й ін.); інші толковання: венеди, анти, в’ятичі і т. ін.], опановують північно-східне Каспійське побережжя, а навіть пробують підбити Закавказзя. Ціле століття – від середини VII до пол. VIII в. переходить в завзятущій боротьбі хозар (вже під сим їх іменем) з арабським каліфатом, що опанувавши персидську державу сасанідів, хотів прилучити й полудневий Кавказ. В результаті сеї боротьби Закавказзя лишилось при арабах. Хозарська границя від середини VIII в. не йшла далі на полудень за Дербент, де ще сасаніди збудували були стіну для оборони від хозар [Про сі війни у Григорьєва, с. 51-7].
На жаль, дуже бідні відомості маємо про розпросторення Хозарської держави на північ від Кавказу, як раз більше для нас інтересне. 3 подій кінця VII і поч. VIII в. бачимо, що хозари були панами на Керченській протоці (в Фанаґорії – Тмуторокані), і в східнім Криму, – навіть в Корсуні з’явився був на якийсь час їх намісник (тудун). Корсунь одначе зістався при Візантії, але в східнім Криму хозари тримались довго [Никифор, ed. de Boor, p. 41, 45. Теофан, с. 378, 378. Католог єпархій вид. de Boor (Zeitschrift für Kirchengeschichte, 1891). Житиє Кирила. Див. вище с. 100].
Наша літопись каже, що певний час їх зверхність признавали східно-слов’янські племена, не тільки подонські, а й подальші, як в’ятичі на Оці, радимичі на Сожу, а навіть і поляни; в’ятичі, по її словам, зіставалися під зверхністю хозар навіть ще в другій половині X в. В листі хозарського кагана Йосифа (нібито з другої половини X в.) Хозарська держава на півночі досягає кочовищ угрів (ганґрін), на північнім сході – Яїка [Ганґрін – vulgata, але правдоподібна; в перекдаді повного тексту, виданім Гаркаві (Еврейская библиотека, VII, с. 160, пор. Труди IV з’їзда) маємо: гаґрії. Між підвласними народами в сім тексті бачимо „велтит (або венентин, ванантят), север (савар, суур), славіунъ“; велтит толкують як в’ятичів, север як сіверу; але обидва імени можуть бути й анахронічною ремісценцією тутешніх венантарів і савирів. Лист сей не перестає бути загадкою; але як він сам по собі навіть і апокріф, то здається має якісь реальні підстави в традиції].
Але центром Хозарської держави були прикаспійські землі – на усті Волги лежала їх столиця Ітиль; далі на полудень, недалеко устя Тереку був славний своїми виноградними садами Семендер [Вестберґ op. c]. Тут при Каспійськім морі мусила сидіти й властива хозарська людність. Араб ібн-Хаукаль (X в.) каже, що вона жила в плетених з хащу хатах, обмазаних глиною; з оповідання кагана Йосифа виходить те ж, що се була людність осіла, жила з хліборобства й городництва; уживала головно рибу й рис, що мабуть сіявся на місці [Див. у Гаркаві. Сказания мусульманских писателей, с. 92 і 220, лист. Йосифа – Евр. библ. с. 161. ].
Державний устрій хозар був дуалістичний, досить звичайний у народів турецького кореня або культури: голова держави каган був окруженний надзвичайним поважанням, але не мав дійсної власті, а правив державою властиво його намісник – беґ. В сим відгадували сліди колишнього підбиття хозар якоюсь чужою (турецькою) ордою; але може бути, що се було узурпацією власті з боку начальників війська – беґів. Як зазначують араби, се була одинока держава в тих краях з постійним військом, рекрутованим з магометан і слов’ян [Масуді – у Гаркаві, с. 130], і власть беґа опиралася на війську. Політичний устрій мав загалом визначатися великою толеранцією для ріжноплеменних підданих, хоч у теорії власть кагана була вповні деспотичною.
Хозарські міста мали важне значення як посередники в торгівлі й культурних зносинах Європи й Сходу. В Ітилі, як оповідає Масуді (1 пол. X в.), було сім судів – два для магометан, два для хозар, два для місцевих християн і один для слов’ян, руси й інших поган. Подібне оповідається й за семендер: магометани мали там мечеті, християни – церкви. Жиди – божниці [У Гаркаві, Сказания, с. 129-130 і 220, пор. каталог єпархій де-Боора, де виступає епіскоп ό 'Αστήλ – правдоподібно Ітиль]. Хозарія провадила велику торгілю з слов’янами й іншими східно-європейськими народами й служила для них посередницею в зносинах з каліфатом і передньою Азією, подібно як і Болгар, столиця поволжських болгар.
Ще важніше культурне значення мала Хозарська держава, як забороло східної Європи проти азійських орд. Ми маємо докладніші відомості про се тільки з X в., але вони кидають світло взагалі на становище Хозарської держави. В X в. хозари не дозволяли турецькій орді узів переходити з-за Волги в чорноморські степи і рівно ж не перепускали на схід європейських піратів-русинів, що човнами ходили грабувати каспійські береги [У Гаркаві op. c. с. 181, Каган Йосиф – Евр. биб. с. 160-1. Аналіз звісток у Маркварта, с. 337 – 341]. В тім удержанні спокою був економічний інтерес Хозарської держави, що мала під своєю зверхністю і чорноморські і прикаспійські землі та вибирала доходи з торгівлі сих земель. Тоді, в X в., Хозарія була вже настільки слаба, що не завсіди могла служити таким заборолом для сих розбійничих обосторонніх походів; але в VIII-IX в. була вона сильніша, й значення її в сім уде[р]жанні спокою й опіці торгівлі було більше.
На жаль, маємо дуже бідні відомості про сю цікаву боротьбу хозар з турецькими ордами. Орда алтайських турків, що в другій половині VI в. опанувала була прикаспійські землі, очевидно, незабаром втратила свою силу на заході. Натомість в IX в. починають натискати на хозарів угри і печеніги. В арабських джерелах є звістки що в середині IX в. на хозар так сильно натиснули турецькі орди, що вони просили помочи у арабів [Ібн-ель-Асір у Григорьєва, с. 58]. В кінці IX в. хозари, не мігши дати собі ради з печенігами, перепустили сю орду в Європу [Константин Порфір[ородний], De admin. imp. с. 37, Константин тільки хибно толкує сей факт, що то хозари навмисно, в спілці з узами, прогнали печенігів в Європу.], і дальша східна політика їх лежить в здержуванні орди узів.
Взагалі почавши з кінця IX в. Хозарська держава хилиться й упадає. Як бачимо з оповідання Константина Порфірородного, хозари тоді мали проти себе з полудня кавказьких аланів і чорних болгар, що були вже незалежні від них, зі сходу орду узів, з заходу печенігів [De adm. 10-12]. Візантія зміцнила своє становище в Криму і ограничила хозарські впливи з сього боку, а на Дніпрі формується Руська держава, що не тільки забирає слов’янські народи з-під зверхності хозарів, але й нищить їх державу своїми походами. Симптомом упадку Хозарської держави уже з IX в., крім згаданої звістки арабів про їх безрадність в боротьбі з турками, служить звісний епізод з побудуванням Саркела на Дону за цісаря Теофіла, переказаний у Константина Порф[ірородного].
Як ні толкувати сей, в подробицях досить загадковий епізод (чи так, що ту кріпость поставили греки з власної ініціативи, як забороло для своїх кримських земель против хозар [Таку гадку висловив Успенський, переносячи заразом сей епізод 1-ої полов. IX на початок X в. (Византійские владения на северном берегу Черного моря в IX и X вв., Киевская старина, 1889, V). Хоч оброблена ним дуже делікатно, ся гадка лишається все-таки лише гипотезою супроти категоричних свідоцтв Константина щодо фактичної вірності незбитих. Полеміка Успенського з Василевським в сій справі в Ж. М. Н. П. і К. С. 1889. Див. іще Ламанського, Житиє св. Кирилла – Ж. М. Н. П. 1903, VI, с. 353-4.], чи дійсно – як оповідає Константин, зробили вони се на прошення своїх союзників хозарів і для їх оборони), – в кождім разі сей факт показує, що тоді, в 1-ій пол. IX в. хозари вже сильно підупали. Коли кріпость ставилася для оборони хозарів, як категорично каже Константин, то таким небезпечним сусідом хозарів від заходу були тоді угри [Пор. арабську звістку (IX в.): „Кажуть, що давнішими часами хозари, боячися мадярів та інших сусідніх народів, копали рови на оборону“ (Известия ибн-Даста, с. 27).], а може вже й Русь починала непокоїти Хозарію, і поставлений на Дону Саркел міг мати спеціальною метою – заступити їй дорогу з Дону на Волгу та на Каспійське море [Як місце Саркела вказують на городище на лівім боці Дону, на ґрунтах с. Цимлянської, де розкопки показали сліди мурів з цегли, фрагменти Візантійських колон (може церкви), хрести і монети Візантійські і руські. Див. В. Сизов, Раскопки близ Цимлянской ст. на Дону, Труды VI съезда, т. IV; Попов, Где была хозарская крепость Саркелъ – Труди IX археол. з’їзда, т. І і там же т. II, с. 102 – дискусія; Зверев, Материалы по археол. Дона (Памят. кн. Воронеж. губ. 1894). Ласкин, Сочинения Константина Багрянородного, с. 223 і далі. Вестберґ op. c. розд. 4 і Маркварт, гл. І (інакші гадки).]: як раз сі походи страшенно нищили Хозарію в X в. і в кінці привели до останнього удару за Святослава, що звів до марних останків колишню славну Хозарську державу.
Крім ворогів сторонніх, на ослаблення хозарів в X в. вплинула якась внутрішня боротьба, звісна нам з короткої згадки у Константина Порфір[ородного]: по його словам, між хозарами десь при кінці IX в. настала внутрішня війна і побита партія вийшла й прилучилась до угрів [De adm. 39].
Угри
Михайло Грушевський
Мандрівка угрів, їх побут на Чорномор’ї, напади на слов’ян
Я вже згадав, що в листі кагана Йосифа північна границя Хозарської держави протягається до угрів; звістка ся в кождім разі правдоподібна, і може не без впливу хозарського натиску західна частина угорського народу, відділившись, пустилася на захід, під іменем угрів-мадярів. Тепер знаємо зовсім певно, що в уграх, або мадярах, як вони себе звуть, маємо нарід фінського кореня, найбільше зближений до теперішніх зауральських воґулів і остяків (західні сусіди – зиряне й вотяки досі звуть сі народи Jögra) [Вінклер у своїй статті на підставі язикових явищ уставляє такий ряд впливів, яким підпадала фінська основа угрів: турецький, монгольський, дравідійський, іранський, кавказький. Дравідійські впливи, коли б на них здатись, вказували б на глибокий Іран, кавказькі – на краї прикавказькі, як на етапи сеї міграції. Побут угорської орди в кавказьких краях доказує Зічі також і археологічними вказівками].
Але як показує мова, сей фінський елемент підпав значним впливам турецьких елементів, що могло статися чи то через зносини або мішання, чи то через завойовання. Константин Порфірородний оповідає про хозарську зверхність над уграми й прилучення до них певної часті хозар; могло бути й більше таких фактів примішування до угорської орди елементів турецьких або панування над нею турків.
[З літератури початків угрів і їх міграції занотую дещо для нас цікавіше: Hunfalvy Ethnographie von Ungarn, 1877, йогож Die Ungarn oder Magyaren (Die Völker Österreichs-Ungarns, 1881). Vambery Ursprung von Magyaren і критику Hunfalvy: Vambery's Ursprung der Magyaren, 1883. Грот, Моравия и Мадьяры, 1881, Géza Kuun Kelationum Hungaroram cum oriente historia antiquissima, 1895. E. Zichy La migration de la race hongroise, другий титул: Voyages au Caucase et en Asie, 1897. Westherg Beiträge zur Klärung orientalischen Quellen über Osteuropa (Bulletin de I'Académie de Spbg., V серія, XI, 1899, розд.: Magyaren). I. Hampel, A honfoglálasi kor nazai emelékei, 1900 (пам’ятки з часів, як мадяри осідали на нижнім Дунаї – реф. в Věstnik Slov. Fil. a Star. I), H. Winkler, Das Finnenthum der Magyaren (Zeitschrift für Ethnologie, 1901). Маркварт ор. с., passim. Мункачі в Ethnographia, 1904. Lüttich Ungarnzüge in Europa im 10 Jhrh, 1910].
Нема ніяких певних відомостей про те, коли відлучились мадяри від своїх земляків і пустилися в мандрівку на захід [De adm. 38]. Константин Порфірородний [Оповідання угорського Аноніма – нотаря кор. Белі зовсім стратило кредит в науці] – одиноке більш певне джерело про угорську міграцію оповідає, що „турки“ (як він зве мадяр) за давніх часів сиділи коло хозар, під їх зверхністю той край звався Лебедією, по імені головного угорського „воєводи“ βοεβόδου ), і був на річці Χιδμάς інакше Χιγγουλούς. Під натиском печенігів угри розбились на дві частини: одна зісталась на сході (у Константина – коло Персії), друга перейшла в край Ателькузу і звідти потім емігрувала на середній Дунай. Але при тім виходить, що угри сиділи коло хозар тільки три роки; печеніги прийшли в Європу при кінці IX в., а вже 893 р. угри емігрували на середній Дунай.
Таким чином, сей цілий перехід угрів через чорноморські степи виходить у Константина незвичайно швидким, щось подібно, як у аварів. Се само по собі досить сумнівне і будило ріжні підозріння щодо своєї достовірності. Тепер же не може вже бути ніякої непевності в тім, що угорська мандрівка з-над Уралу над Дунай в дійсності розтягнулася на довгий час, щонайменше як століття. Против пізнішої звістки Константина маємо сучасні арабські відомості. Ряд арабських письменників переказують нам звістки про угрів з часів їх мандрівки, і йдуть сі звістки, очевидно, з джерела середини IX в., або другої чверті його; угри тоді сиділи в чорноморських або прикавказьких степах і були звісні як войовна, розбійнича орда, що сильно докучала своїм сусідам.
[Вперше сі звістки опубліковано з ібн-Русте, письменника X в., але тоді не було відгадано їх походження; аж пізніше, коли прибули аналогічні звістки у аль-Бекрі, і особливо у Кардізі, видані Бартольдом в 1897 р., стало виясняться, що маємо перед собою звістки з середини чи навіть першої половини IX в. Здогадуються, що джерелом їх була географічно-політична праця про Римську (Візантійську) державу і сусідні варварські краї Мусліма абу-Джармі – до нас вона не дійшла, але з неї користав і Джайгані, і географи X віку. Маркварт дає таку табличку сих географічних праць:
абу-Джармі	Джайгані	Ібн-Русте	
N	Мухамед-і-Ауфі
Бекрі	
N	трактат вид.Туманским
Kардізі
Про особу Джармі і його писання деякі відомості подає Масуді – див. витяги у Васильєва, Византія и араби при амор. династії, дод. с. 73.]
З огляду на се, мандрівку угрів з-за Волги приходиться посунути назад против Константинової дати дуже значно, принаймні на початки IX в. З тим набирають вірогідності й ріжні звістки про угрів на західних границях в другій половині IX в. Очевидно, Константин в своїм оповіданні збив до купи факти з довшого часу [Один з новіших мадярських істориків Marczali (у Szilagyi A magyar nemzet türténete, І, с. 20 і далі), найдалі відходячи від Константинового оповідання, припускав, що угри вже коло 700 p. прийшли до Лебедії, пробули там довше. як століття, і в Ателькузу сиділи довший час].
Щодо місць, де угри, по словам Константина, перебували в сій міграції, то Лебедію зовсім не можна докладно означити; уміщують її між Дніпром і Доном (Χιγγουλούς тоді міг би бути Орелею, „єгоже Русь зоветь Уголъ“) [Іпат. с. 427. У всякім разі не Інгулом, як думають звичайно.], але все се зовсім гіпотетичне. „Ателькузу“ ж безперечно означає край на лівім боці Дунаю (від Дунаю до Дністра, чи аж до Дніпра – сього не можна знати). Саме слово толкують як „річка Кузу“, край над Кузу. Се була вже остання станція угрів по дорозі до середньодунайських країв. Перед тим по словам арабського джерела вони сиділи над „двома ріками, що течуть в Римське (Чорне) море“, в сусідстві Кавказьких гір, мабуть над Азовським морем (коло Кубані або Дону).
Весь сей час вони пробували, таким чином, в безпосереднім сусідстві наших племен [Про сліди старого життя з слов’янами в мадярській мові і походження їх В. Munkácsi, Die Anfänge der ungarisch-slavischen Beruhrung (Die Donaulander, 2, 1899), статті Ашбота, цитовані вище, с. 224 і полеміка Меліча против них в Archiv, XXXI, також стаття Janko про руські терміни в угорськім рибальстві – M. N. Mðzume nápr. oszt. Ertesitöje, 1900 – реф. в Věstnik Sl. Star. IV, с. 51.]; але се сусідство угрів, по словам арабського джерела, для наших племен було дуже гірке і мусило прикро відбитися на чорноморській колонізації. „Вони панують над всіми сусідніми слов’янами, обтяжають їх тяжкою даниною і поводяться з ними, як з своїми невільниками. „Вони неустанно нападають на слов’ян“. „Воюючи слов’ян, вони забирають у них невільників та відводять їх берегом морським до одної з пристаней римських, що зветься Karch (мабуть Керч). Греки виходять їм на зустріч, мадяри заводять торг з ними, віддають їм своїх невільників, а за те дістають грецькі наволоки, кольористі коври й інші грецькі товари“ [Известия ибн-Даста, с. 27, Бартольда Отчет, с. 122, Записи, с. 214 і К анализу, с. 20, Маркварт, Streifzüge, с. 27 й ін. Про угорські походи на чорноморськім побережжі в 860-х рр. также в житії Константина-Кирила. Karch толкують іще як Тмуторокань, Каршну і т. д. Против Керчі підносять те, що в IX в. вона не належала до греків; але можлива тут деяка недокладність у Араба, а можливі й ріжні політичні зміни в Керчі, нам незвісні].
Наша Повість, знаючи про перехід угрів, нічого не каже за якесь „примучування“ від них. Вона говорить тільки про один епізод, що якась ватага угорська йшла попри Київ, але й се оповідання виглядає на книжне об’яснення того, як з’явилось урочище Угорське в Києві [Идоша Угре мимо Киевъ горою, єже ся зоветь нынѣ Угорьскоє, и пришедше къ Днѣпру, сташа вежами; бѣша бо ходяще яко и Половци“, каже Повість – Іпат. с. 14. Уграм, розуміється, не дорога було йти коло Києва, могла хіба якась ватага заблукати, але й се робить непевним та обставина, що літописець тим угорським походом хоче об’яснити назву київського урочища. Отже, сей похід непевний і трудно з того вимірковувати якийсь напад угрів на Київ, як робить і тепер Літіх (кладучи його на р. 862). Натомість сі угорські вежі виглядають як реальна народна згадка про угрів.
Цікаво, що вичисляючи орди, які переходили на Русь, Повість ставить наперед печенігів: „По сихъ бо (Обрах) придоша Печенизѣ, и пакы идоша Угри Чернии мимо Кыевъ“ (с. 7), хоч в дальшім оповіданні угри випереджають печенігів, бо приходять ще за Олега, а печеніги аж за Ігоря. Се переставлення печенігів перед уграми свідчить, що перехід угрів в руській традиції лишив дуже незначний слід і злився з печенізьким. В обох разах прихід угрів датується на основі чужих джерел, і сі дати не мають значення для історії Руси. Прихід угрів оповідається в зв’язку з історією проповіді Кирила і Методия та з завойованням Морави уграми, і дата 6406 (898) р., під котрою поставлена і ся проповідь, і прихід угрів під Київ, і їх війни з греками і Моравою, викомбінована, як правдоподібно пояснив Шахматов (Хронология древн. рус. летоп. сводов (Ж. М. Н. П., 1897, IV), з Житія Кирила й Методія. В усякім разі вона не відповідає хронології угорського походу]. Наш книжник, мавши нагоду кілька разів говорити про угрів і знавши якусь пам’ять про них в традиції, очевидно нічого не чув і не умів нічого сказати про якусь біду від них, як розказав про аварів. Біда дотикала більш полудневої колонізації, що мало інтересувала киян, хоч без сумніву дуже сильно відбила на тутешнім українськім житті.
Побут угрів в наших степах закінчився в 890-х роках. З своїх становищ над долішнім Дунаєм угри на заклик Візантії взяли участь у війні греків з болгарами; але болгари напустили на них печенігів, і попавши між два огні, угри пустилися в гору Дунаєм – на колишні кочовища гунів і аварів, і тут осіли. Тим закінчилася їх мандрівка.
Печеніги
Михайло Грушевський
Їх мандрівка і напади, ослаблення української колонізації на Чорномор’ї, боротьба з печенігами в Х-ХІ вв., скріплення границь, останки слов’янської людності в степах
Мандрівка угрів та їх пустошення серед чорноморської колонізації були предтечею далеко грізнішого для неї походу. Вже в середині IX в. сильно налягали на хозар печеніги. Хозари заступали їм дорогу на захід, тим часом зі сходу тиснули печенігів узи (торки наших літописей), а за ними ще сильніша орда кіпчаків-половців. По словам Константина Порфірородного, печеніги тоді сиділи між Волгою і Уралом. Хозари, не витримавши натиску печенігів, нарешті перепустили їх; се мусило статись не пізніше 70-80 рр. IX в. [Константин каже (De adm. 37), що те сталося тому п’ятдесять або п’ятдесят п’ять літ, а що ся частина укладась коло 950-го р. (в 951-2, як виводить Bury) то печеніги мали б перейти Волгу в останніх роках IX в. В дійсності печеніги мусили перейти Волгу скорше].
Перепущена за Волгу, Печенізька орда упала на угрів і погнала з їх кочовищ. Розбиті угри рушили на схід, і печеніги, ступаючи по п’ятам їх, вже на початку 890-х років з’явилися над нижнім Дунаєм, там винищали кочовища угрів і тим примусили їх перейти в середньо-дунайські краї [Про сей епізод і його суперечну хронологію див. у Ґрота op. c. гл. V, Голубовського, Печенеги, гл. III, Маркварта, с. 519 і далі, Bury, § 13. Наша Повість дає для приходу печенігів дату 6423, себто 915: „приидоша Печенѣзи первое на Рускую землю и створше миръ съ Игорем, идоша къ Дунаю“. Але по правдоподібному об’ясненню Шахматова (Хронология, с. 473), літописець викомбінував її з оповідання Амартола про участь печенігів в грецько-болгарській війні 914 р., що слідом і переказує: мусив міркувати таким чином, що як печеніги ходили на Дунай, то мусили йти через „Рускую землю“, а коли притім не звісно про війну їх з Ігорем, то очевидно „створивше миръ“].
Печенізький перехід з-за Волги над Дунай виглядає як дуже скорий, справжній степовий оркан, щось подібне до аварського. Але печеніги не перейшли далі на захід, як авари, а зістались в наших степах.
Своїми ордами вони роскинулись на цілій простороні від Дону до Дунаю. В першій половині X в. „Печенізька земля“ (Πατζιναχια ) по оповіданням візантійців простягається „від нижньої частини Дунаю, насупроти Дістри (Силістрії) до хозарського замку Саркел“ (на Дону) [De admin. imp. с. 42; про сю главу див. гадки в розвідці Успенського: Византійские владения на сев. берегу Черного моря (Київська Старина, 1889 IV, 263 (він уважає се реляцією з початку X в.) і Bury The treatise de administrando imperio. – Byz. Zeitschr, 1906, § 14]. Константин оповідає, що з восьми колін, з котрих складалась Печенізька орда, чотири кочували на схід від Дніпра, чотири – між Дунаєм і Дніпром. По його звісткам два печенізькі коліна, займали західний край степів, над Дунаєм, одно „в сусідстві Руси“ – полян, друге – в сусідстві уличів, деревлян і лучан, значить між Дністром і Дніпром. День дороги мав ділити сі печенізькі кочовища від русько-слов’янської позастепової колонізації. За Дніпром печенізькі кочовища притикали на сході до земель хозарів і аланів, на полудні – до кримських володінь Візантії [De adm, с. 37]. Місця печенігів за Волгою зайняли узи-торки.
Спільне пожиття з численною, дуже войовною й хижою Печенізькою ордою для слов’янської степової людності було занадто тяжким. Зворохоблена вже перед тими угорськими погромами, вона тепер починає рішучо кидати небезпечні місця і в великих масах мандрує в спокійніші краї. На жаль, весь сей процес йде поза нашими очима: не згадавши ні словом про пустошення угорські, наша літопись про печенігів починає говорити аж тоді, як вони своїми нападами стали пустошити околиці Києва, а се сталося вже в другій половині X в. Одинока подробиця з степового життя, яку переказують нам джерела – се трудності, які робили печеніги на степових шляхах. В оповіданні Константина про торгівельні каравани Руси, що ходили з Києва Дніпром і морем до Царгорода в першій половині X в., бачимо, що сі каравани мусили ходити оборонною рукою, бо й на Дніпрі й на морськім побережжі вистерігали їх печеніги [De adm, с. 9].
Кн[язь] Святослав і загинув в степах від печенігів, що стерегли його коло порогів, прочувши про його багату здобич, і переловили в дорозі до Києва. Всю іншу обстанову тодішнього життя в степах і на степовім пограниччі можемо доповнити хіба з пізніших, половецьких часів: неустанні набіги на міста і села, що мусили жити в вічнім страху, на воєнній нозі; підчас нападів забирання в неволю великих мас невільників, що продавались в кримських портах на роботу в далекі краї, й вирізування всіх нездалих до роботи, до продажі; нищення осад; в результаті – утеча людності й запустіння цілих країв. Не треба забувати, що два віки спокійного господарського життя відділяло сі степові тучі IX – X вв. від тривожливої епохи розселення. Часи розселення у полудневих українських осадників виробили були ворохобний і войовний характер, тоді вони могли охоче ставати спільниками розбійничих походів гунів та болгар; за два віки спокійнішого життя вони відстали від того, і переважна маса не мирилась з таким тривожним пожиттям та вибралася з степів.
Ми бачимо тільки результати сього всього, та й то подекуди значно пізніше, коли вже місце печенігів заступили в степах торки й половці (в другій половині XI в.), тож мусимо тут говорити про результат турецького пожиття взагалі, протягом X (почасті IX-го) і майже цілого XI віку.
Вже говорячи про колонізацію уличів та тиверців (в етнографічнім огляді), „Повість“ оповідає про неї в минулім часі: „сѣдяху по Бугу и по Днѣпру (Днѣстру)“, „присѣдяху къ Дунаєви“, “бѣ множество ихъ“. Вона додає, що міста (замки) їх ще й досі існують („суть городи ихъ и до сего дне“), і тим виразніше відтінює, що сама колонізація чорноморська – справа минула: міста зістались, а самої колонізації, сього колишнього „множества“ вже не було.
Вище наведено звістку новгородської редакції Повісті про перехід уличів з нижнього Дніпра за Бог в першій половині X в. і вказано, що й сей перехід стався, по всякій ймовірності, під впливом печенізького натиску. Ми мали б тут один епізод з історії уступання чорноморської української людності з степів на північ. Але тягнувся сей процес довго, степи пустіли поволі, степенуючись від більше небезпечних околиць до менше загрожених. По перших, сильніших міграціях, викликаних першими грізнішими катастрофами, сей відлив руської людності тягнувся мабуть не одну сотню літ, і останки степової людності могли ще мандрувати звідси і в XI-XII в.
Уличі переходили в краї між Богом і Дністром – певно на середній і верхній Бог, на північний захід. В сім напрямі мусила взагалі уступати степова людність. На півночі вона приливала до готової вже колонізації, помножала її людність і причинялася до відпливу її далі на північ; одним з результатів сього відворотного руху треба прийняти розвій колонізації лісових і багнистих просторів північної України, занедбаних, певно, під час вільного походу на полудень. На заході лежали ще слабо колонізовані, теж занедбані в перших початках гірські околиці Карпатів; на їх колонізацію витиснення українських осадників з-над моря мусило мати теж рішучий вплив. Дуже правдоподібна думка, що сюди – в карпатські й закарпатські краї, пішла подністрянська, тиверська й дулібсько-улицька людність [Пор. Барсов, 2, с. 100, Потканський, Lachowie, с. 196 (гадка тут висловлена не зовсім зручно)]. На сей час можна класти зміцнення колонізації карпатської Руси взагалі.
Подібний процес повільного уступання української людності з чорноморських степів мусив мати місце і на лівім боці Дніпра, тільки тут ми не маємо навіть тих скупих вказівок, як на правім. Можемо тільки з одного боку (на підставі чужоземних відомостей) констатувати залюднення Подоння, мабуть до самого Азовського моря, перед приходом угрів і печенігів, а з другого боку, описи походів на половців на початку XII в. показують вже сильне спустіння степів на полудень за Посуллям, так що там зістались тільки слабі останки колишньої української людності. До XII віку степи взагалі спустіли вже так сильно, що треба аж виловлювати натяки на існування там останків слов’янської людності. Лівобічна людність мусила відти відступати переважно теж на північ, чи скорше на північний захід. Подібно як колонізаційний потік в Подоння при першім розселенні йшов з середнього Подніпров’я в полуднево-східнім напрямі, так і відлив з Подоння й Азовського помор’я, по старим торгівельним дорогам, мусив піти на північний захід, головно на Подніпров’я, особливо лівобічне (по часті може і на правобічне – з країв нижнього Дніпра) [Тому трудно прийняти гадку Шахматова (К вопросу о происх. рус. народностей, с. 13-4, почасті і в новішім: Юж. поселения вятичей), що подонська людність (котру він уважав за сіверян, потім за в’ятичів), відливаючи на північ, масами колонізувала землі по Оці. Йому на се невдалося дати ніяких важних доказів, і така колонізація просто і виключно на північ досить неправдоподібна].
Про боротьбу чорноморської Руси з печенігами Повість нічого не каже нам. Не знаємо й того, чи робили київські князі які-небудь заходи для оборони степової людності, що вже стояла в більш або менш тісній залежності від Києїва. Одинока лаконічна згадка Повісті під 920 p. говорить тільки, що кн. Ігор воював з печенігами [Іпат. с. 26]. Більше займатись печенігами літопись наша починає з того часу, як вони в другій половині X в. стали сильно давати себе знати київським околицям. Під 968 p. вона записала: „Приидоша Печенѣзи пѣрвоє на Рускую земли“, що має означати перший напад на Полянську землю, переказаний літописцеві традицією [В Повісті є два такі перші походи печенігів на Руську землю, записані навіть в тих самих словах, один під 915, другий під 968 (одна з кодексів -Хлєбніковський завважив сю суперечність і поправив під 968 роком: „пѣрвое на „второе“). Се могло з’явитись таким чином, що напад під 968 p. був дійсно записаний в Повість, як перший відомий, але пізніший редактор викомбінував з грецького джерела і записав під 915 p. ще давніший прихід, як „первий“, не поправивши пізнішого].
Але се був вже великий похід: печеніги, використавши час, коли Святослав воював в Болгарії, великою ордою („бещисленноє множество“) обложили Київ, перервали всякі зносини, і руські помічні полки, що прибули з-за Дніпра, не відважались йти під Київ. Аж вість, що Київ на другий день має піддатися печенігам, і страх кари від Святослава примусили їх йти на поміч киянам. Та й тоді тільки припадок, як оповідає Повість, вирятував Київ: печеніги прийняли сих Задніпрянців за військо Святослава й забрались.
В дійсності сю облогу самого Києва мусили випередити менш голосні напади печенігів, шарпанина Полянської землі й київської околиці. Тільки вони не заціліли в народній традиції, записаній літописцем. Взагалі він переповідає тільки ті епізоди з печенізької біди, що зв’язані були з якимись народними переказами або місцевими пам’ятками: така історія про нахід печенігів на задніпранські околиці, „но оной сторонѣ отъ Сулы“ (під 993 р.), зв’язана з легендою про побіду руського хлопця над печенігом і з іменем Переяслава, заснованого там, де той хлопець „переяв славу“ у печеніжина. Епізод 996 р. зв’язаний з церквою Преображення в Василеві, бо коли печеніги прийшли під Василів і Володимир, не устоявши „з малою дружиною“, тікав і ховався під мостом, він обіцяв поставити церкву за своє тодішнє спасіння і поставив справді церкву Преображення. Історія про облогу Білгорода (під 997 p.) зв’язана з мандрівним анекдотом (з циклу оповідань про дурних людей), як білгородці обдурили печенігів, переконавши, що вони з землі дістають кисіль, і тим примусили їх кинути облогу. Нарешті останній печенізький похід за Володимира зв’язаний з смертю кн[язя] Бориса і взятий з його житія.
Та нам від сих припадкових епізодів цікавіші ті загальні уваги, що кинув при тих оповіданнях літописець. Приступаючи до оповідання про білгородський кисіль він каже, що з печенігами була повсечасна боротьба: “бѣ бо рать бес преступа“, і Володимир ходив в північні волості збирати війська на війну з ними („по вѣрхние воѣ“ – тут про верх Дніпра, взагалі північні волості) [Іпат. с. 87]. Оповідаючи про те, як Володимир будував „гради“ навколо Києва і сюди виводив осадників з північних земель (факт, що мусили добре запам’ятати в народі), літописець пояснює також: „бѣ бо рать от Печенѣгъ“ [Іпат. с. 83].
Сі, по дорозі кинені уваги власне розкривають перед нами тодішні обставини, коли печеніги, опанувавши степи та розігнавши з них переважну масу української людності, в другій половині й особливо – в останній чверті X та на початку XI в. здобули вільний приступ і до дальших земель та налягли на невинищені ще краї в районі середнього Дніпра, особливо на околиці голосного своїми скарбами Києва. Київські околиці були в неустанній облозі від них. Хоч літописець і каже, що Володимир „бѣ воюя ся с ними и одоляя имъ“ [1 с.], але самі наведені ним епізоди показують, як тяжка була ся боротьба. Місцевих сил не ставало, приходилось стягати війська з далеких північних волостей. Не ставало люду й для осадження новопобудованих міст – кріпостей в околиці Києва: знов приходилось для залоги стягати („нарубати“) заможніших людей з північних земель: „отъ Словенъ, и отъ Кривичъ, и отъ Чюдий, и отъ Вятичъ, и отъ сих насели грады“ [Іпат., с. 83. Варіант: „и от всѣхъ град“ (1, Новгородська літоп, с. 65)]. Очевидно, околиці Києва пустіли дуже швидко.
Місто Родня на усті Росі в Дніпро ще стоїть на початку третьої чверті X в.; над Дніпром, що забезпечив зносини з Києвом і північними землями, українська людність могла взагалі держатись довше. З оповідання Константина про українське пограниччя з печенігами виходило б, що в першій половині X в. відкриті уличами „руські“, себто полянські осади над Дніпром, що досить далеко простягались в степ. Поодинокі замки могли держатись і по Росі. Але Поросся загалом при кінці X в. було вже так ослаблено, що Володимир навіть пожалував праці укріпляти й боронити його від печенігів, а заходився коло будови замків в ближчих околицях Києва по Стугні й Ірпеню. Про сю лінію укріплень літопись каже виразно; про укріплення Білгорода на Ірпені вона згадує під 992 р.: „Володимеръ заложи градъ Бѣлъ и наруби въ нъ отъ инѣхъ градъ, и много людий сведе в онь, бѣ бо любя городъ ось“; місто певно було тут і давніше, тепер тільки укріплено його, розуміється – в зв’язку в цілою системою кріпостей для оборони від печенігів [Про будову замків Володимиром є спеціальна (правда – не дуже багата змістом) розвідка Бережкова в Чтениях Київського історичного товариства, т. II].
Ще більш зложену і сильнішу систему кріпостей – бодай судячи з слів літописи, вивів Володимир на лівім боці Дніпра: „И рече Володимеръ: „се не добро есть – мало городовъ около Кыева. И нача ставити городы по Деснѣ, и по Устрьи (Острі), по Трубешеви (Трубежу), и по Сулѣ, и по Стугнѣ“. Правдоподібно, лівий бік Дніпра взагалі ще більше підлягав печенізьким нападам.
Як бачимо, тут ставлено в три ряди кріпості – по Сулі, по Трубежу, по Сейму. Лінію Сули фортифіковано, але хто зна – чи не з стратегічних тільки причин: для утруднення доступу до Переяслава, одного з важніших політичних і торгівельних центрів, і до самого Києва. Але колонізація Посулля мабуть була тоді вже в однаковім стані з Пороссям; принаймні в оповіданні про переяславського отрока бачимо, що печеніги йдуть від Сули, наче з степу, і Володимир стрічає їх аж на Трубежі.
Окрім кріпостей, для оборони сеї границі служили лінії валів і ровів; звісний місіонер Брунон, бувши в Києві за Володимира, оповідає, як самовидець, що Володимир окружив Київ від печенігів „дуже міцною й довгою огорожею“. Сю „огорожу“, з проробленими в ній ворітьми, бачив Брунон десь коло Стугни, і дійсно ми маємо й тепер понад Стугною аж три лінії валів. Такі ж вали маємо коло Переяслава. В літописі вали коло Стугни (на правім боці) і вали переяславські згадуються принагідно при кінці XI в. [Іпат. с. 153, 158 і 159]. Не згадуються ніде більш полудневі лінії валів, що маємо по Росі і по Сулі. Вони можуть бути фортифікаціями пізніших часів (XI в.) [Про вали правобічні й лівобічні див. Максимовича, Собрание сочинений, II, с. 240; Антонович, Змиевы валы в пределах Киевской земли (К. Старина, 1884, III) і його ж Археологическая карта Киевской губ., с. 133 і далі, В. Ляскоронский, Городища, курганы и длинные валы в бассейне р. Сулы (Труды XI съезда, т. І), його ж Городища, курганы и длинные (змиевые) валы по течению рр. Псла и Ворсклы (Труды XIII съезда, т. I)].
Коли глянемо на мапу, то побачимо, що при кінці X в. границя сильніше залюдненої території, не знищеної хвилями турецького потока припадає більш менш на границю лісової полоси. Се не припадково; очевидно, лісовий край давав захист людності від нападів кочівників. Дійсно, слідячи за пізнішими нападами половців (нам більше відомими), бачимо, що вони дуже рідко майже, ніколи не забирались в лісові краї деревлян або дулібів, головно крутились в сусідній з незахищеним Пороссям околиці Києва, а ще більше в Переяславщині, що лежала вповні поза границею лісової країни. Може ся безборонність Переяславщини й була причиною тих більш зложених фортифікацій Володимира на лівім боці.
Одначе покинена київськими князями степова країна на полудень від Стугни та Сули не спустіла зовсім одразу. Я казав уже що вона мусила пустіти поволі, довгим рядом десятиліть. Навіть в XI-XII-XIIІв., по всіх степових бурях і перемінах, які переживала полуднева границя хліборобської осілої колонізації, то відступаючи на північ під натиском степу і чекаючи спокійніших і вигідніших часів, аби знову посуватись на полудень, то посуваючись дійсно при кождім поліпшенні обставин, навіть, кажу, по тих всіх перемінах, в таких пізніх часах знаходимо в степах значні останки слов’янської колонізації. В другій половині X або першій пол. XI віку сі останки мусили бути далеко значніші. Ми бачимо в XII-XIII в. досить численну степову українську людність – бродників, що в тіснім союзі з кочовими ордами – панами степів, вміли жити в сих степах. Бачимо подунайських берладників, промисловців і піратів, що виступають один раз не більш не менш як полком в 6000 мужа, та галицьких рибалок, що перебували на нижнім Дунаю. Бачимо такі міста як Олеше на нижнім Дніпрі, важний торгівельний пункт, приморський порт Києва, або Руський порт на усті Дону. Тмуторокань ще в другій половині XI в. становить руську волость, висовуючись островом за половецьким морем. В самім степу, здається, заціліли деякі осади. Всі отакі останки в перших часах по приході печенігів мусили бути ще значніші.
Літописець, оповідаючи про колишнє множество уличів і тиверців, каже, що міста їх існують і досі (в другій половині XI в.). Одна з її редакцій має варіант: „градъ ихъ спы“ (вали), отже виходило б, що були тільки спустілі городища. Дійсно, Константин Порфірородний теж згадує спустілі замки (έρημόχαστρα ) між Дніпром і Дунаєм [De adm. с. 37]. Але у редактора Повісті ледви можна припустити такий археологічний інтерес, щоб він застановлявся над порожніми городищами, і пригадуючи Олеше, Руський порт, Тмутаракань, можна скорше думати й тут за міста залюднені. Над морем і на більших ріках вони довго могли держатись, та і в степах взагалі певно ще довго по приході печенігів зіставались значніші маси людності. Вона по часті далі відступала поволі з степів на північ, по часті приладжувалась до спільного пожиття з кочівниками в степах і верталась більш менш до того войовного, напівкочового способу життя, з яким виступали перед нами в часи свого Sturm und Drang-періоду їх предки, чорноморські слов’яни, товариші походів гунів та болгарів в IV – VI в. [Про українську людність в степах в XI-XIII в. див. т. II, гл. 7.]
5. Матеріальна культура українських племен в часах розселення і по нім
Джерела до пізнання культури і побуту
Михайло Грушевський
Переходячи тепер до вияснення культури й побуту українських племен в часах розселення, спинимося передусім на тих джерелах, які виясняють нам сей побут в найдавніші часи – передісторичні і на початках історичного існування. Маємо кілька родів таких джерел, що можуть себе посполу доповняти і контролювати, а в сумі – дати нам досить докладний образ їх життя.
Передовсім мова. Порівняна слов’янська лінгвістика відкриває перед нами спільний запас слів, що становив культурний добуток праслов’янства ще перед розселенням і остаточним відокремленням поодиноких племен, і таким чином виказує нам той культурний стан, в якім наші племена виступали на своїх займанщинах, на теперішній території, по своїм відокремленні.
[Хоч лінгвістичні досліди досі грають першу ролю в сій справі, але лишають ще багато бажати. По коротких екскурсах в загальних працях, як Яґіча, Historija knjiežvnaroda hrvatskoga i srbskoga і особливо Воцеля, Pravěk země ěeské, прийшов просторий розділ в праці Крека, Einleitung, 3, с. 108 – 188, спеціальна (не скінчена) праця Будиловича (Первобытные славяне в их языке, быте и понятиях по данным лексикальным. Изследованія в области лингвистической палеонтологии славян, ч. I. вип. 1 і 2, К., 1878 – ч. II, в. 1, К., 1881) і монографія про слов’янську флору – Šuleк, Pogled iz biljarstva u praviek Slavenah a napose Hrvatah (Rad jug. akad., т. 39), Праця Будиловича була неприхильно оцінена критикою, хоч дає багатий запас матеріалу. Креку О. Шрадер (Sprachvergleichung. с. 84) закидав теж „занадто високу гадку про праслов’янську культуру“.
Але з другого боку, й німецькі дослідники культури часто знижали занадто рівень слов’янської культури, толкуючи язикові подібності як слов’янські запозичення з німецького. Се треба сказати й про новіші досліди над спільними словами у слов’ян і германців: G. Uhlenbeck, Die germanischen Wörter im Altslavischen (Archiv für Sl. Philologie XV), H. Hirt, Zu den germanischen Lehnwörtern im Slavischen und Baltischen (Paul u. Braune Beiträge zur Gesch. d. deutsch. Spr., XXIII), R. Loewe, Altgermanische Elemente der Balkansprachen (Ztschr. f. vergl. Sprachforchung XXXIX, 1903). Peisker, Die alteren Beziehungen der Slaven zu Turkotataren u. Germanen, 1905. Не свобідні від сього і такі незвичайно цінні для студіювання давнього побуту загальніші праці, як Hehn, Kulturpflanzen und Hausthiere, O. Schrader, Sprachvergleichung und Urgeschichte, Reallexicon der indogermanischen Altertumskunde. Слов’янські лінгвісти, протестуючи против надуживань теорії запозичень, самі часто йдуть сею протоптаною стежкою – див. напр. Brückner, Cywilizacja і język 1901, с. 30 і замітки до його власних лінгвістичних об’яснень у Яґіча в Archiv, XXIII, с. 536-7. Інтересну пробу вказати на відворотну течію з слов’янських мов в німецькі дав Шрадер в І. F., XVII: Slavische oder durch Slaven vermittelte Lehnwörter im älteren Deutsch.]
Очевидно, що було загальним культурним добутком всього слов’янства взагалі, то було добутком і наших племен зокрема. Розуміється, потрібно обережне відокремлення нових назв, перейнятих слов’янськими народами вже пізнішими часами з спільного джерела. В деяких випадках така непевність лишається; там, де я не був зовсім певний, уживаю я замість назв: праслов’янський, праєвропейський, слова: загальнослов’янський, загально-європейський.
[З слов’янських праць про язикові запозичення – се незвичайно важне для культурно-історичних дослідів явище, назву давнішу роботу Міклосича, Die Fremdenwörter in den slavischen Sprachen, поправки до нього Matzenauer Cizí slova ve slovanskych řečech, С. Станоєвича, Гипотеза о славянських заимствоваяных словах из германскаго (Сборник статей, посвященных в. Є.Фортунатову, 1902 – про хронологію й історичну обстанову слов’янських запозичень з германських мов). K. Štrekelj, Zur slavischen Lehnwörterkunde (Denkschriften der Wiener Akademie, L, 1904). O. Schrader, Die germanische Bestandteile des russischen Wortschatzes (Wiss, Beihefte zur Ztschr. d. allg. deut. Sprachvereines, серія, IV, ч. 28). Janko, O stycich starých Slovanů s Turkotatary a Germany s hlediska jazykospytného – Věstnik česke akademie, 1908 і числені рецензії праці Пайскера; див. про сю полеміку мою статтю в Записках львівських, т. 103: Нові конструкції початків слов’янського і українсько-руського життя].
Друге джерело – археологічний матеріал. Там, де можна напевно прийняти, що нахідки належать до наших племен, вони ілюструють культуру їх в часах перед тим, як запанувало у них християнство, і з цього погляду особливо важні великі групи розкопок, одна на території деревлян, друга з полудневої Волині, третя з території сіверян.
[Антонович, Раскопки в стране древлян, 1893 (Материалы по археологии России, № 11), Гамченко, Житомирский могильник, Житомир, 1888, його ж Древний поселок в ур. Стуга (Чтенія київські, т. XIII), мало дають його ж Раскопки в бассейне р. Случи (Труды XII съезда, т. I). Полуднева Волинь: E. Мельник. Раскопки в земле лучан (Труды XII съезда), Антонович, Раскопки курганов в Западной Волыни (ib.). Сіверщина: Самоквасов, Сиверские курганы и их значение для истории (Труды III съезда), і нове видання його дневників: Могилы Русской земли, 1908. Новіші розкопки з горішньої Ворскли (коло с. Ницахи) – Е. Мельник, Раскопки курганов в Харьковской губ. (Труды XIII съезда, I)]. Остання має і дати – в виді монет IX-X в. Для ранішого часу, з перед розселення мали б велике значення розкопки похоронних піль з київської околиці, бо сю колонізацію теж можна вважати слов’янською напевно; на жаль, тільки розкопки сі видані дуже не докладно [В. Хвойка, Поля погребений в среднем Поднепровье. – Записки рус. арх. общ. XII, 1901, предмети з сих розкопок – Древности Приднепровья, IV. Пор. вище с. 53-4].
Нарешті дають нам відомості історичні пам’ятки: з часів слов’янського розселення маємо ряд важних відомостей, переважно про чорноморських слов’ян взагалі (антів і словен разом), а почавши від IX в. тубільні й чужі джерела дають нам багатий запас відомостей вже спеціально про наші племена. Таким чином, маємо матеріал дуже ріжнорідний і з ріжних часів.
[В науковій літературі використовувано головно історично-літературний матеріал. В своїй Історії Київщини, виданій в р. 1891, я старався дати начерк староруського побуту на підставі фактів історично-літературних і археологічних, і в декотрих пізніших київських монографіях поодиноких земель проявила ся така ж тенденція. Поза тим рух на сім полі останніми часами досить слабий. Археологічний матеріал, що зростає з року на рік, лишається дуже мало обробленим і не зведеним в систему.
Загальний, але дуже коротенький і через те розуміється – побіжний образ східнослов’янської культури на підставі археологічного матеріалу дав пок[ійний] Антонович в виданні Б. Ханенка, Древности Приднепровья, кн. V п. т. „Черты быта славян по курганным раскопкам“ (ст. 1-6). Інтересну тему порушив реферат, предложений проф. Завитневичем на XIII архелогічнім з’їзді – О культурном влиянии Византии на быт русских славян курганного периода; але те, що він подав під сим титулом зовсім не цікаве (побіжний перегляд колекцій Херсонеського музею).
Слабо йде і монографічне оброблення археологічного матеріалу. Взірці такого монографічного оброблення, дуже солідного, дав ще в [18]80-х рр. проф. Анучін – такі його реферати: О древнем луке и стрелах – в Трудах V археол. съезда, О некоторых формах древнерусских мечей в Трудах VI съезда; але робота в тім напрямі не пішла. На XI з’їзді предложив велику працю про східноєвропейську кераміку Городцов – Русская доисторическая керамика, Труды, т. І, але за систематикою, дуже нескладною, заведеною ним, годі в тім матеріалі зорієнтуватися. Тим треба по часті оправдати, що історична наука все ще не сходить з історично-літературного ґрунту, на якім досліджували староруський побут старші історики в своїх курсах історії давньої Руси.
З інших слов’янських племен – почав був виходити закроєний на ширшу міру, хоч і досить механічно зроблений курс І. Смірнова, Очерк культурной истории южных славян (1 частина вийшла осібно 1900 p. в Казані, далі друкувалися в Записках казанського університету); легковажачи лінгвістичний матеріал, він опирався, окрім історичного матеріалу, на фактах етнографії й фольклору, а також археології, хоч і не все зручно використовував їх. Для земель чеських виходить Піча: Starožitnosti zeme Česke, з III т. вона вступила в добу княжу (Čechy za doby knížecí, ч. І, 1909 (археологічний матеріал інтересний, історичне оброблення слабше)].
Хліборобство
Михайло Грушевський
Хліборобство – лінгвістичні вказівки, роди рослин, техніка хліборобства, городництво і садівництво, історичні звістки, історичні й археологічні вказівки
Починаємо від матеріальної культури, найбільш конкретної, тому найлегшої для констатування, і будемо виходити від вказівок лінгвістичних, в сфері матеріальної культури особливо інтересних.
Хліборобство в епоху розселення стає вже підставою хазяйства, тому треба від його зачати. Початки його сягають правдоподібно ще праіндоєвропейських часів, хоч можна вказати тільки слабі сліди його в мові [Я буду уживати назви „праіндоєвропейський“ для спільного побуту індоєвропейців перед їх розділом, „праєвропейський“ – для культурних стадій спільних європейській частині індоєвропейців (без східної, індо-іранської групи)]. Що в часах неолітичної культури хліборобство в східній Європі звісне, ми бачили теж. В крузі європейських мов для нього є вже значний запас термінів, і навіть скептичніші дослідники признають у європейської групи індоєвропейців досить розвинене хліборобство: що найменше три роду хліба – ячмінь, пшеницю й просо, терміни для оранки, сівби, жатви, мелення й відповідних прирядів.
[Schrader, Reallexicon, с. 8-10, Sprachvergleichung, 3, II, с. 185 і далі. До історії хліборобства див. вказану вище, на с. 39 літературу загально-індо-європейської культури, де за прикладом О. Шрадера все ширше втягається для висвітлення індоєвропейської культури поруч лінгвістичного й літературного, також і археологічний та етнологічний матеріал; в сім напрямі пішов в своїх численних студіях, зведених недавно в загальний курс, проф. Гірт і ряд спеціальніших праць, які будемо називати ще далі.
Тут згадаю: Bücher, Der wirtschaftliche Urzustand, 3,1897; Grosse, Die Formen der Familie und die Formen der Wirtschaft, 1896; Höck, Der gegenwärtige Stand unserer Kenntnis von der ursprunglichen Verbreitung der angebauten Nutzpflanzen (Geogr. Zeitschrift, V); Buschan, Vorgeschichtliche Botanik der Kultur und Nutzpflanzen der alten Welt, 1895; Hahn, Ursprungsgeschicnte und Entsehungsweise des Ackerbaues (Zeitschr. d. Ges. f. Erdkunde)].
Ще далі поступило воно в пізнішім пожитті слов’яно-литовської групи, і таким чином вже при своїм відокремленні слов’янська група мала значно розвинене хліборобське господарство. Краї слов’янської правітчини, особливо полуднева її частина надавалась для нього дуже добре. Тож не дивуватися, що хліборобство для слов’ян, судячи по лінгвістичним фактам, ще на правітчині стало переважним джерелом поживи. „Жито“ – праслов’янське слово, що означає поживу (від сл. жити), служить заразом загальним означенням хліборобських продуктів, як головного предмета поживи [Паралелі до сього факту див. у Шрадера, Sprachvergleichung, с. 458.]; у ріжних слов’янських народів воно спеціалізується, прикладаючись до головного роду хліба: таким чином, у нас і у західних слов’ян воно означає secale, у полудневих – пшеницю (а у резян навіть кукурудзу). На таке ж значення хліборобства як першого по значенню джерела поживи й достатку, вказують слова: збіжжя (українське й західно-слов’янське, споріднене з біг, багатий), що означає в нашій мові і рухоме майно, і хліб [Широке значення слова „збіжжя“ в нашій мові, думаю, доводить найліпше, що воно не перейняте з польського, як думав Будилович, І, 95.], літописне обилие, що означає урожай хліба, хліб не зібраний (як в літописна і багатство (у всіх слов’янських групах); борошно (старосл. брашно), що значить в ріжних слов’янських діалектах то їжу взагалі (а навіть подекуди – майно), то спеціально муку.
Разом з загальними, праєвропейськими родами знаходимо праслов’янські назви для отсих родів збіжжя: pъжь (secale, праслов’янську назву витиснуло, у нас спеціалізувавшись загальне жито ), слово спільне всім північноєвропейським племенам (литовське rúgys, півн. німецьке růgr). пшеница, від пхати – товкти, як і пшоно, – товчене зерно [Як triticum від terere.] – одно з небагатьох зв’язаних з хлібом слів, що сягають праіндоєвропейських часів (санскр. pish – розбивати): поруч з ним стоїть не тривке в своїм значенні [Воно значить far, milium, triticum repens, наше – перій. Ген. 5, с. 452- 3 бачив в тім слід перетворення тієї трави на пшеницю через культуру; против того Шрадер, 2, с. 422.], але своїми ваганнями власне інтересне, бо може власне в тім дає себе знати його архаїчність, старе праєвропейське пиро (грець. πυρός. лит. purai – пшениця). Ячмінь, ячмы (неясне слово). Просо (слово неясне) і поруч нього інша праслов’янська назва проса – бърь: один з найстарших і взагалі дуже цінний в старім господарстві (і у індоєвропейців і у турків), сей рід збіжжя мав, видно, важне значення і в слов’янськім господарстві, бо крім сих двох назв маємо праслов’янську назву ще й для товченого проса пшено. Нарешті – овес, овьсъ (литов. aviźà, латин, avena, зв’язок не вповні ясний) хліб, як і жито, спеціально північноєвропейський [Шрадер, Sprachvergleichung, 3, II, с. 189, Realleхісon sub vocibus].
Всі сі рослини сіяно для зерна, старосл. зръно (слово праєвропейське, лат. granum, ґот. kaúrn). З рослин технічних маємо: лен (праєвропейське слово – грецк. λίνον, лат. linum, ірл. lín, ґот. lein, литов. lìnaі); конопля (теж слово загальноєвропейське, – думають, що її перейняли з Скитії, бо її там бачив дику Геродот): слово плоскінь, широко розповсюджено (хоч не загальне) в слов’янських мовах, може теж належати до праслов’янських часів (слово зв’язують з нім. flachs лен) [Здогади про запозичення – Ген, 5, с. 484, Шрадер, Reallexicon, с. 24, Гірт, с. 843, Брікнер, с. 28]. Для оброблення землі терміни: орати (праєвропейське, пор. 'αρόω. aro), ратай (всеслов., є і в давніх руських пам’ятках), нива, гр. νειός ; (поруч неї рілля – староруське, спільне з західними слов’янами); назви для необробленої землі – ляда, цілина, угоp (схід. і захід., у полудн.-угор, крім того українське і західне – переліг) – се слова всеслов’янські, що належать правдоподібно всі до колишнього спільно-слов’янського пожиття. Поруч з загальноєвропейським лѣха (наше леха) маємо друге загальне слово борозна (старосл. бразда) [Ген, 5, с. 455 – 6. Pedersen, Das indogerm. s im Slavischen – Indoger. For. 1895].
Для оранки уживали спочатку примітивну деревляну кривулю, що служила для роблення борозни і за один кінець тягнулась, а другим, гострим кінцем бороздила. Се соха в одних слов’янських мовах слово се значить приряд для оранки, в інших вила, підпору, палю, або сі значення стрічаються разом, а виходять, очевидно, з поняття „ломаки для розкидання землі“ [Miklosich Etym. Wörterbuch, Будилович, I, с. 115, Ген, 5, с. 455, Schrader, Sprachv, 3, II, с. 208-9, Pedersen, с. 49, Мерінґер, I. F. XVII, c. 116, Пор. ґот. hoha – плуг (зв’язь непевна). Про знаряд сам крім поданої нижче літератури плуга ще, Зеленин, Русская соха, ея история и виды, Вятка, 1908, і замітки Сержпутовського, Земледельческие орудия белорусского Полесья, в Материалах по этнографии России изд. музея Александра III]. Але сю примітивну кривулю в праслов’янськім побуті здавна заступив поліпшений плугъ (північно-нім. pfluog, лит. pliúgas) [Чи німецька назва лише споріднена з слов’янською, чи перейнята слов’янами від німців, чи навпаки – справа дуже суперечна і неясна (див. Ген, 5, с. 457, Клюґе, s. v., Шрадер, 8, II, с. 210, Уленбек, с. 490, Гірт, с. 338, Брікнер, с. 29, Мерінґер, I. F. XVII, XVIII, Янко, с. 180). Слово виводять з плу – плисти, і з pflegen. Про деякі можливі запозичення німців від слов’ян в сій сфері – Шрадер, І. F. XVII, с. 32. Пліній (H. Nat. XVIII, 18, 48) згадує про плуг non pridem inventum in Rhaetia Galliae… quod genus vocant plaumorati (поправка Байста: plorum Raeti), се вважають першою звісткою про плуг новішого типу. Про розвій сього знаряду: Braungart, Die Ackerbaugeräte, 1881. Peisker, Zur Socialgeschichte Böhmens I. Geschichte des slavischen Pfluges, Weimar, 1896. Behlen, Der Pflug und das Pflügen bei den Römern und in Mitteleuropa in vorgeschichtlicher Zeit, 1904, Dillenburg, Bujak Studya nad osadnictwem Malopolski (Rozprawy hist. т. 47). E. Haha, Die Entstehung der Pflugkultur, 1910, Гайдельберґ.], з осібним вже мабуть лемешом лемешь, від ломити. Крім нього уживалося рало (себто: орало, праєвропейське – грець. 'άροτρον, вірмен, araur, лат. aratrum, ірлядське arathar) і борона. Слово сіяти належить знов до праєвропейських, латинське sero, ґот. saian, лит se'ti, так само і сімя (старосл. sѣмя), насіння (лат. semen, гор. нім. sâmo, лит. sémů). Назви для осіннього й весняного посіву – яр, ярина й озим, озимина повторяються у слов’ян східних, західних і деяких полудневих (сербів, словинців), так що сю господарську систему можна з певною правдоподібністю теж уважати ще праслов’янським здобутком.
Слово жатва прикладається у всіх галузях слов’ян до збирання хліба. Збирали його спочатку серпом. Се праєвропейський приряд і праєвропейське слово (старосл. сръпъ, грецьке 'άρπη, лат. sarpere); але і коса, і клепач до острення її належать до загальнослов’янського язикового запасу, так само, як і граблі і сніп. Сіно теж слово праслов’янське.
Назва пшениці може бути відгомоном тих часів, коли зерно споживалось товчене. Одначе праслов’янський люд давно вже перейшов за сю стадію культури. Вимолочене зерно (слово молотити в нашім значенні, широко розповсюднене в слов’янських мовах і могло се значення мати вже в праслов’янські часи) мололось або ручними жорнами, або млином. Слово молоти належить до праєвропейських і переходить через всі групи сих мов (пор. санскр. mar розбивати). Слово млин – праслов’янське (від лат. molina), як також мука (споріднене з словом м’який – старосл. мякъкъ). Приряди для просівання муки – сито й решето належать до загальнослов’янських.
З сфери городництва назви рослин стручкових: біб – бобъ (лат. faba, прус. babo) належить до праєвропейських рослин; горох і сочевиця – назви загальнослов’янські, але значення їх вагається в поодиноких мовах (перше значить горох, біб і фасолю, друге – сочевицю і стручки або городину взагалі). З цибульових – цибуля (лукъ) і часник (чеснъкъ) належать до загальнослов’янських; слов’янська назва цибулі (витиснена у нас німецькою чи властиво – німецько-жидівською Zwiebel) належить до дуже розповсюдненого в північній Європі пня (гор. нім. louh); дехто уважає се слово запозиченим від німців, та трудно думати про таке запозичення з заходу, коли згадаємо культуру цибулі й часнику у Геродотових алазонів.
Неясна справа ще двох праслов’янських культурних рослин – хмелю (новолат. humulus, північнонім. humall) і ріпи (грецьк. ραπύς, лат. rapum, нім. rübe) – звідки вони пішли і хто у кого перейняв їх ім’я; у всякім разі маємо тут дуже старий, ще праслов’янський культурний набуток (досить правдоподібно, що від слов’янської назви хмелю пішли й інші, з нею споріднені) [Брікнер, с. 23. Шрадер в І. F., XVII, с. 33]. Праєвропейська рослина ще – мак (грец. μήχων верхненім. mâgo, прус. moke).
На городницьку техніку з лінгвістики небагато можна витягнути вказівок. Мотика й лопата належать до всеслов’янських слів, рівно ж і слово полоти, натомість всеслов’янське плевел значить і бур’ян, і полову.
Знайомість з овочевими деревами належить до праєвропейських часів. Але передовсім тут треба розуміти дикі породи, і ані лінгвістика, ні інші вказівки не дають можності розв’язати напевно сієї справи – чи овочеві дерева культивовано ще в праслов’янські часи, чи ся культура явилася у слов’ян уже по розселенні, при ближчій стичності з чорноморськими краями. Вправді авторитетні історики культури уважали старонімецький вираз для щіплення дерева перейнятим з слов’янського (intrusgjan Ульфіли з старослов. трѣснЖти, як прищепа з чѣпати); таким способом щіплення дерева (перенесене вперше до Італії й звідси розповсюднене по цілій Європі), а з ним, розуміється, і культура овочевого дерева переносилась би в праслов’янські часи. Але опирати такий важний вивід на однім, і то гіпотетичнім лінгвістичнім спостереженні занадто рисковно [Шрадер, Realleхісon, с. 430]. Хоч маємо загальнослов’янське слово сад, але воно має занадто широке значення. Слово овочі, овошти є, як і ягода (що подекуди, як і у нас, з загального значення спеціалізувалось, напр. для суниці) належать до праслов’янського запасу (старосл. агода. лит. ůga). Але вони не вказують доконче на культуру садову. З поодиноких овочів маємо: яблоня, яблоко, яблъко (ір. aball, англ. aepple, лит. obůlas-відносини слів сього ряду неясні, і деякі припускають перейняття слова, але дуже старе). Груша – слов’яно-литовське (слов. груша і крушька, лит. kriáušia), як думає дехто, перейняте від іранців, з прикавказьких країв. Загальнослов’янське черешня, сл. чрѣшьня, слово перейняте (грецьке κεράσιον гоp. нім. chirsa), хоч самий овоч в дикім стані звісний в середній Європі від неолітичних часів. Пізнішої дати мабуть і слово, і самий овоч – вишня, як думають – з пізньогрецького (візантійського) (грец. βυσσινήα, сл. вишня, горіш. нім wîchsela) [Див. Ген, 5, с. 351-2, Крек, 3, с. 133-4, Шрадер, Reallexicon, с. 582-6]. Слива (верхнєнім. slêha, лит. slýwas), дерен (г. нім. tirnpoum) – слова північноєвропейські; нарешті горіх – слов’яно-литовське (сл. орѣхъ, лит. rëšutas).
Коли ми перейдемо від сього багатого культурного запасу, поданого нам лінгвістичною палеонтологією, до історичних звісток, з певним здивуванням мусимо стрінути характеристику слов’ян, яку знаходимо в чужих джерелах при першій стрічі з слов’янами. Подібно як германці у Цезаря, слов’яни у ранніх візантійських письменників, як Прокопій, Маврикій, малюються ще напівкочівничим народом, з дуже слабо розвиненою хліборобською культурою. Прокопій в своїй класичній характеристиці слов’ян каже, що вони „живуть в лихих хатках, селячись далеко один від одного та переміняючи зчаста свої осади“, „життя провадять суворе й некультурне, як Масаґети“, а Маврикій та Лев Мудрий виразно кажуть, що слов’яни не люблять хліборобської праці й хочуть ліпше жити в бідності та спокою, ніж, в багатстві та праці. Але такі характеристики поясняються тим, що з греками стикались передові слов’янські осади, вони ж серед міграційного руху, серед небезпечного й неспокійного життя відставали від культурніших форм життя й вертались (на якийсь час) знову до колишніх напівкочівничих форм; се факт, що повторюється звичайно в подібних обставинах. Та не обійшлось в сих характеристиках і без побільшувань, бо напр. в оповіданні про боротьбу аварів з „словенами“ в VI в. згадуються слов’янські поля і т. ін. [Менандр – Hist. gr. min, II, с. 99, порівняти звістки Стратеґіки Маврикія, XI, 5 і Тактики Льва, XVIII, 106 (вид. Міня), що слов’яни особливо годуються просом.] Джерела, що знали слов’ян в нормальних обставинах, на насиджених місцях, виказують у них широко розвинену хліборобську культуру, що положила глибокі знаки на весь слов’янський побут. Правда, такі джерела маємо з значно пізніших часів IX, X і навіть XI віку, але широкий розвій хліборобства в IX-X в. показує, що маємо до діла не з якимсь свіжим, а дуже давнім культурним здобутком.
Арабське джерело з середини чи першої пол. X в. [Се той гіпотетичний абу-Джармі (вище, с. 233), див. Изв. ибн-Даста, с. 30-1, Отчет Бартольда, с. 123.], оповідаючи про жнива у слов’ян, дає своїм оповіданням розуміти, що збіжжя було головною стравою їх (особливо улюблене просо – про особливе уживання його у слов’ян говорять також Маврикій і Лев). Хліб і м’ясо – се звичайна жертва руських слов’ян, по словам Константина Порфірородного, а значить – і страва, і то споконвічна, не нова, бо жертвується звичайно традиційне, віками усвячене. Жидівський подорожник X в. ібн-Якуб каже, що слов’янський край дуже багатий на всякі життєві запаси, що слов’яни дуже господарні й пильнують хліборобства. Є у нього навіть досить виразна звістка про культуру овочевих дерев [Ібн-Якуб в вид. Розена, с. 64-5, De adm. imperio, гл. 30-l].
Докладніші вказівки дають наські джерела. В них бачимо, що хліборобство в X в. було розповсюднене, як звичайна робота, навіть по найменше культурних землях, як от у деревлян та в’ятичів. „А вси ваши городи… дѣлаютъ ниви своя и землю свою“ – каже до деревлян Ольга. В’ятичі платять дань „від плуга“ [Іпат., с. 37 і 54. Про хліб див. Іпат., с. 86, 88, 110, урок вирників в Руській Правді – Академічний код., § 42, пор. Карамзинський код., § 7 і 108]. Хліб звичайна й загальна страва староруської людності. Залізні серпи знаходяться при небіжчиках київських похоронних піль, з часів перед розселенням. В поганських могилах сіверян і деревлян знайдено також серпи і зерна кількох родів хліба (жито, овес і ячмінь або пшениця) [Хвойко, Похоронные поля, с. 173, Самоквасова, Сиверянские курганы, с. 188, 191, 193 (Чорна могила і Гульбище), В. Антоновича, Раскопки в стране древлян, с. 15, С. Гамченка, Житомирский могильник, с. 66 (тут і рисунок серпа), Древний поселок в ур. Стуга]. В пам’ятках XI в. – в літописи, в давніших частях Руської Правди, у Нестора (Житиє Теодосія) згадуються всі важніші роди хлібних і культурних рослин : пшениця, овес, жито, ячмінь (властиво – ячмінний солод), просо, горох, мак, лен (льняне насіння на олїї) [Іпат. л., с. 88 (овес, пшениця), Житіє Феодосія, л. 9 об. (ръжанъ хлѣбъ), 21 (мак), 21 об. (в сѣмени льнянѣмъ избити масла), Рус. Правда – урок вирнику: солод пшено, горох; пор. Патерик вид. Яковлева, с. 86, 100 (варіанти)].
Загальною назвою для хлібного зерна було „жито“ [Житіє Феодосія, л. 9 (пор. Іпат., с. 123)]. З хліборобських знарядь в українських пам’ятках XI-II в. знаходимо: рало, плуг, борону, мотику, рискаль, рогаліє, ціп [Іпат. л., с 42 і 54 (рало і плуг – у в’ятичів), 138 (рискаль, мотика), 147 (рогалія-рукалія), 224 (борона), Р. Правда – Карамз. код., § 71 (плуг і борона), Слово о полку Ігоревім, вид. Огоновського, XII.]; з хліборобських робіт-оранку („орати“), сівбу, жниво („снопи“), молочення, віяння [Іпат. л., 183, Слово о полку Ігор., вид. Огоновського, XII.]. Орали кіньми й волами [Іпат., с. 183 (коні), про волів, с. 7 (коли ними їздили, то певно й орали)]. Пожатий хліб складали на гумні й там молотили „на току“, а зерно ховали в коморах („клѣть“) [Іпат., с. 224, P. Правда Карамз., § 40, Слово, 1 с.], певно – і в ямах. Зерно мололи (в наших пам’ятках згадуються тільки ручні жорна). Змелене просівали – згадується мука і отруби; розріжняється мука чистіша й гірша. Переховували її в засіках (сусѣкъ) [Житіє Феодосія, л. 9 (пор. Патерик, с. 168, жорна), л. 11, 22 (мука, отруби, сусек), 20 і 21 (хлѣби чисти сѣло), Іпат., с. 88 (мука і отруби)]. Згадки про пшоно показують, що зерно споживали і товчене [Ж. Теодосія, с. 20, Р. Правда Акад., § 33]. Сіно стрічаємо в давніших редакціях Руської Правди [ Академ. код., § 39].
Про городництво є виразні звістки в українських пам’ятках XI в.: в Житії Феодосія оповідається, як чернці „в оградѣ копахуть зелиннаго ради растенія“, а в Вишгороді були не тільки „огородники“, а й старшина огородників (старѣй огородьникъмъ), мабуть чи не княжих; в усякім разі мусила тут бути сильно розвинена городницька культура. В серед. XII в., в описі оборони Києва бачимо наоколо його теж „огороди на велику просторонь [ Житіє Теодосія, л. 9, Сказания о Борисе и Глебе (вид. Срезневського), с. 73 і 77, Іпат., с. 296.]. Про садівництво звістки дуже бідні: тільки в оповіданні Патерика (XIII в.) про чернців кінця XI в. бачимо при келіях городчики з „деревами плодовитими“ [Патерик, с. 100 і 137. Звістки Патерика про матеріальну культуру вибрав (досить механічно) також Д. Абрамович, Изледования о Киево-Печерском Патерике, 1902.]; притім, як і досі, слово город (огородъ, оградецъ, градъ – огорожене місце взагалі) уживалось однаково для означення і города, і саду, і можливо, що в вищеподаних звістках про великі київські або вишгородські городи треба розуміти й сади.
Скотарство
Михайло Грушевський
Лінгвістичний матеріал, птиця, пчільництво, археологічні й історичні звістки, ловецтво, рибальство
Скотарство було головнішим промислом праіндоєвропейського люду; як незвичайно слабі сліди хліборобства в праіндоєвропейськім запасі слів, так багато спільних виразів щодо скотарства. Коли додати, що судячи по фактам лінгвістики і з побуту старших культурою народів (греків, індусів) за скотарством стратило було всяке значення ловлення дикого звіря для поживи, що рибальство так як не існувало – принаймні не лишило слідів в мові, то незвичайне значення скотарства в праіндоєвропейськім господарстві стане цілком ясним.
Слід того незвичайного значення худоби, коли вона була єдиним багатством чоловіка, зацілів і в слов’янській словниці: слово скотъ – худоба в староруськім значить майно, гроші (пор. ґот. skatts – скарб), а „скотниця“ означає скарбницю; слово добуток, добытъкъ в ріжних слов’янських мовах значить то майно, то худобу [Будилович, 1. с. 180-1. Про скот – skatts, I, F. XVII, с. 33 і новіша полеміка з приводу поглядів Пайскера].
І в праслов’янськім господарстві, невважаючи на широкий розвій хліборобства, скотарство заховало далі першорядне значення: се відбилось в численності термінів, в праслов’янських дублетах і спеціальних назвах з сфери скотарства.
Бик і корова, крім праіндоєвропейського загального: говядо (санскр, gô, зенд, gâo, грець. βου̃ς верхн.-нім. chuo) [Індоєвропейські паралелі для назв худоби у Шрадера, 2, II, с. 154, і новіша полеміка з приводу праці Пайскера, Die alteren Beziehungen i Корша, О некоторых бытовых словах, заимств[ованных] славянами из т. н. урало-алтайских языков (Зап. рус. географ, общ., XXXIV), особливо статті Янко і замітки його і Яґіча в Archiv, f. sl. Phil., XXXI i Narodopisny Vestnik, 1909.] і другого праарійського імені туръ (зендське staora, грецьк.ταυ̃ρος, taurus), що в слов’янськім перейшло на дикого бика, – мають ще в праслов’янськім назви бика, вола, корови, теляти. Поруч праіндоєвропейського: вівця, овьца (сапскр. avi, грец. 'όϊς, стар. горішно-нім. au, ou), маємо праєвропейське ягня, старосл. агня, ягня (грец. 'αμνός, лат. agnus) для молодого звіряти; слово баран (спільне до старослов., східних і західних діалектів) правдоподібно належить для праслов’янських. При означенні для домашньої кози – коза є праслов’янське ж означення і для дикої – серна, сръна. Праіндоєвропейське свиня, свинія (санскр. sûkará, грец. ύ̃ς, г. нім. sû) має коло себе ще праєвропейське: вепр, вепрь (лат. aper, г. нім. ebur) і осібне слово для молодого звіряти – порося, npася (праєвропейське – лат. porcus, ір. orc, г. нім. farah). Для коня маємо праслов’янські слова: конь, кобила і жрѣбя, але се останнє слово значить молоде звіря взагалі. Треба додати, що вже в праіндоєвропейські часи був домашній пес, сторож стад, тим часом як кітка була вже дуже пізнім здобутком європейської культури (кіт від лат. catus) і в правослов’янськім побуті мабуть не була відома [Ген, 3, с. 374, Engelmann, Die Katzen in Alterthum – Jahrb. d. deutsch, archaol. Inst., 1899].
Пасти, пастух (пастухъ і пастырь) слова загальнослов’янські. Для худоби збиралося сіно, як ми вже бачили. Тримали її для м’яса і для молока. Вже в праіндоєвропейській словниці знаходимо слова для сквашеного молока (щось ніби як сир), з чого, розуміється, виходить уживання й солодкого молока, а навіть масла. Загальнослов’янське означення молока вважають запозиченим з німецького (стар. г. -нім miluh) [Перегляд сього питання у Пайскера (с. 74-8) і Янко (с. 141-171).], запозичення в кождім разі дуже старе, а поруч нього ще інше слово, що безсумнівно входить в той же старий праєвропейський ряд: наше молозиво, грец. 'αμέλγω, лат. mulgeo, стар. гор.-нім melehan, старосл млъзя, млѣсти (доїти). Сир слово слов’яно-литовське, лит. Suris, зв’язують з стар. гор.-нім. sur квасний (sauer); поруч нього друге, хоч не так широко розповсюднене тварог (з нього нім. quark).
[Пайскер в названій праці на підставі того, що слово „тварог“, як він приймає, запозичене слов’янами у турків, а слова „молоко,“ „скот“, „нута“ (худоба) і плуг – у німців, розвинув смілу теорію: що слов’яни в праслов’янській добі, перед епохою розселення були в тяжкій неволі урало-алтайських кочівників, які не позволяли їм мати худобу, так що слов’яни зовсім не знали ані молока, ані інших молочних продуктів, і потім уже під пануванням германським, що наступило по турецькім, стали знова уживати молоко, тримати худобу і т. ін. Теорія ся зробила сильне вражіння і знайшла прихильників, хоч оперта на дуже слабких і непевних премісах, див. про неї в цитованій статті в Записках, т. 103, де вказана і викликана нею література].
Назва масла (від мазати) показує, що уживалось воно спочатку не для їди, а для мащення (тому є численні паралелі інших індоєвропейських народів) [Шрадер, Reallexicon, с. 121].
Користали і з шкір худоби (праслов’янське – руно), і з вовни (старосл. влъна, слово праіндоєвропейське, санскр. urna, гр. λα̃νος, ґот. wulla, литов. vilna).
Плекання домашньої птиці, цілком незвісне старшим часам [Ibid., c. 390-1.], не прийшло і в праслов’янські часи до більшого розміру, хоч розвій хліборобства і господарської осілості давали тому можливість. В загальнослов’янській словниці знаходимо назви для гуся, качки і курки. Перші два належать до праіндоєвропейських: санскр. hamsà, грец. χήν, нім. gans [Против гадки, що назва гуся запозичена з німецького див. Archiv fur Sl. Phil., XXIII, с. 626.], для качки – санскр. âtí, лат. anas, нім. ente, сл. яты. Назва для курки перейнята від іранців (перс. churu, слав. куръ, кура); тільки про неї можна бути певним, що маємо до діла з домашньою птицею [Пор. Будилович, 1. с. 372. Против гадки про запозичення слов’янського імені від іранців Шрадер, Reallexicon, с. 323].
Новіший теж і судячи по фактам лінгвістики й історії незвісний старшим часам, уже між європейськими народами розвинений промисел – пчільництво теж мало, де широко розвинутись на слов’янській правітчині. Слова бжола (в старосл. пам’ятках бъчела і бьчела, виводять від *бък – гудіти), трутень, матка – загальнослов’янські, так само як і улій, тим часом, як слово мід належить до праіндоєвропейських (санскр. mádhu, грець, μέθυ – вино, г.-нім. méto, слов. медъ), а віск (сл. воскъ, лит. waškas, г.-нім. wahs) спільне північно-європейським мовам [Його також уважають за запозичене з німецького (Reallexicon, с. 86), але се запозичення сумнівне].
В археологічнім матеріалі годиться передусім згадати останки поживи в будовах з мальованою посудою: культура ся як не захоплювала слов’ян, то розвивалася в такім близькім сусідстві, що до певної міри може служити покажчиком також і їх господарського побуту. Кості звірят домашніх родів (бика, вівці, кози, свині) стрічаються в них дуже часто [Крім вказаної вище літератури ще спеціальна стаття: Duré, Untersuchungen über neolithische Knochenreste aus Ostgalizien (з кошиловецьких розкопок) – Ztschr. f. landwirtschaftl. Versuchwesen in Oesterreich, 1909]. В нахідках похоронних піль київської околиці при небіжчиках особливо часто стрічаються кості баранячі, також свинячі, і навіть курячі [Хвойка op. c., с. 186]. В сіверянських і волинських могилах знайшлися останки коней, овець, птичі кістки, лушпина курячих яєць [Самоквасов с, 188, 191. Мельник, Раскопки в земле лучан, с. 495]. В описі руського похорону у ібн-Фадлана жертвуються бики, коні, пес, півень і курка, іншим разом вівці. Про жертвування птиць, і спеціально курей у Руси, говорять візантійці [Ібн-Фадлан в вид. Гаркаві, с. 95, 98-9, Константин Порфір[ородний], De adm. гл. 9, Лев Диякон, IX, 6.].
З джерел історичних арабське джерело IX в. говорить про годування у слов’ян домашньої худоби, спеціально свиней у великому числі („пасуть свиней ніби овець“) [Іпат., с. 7, 134, 135, пор. 119, Р. Правда Акад., § 26, 40, 42]. В наських джерелах згадуються воли, коні, вівці, свині, кози, навіть осли [Изв. ибн-Даста, с. 29, Кардізі, с. 123, анонім Туманського, с. 135]. Великі стада бачимо в князівськім господарстві, де згадуються осібні „конюхи“, „овчюхи“ (пастухи коней, овець) [Р. Правда, Акад., § 21, Іпат., с. 170, Лавр., с. 242 (Поучение Мономаха)]. Що скотарство було взагалі широко розповсюднене, показує широке уживання м’ясної страви. Їли м’ясо, найчастіше волове й овече, але споживали й коняче [Урок вирника, Іпат., с. 41]. Крім м’яса, користали з молока, знали сир, а волів та коней уживали і для їзди, і до роботи. Тримали скотину в хлівах, зачинених зусюди [Житіє Теодосія, л. 22, пор. Р. Правду Карамз., § 72].
Супроти виразних звісток про широке розповсюднення домашньої худоби між нашим народом треба вважати непорозумінням звістку Константина Порфірородного, що Русь не має у себе волів, коней, овець, тож купує їх у печенігів [De adm., 2.]; тут стільки правди, що Русь дійсно могла купувати часто худобу у своїх степових сусідів, бо ті жили виключно з скотарства.
Про плекання домашньої птиці наші домашні джерела (XI в.) говорять дуже виразно, не зіставляючи ніякої непевності, і то про годування на ширшу міру. Так деревляни тримають голубів в осібних голубниках у себе на подвір’ї; в menu Ярославового вирника курка виступає такою ж невідмінною щоденною стравою заможнішого чоловіка, як хліб та каша [Іпат., с. 38, урок вирника – див. вище]. В давнішій Руській Правді крім курки й голуба згадуються, як рідші домашні птиці: качка, гусь, журавель, лебідь [Академ. код., § 35-6].
Про пчільництво знаходимо теж дуже багаті звістки в історичних джерелах (археологія тут нічого сказати не годна). Про широке розповсюднення його говорить арабське джерело IX в. [Цитовані на с. 256, нотка 6]. „Мід і скора“ (шкіри, футра), „скора челядь і віск“, „скора, віск, мід і челядь“ – се головні українські продукти X в., предмети багатства й торгівлі: ними дають дань, посилають дарунки й торгують з чужими народами [Іпат., с. 34, 37, 40, 44]. Широко уживався мід і дома, особливо на пиття: його пили всі, від нижчих до вищих верств; на празник Спаса у Володимира варили по 300 перевар меду [Іпат., с. 86, Житіє Феодосія, л. 22]. Щодо форми самого пчільництва, то араби (з того джерела IX в.) докладно описують улії слов’ян, кажучи, що вони робляться з дерева, мов би збанки, там живуть пчоли і складають мід. Нема причини відкидати сієї звістки про пасічництво, особливо в краях степових. У свійськім джерелі – Руській Правді мова йде скрізь про бортництво північного лісового поясу: для пчіл робили штучні дупла в лісі, в деревах – т. зв. бортях, досить високо і „лазили“ (технічний вираз), вибираючи мід; саме слово борть (схід. і зах. слов.) означає штучно видовбане дерево (лат. torare, нім. bohren, наше бурав); поруч нього була у нас ще друга назва – свепет, в старих пам’ятках рівнозначна з „диким медом“ [Етимологія його, І. F., XXIII, с. 126.]. В ширшій редакції Руської Правди знаходимо багато постанов про знищення знаків власності на бортях, або „бортної межі“, кражу меду з бортів або попсування самого борта [Карамзин код., с. 82-7]. Се вже само показує широке розпросторення сього промислу.
Ловля звіря в багатих лісом і звірем краях слов’янської правітчини теж мала, де розвинутись; вона і дійсно була розвинена широко, особливо в старших часах. Мова одначе може дати тут тільки дуже бідні вказівки. Можна вказати, що слово ловити, лови спеціалізувалось для ловлення звіря вже в праслов’янські часи; крім загальнослов’янського сітка, сѣть, маємо кілька широко розповсюдненних назв: сило, тенето (старослов., східне й західне). Археологія також не дає тут майже нічого, зато дуже багаті відомості дають історичні джерела. На погляд літописця лови були давнім, споконвічним промислом його земляків – полян; про легендарних братів – осадників Києва він каже, що вони „бяху ловяще звѣрьє“ в великих лісах наоколо Києва [Іпат., с. 5].
В арабських джерелах, почавши від IX віку, звірячі шкірки становлять головний предмет вивозу з Руси і взагалі східнослов’янських земель: бобри, соболі, лиси, білки й ін. [Про се див. нижче.] Але тут іще можна б припускати, що слов’яни збирали або купували ті шкірки у сусідних півничних народів, тому важніші звістки наших джерел, де йде мова про данину шкірками, збирану з самих наших племен: поляни, сіверяни, також в’ятичі колись платили „по бѣлѣй вѣвѣрицѣ отъ дыма“. Деревляни давали київським князям дань куницями, „по черьнѣкунѣ“ [Іпат., с. 11 і 13, пор. як деревляни, щоб перепроситись з Ольгою, заявляють, що готові їй давати дань „медомъ и скорою“]. В Руській Правді (ширшої редакції) знаходимо ряд постанов ловецького права: кари за зіпсування приряду до ловлення сіткою, за викраденого з сітки сокола або яструба, за краденого бобра і взагалі виловлену чужу звірину [Карамз. код., § 80-l, 92 -3].
З інших джерел звісні нам ріжнорідні способи ловів: уганяли за звірем конем, били його з руки, ловили сітками, уставленими в вигідних місцях (перевѣсы, перевѣсища), або заганяли до них звір’я; ловили псами, соколами, яструбами [Лавр., с. 238- 42, Іпат, с. 35, 38, 49, 150 і ін]. Особливо бавились ловами князі; про них маємо часті звістки в джерелах. Лови були їх звичайною розривкою, дуже частою, майже як заняття: по думці Мономаха (в його науці), відстоявши службу божу, князь має або зайнятися державними справами, або „ловы дѣяти“, або переїхатись, або лягти спати. Війна, лови, „путі“ (подорожі) – се княжа діяльність по Мономаху [Лавр., вид. 1872, с. 238-242; і нижче цитую Мономахові писання з сього видання]. „Наряд“ ловецький, соколи, яструби – се цілі відділи княжого господарства. Існували по ріжних місцях спеціальні княжі „ловища“ і „перевѣсища“. Не задовольняючись близькими місцями, князі рушали на лови часом в далекі, глухі пущі на окраїнах.
Звір був тоді далеко ріжнорідніший, ніж тепер; от як оповідає про свої лови Мономах [Се число попсоване: „10 и 20“. Мабуть треба 120.]: в „Чернигові зловив я (на узду взяв) в пущах 120 [Лавр., с. 242.] живих коней: по Росі теж ловив я диких коней власними руками; два тури раз взяли мене на роги з конем; олень мене бив рогами, а два лосі – один топтав ногами, а другий бив рогами; дикий кабан відірвав у мене меч з пояса; медвідь віддер мені кусник сідла з під коліна; лютий звір (барс?) скочив і перекинув мене з конем“ і т. ін. Крім теперішніх і вичислених тут родів, мусило бути також багато бобрів.
Для розвою рибальства праслов’янська територія була теж дуже придатна. Тим часом, як ми не маємо майже ні одної загальноєвропейської назви риби (хіба для угря, але й тут ся подібність не певна) [Шрадер, 3, II, с. 147, 248. Гірт пробував довести, що деякі частинні назви належать до часів праіндоєвропейських I. F., XXII, с. 65 sq.], загальнослов’янських назв маємо вже кілька, хоч все ще не дуже багато – лосось (слово північноєвропейське – г. нім. lachs), линь (слово слов’яніо-литовське, а може і слов’яніо-литовсько-німецьке), щука, осетер, угорь, пструг, окунь. До загальнослов’янських слів належать такі як удка, мережа, невід. З історичних джерел знаємо тільки, що риба була широко розповсюдненою стравою [Іпат., с. 86, Житіє Теодосія, с. 18, 20]. В сіверянських могилах разом з іншими останками страви знайшлися й риб'ячі кістки [Самоквасов, с. 188].
Оброблювання продуктів
Михайло Грушевський
Кушнірство, ткацтво, гончарство,
„древоділля“, металічні вироби
Переходячи до ріжних способів оброблювання продуктів, зачнемо від оброблювання звірячої шкіри та волосся, що займає одно з найстарших місць в історії техніки й своїми початками сягає ще праіндоєвропейських часів. У європейських народів навіть на найнижчих степенях культури бачимо скрізь одіж, зроблену з шкіри, переважно домашніх звірят, особливо овець; в деяких краях у нас сі овечі убрання заховали своє значення й досі, та носяться трохи не цілий рік. З усім тим для оброблення шкіри заховалося досить мало термінів і в загальній індоєвропейській словниці, і навіть в загальнослов’янській. Об’яснити се треба мабуть тим, що оброблення шкіри було занадто примітивне і не йшло далі простих і елементарних, мало спеціалізованих технічних заходів. Для означення невиробленої шкіри маємо загальнослов’янські слова: шкіра (старосл. скора) й кожа, для виробленого – усма або усние; назва гарбара – усмар, уснар стрічається в ріжних слов’янських діалектах (старосл., східносл., захід.) і хтозна, чи не належить до праслов’янського запасу. Далі маємо загальнослов’янські назви для шкіряного обув’я – старосл. чрѣвий, наше черевик, для шкіряної одежі – кожух; сюди ж належить міх, мішок – спочатку ушита зі шкіри річ, шкіряна торба (міх – в ріжних діалектах значить і футро, і торбу); також певно й рукавиці, загальнослов’янське слово, що спочатку означало, розуміється, примітивні шкіряні рукавиці на цілу руку.
Найпростіші способи утилізації волосся – се плетення (праіндоєвропейське слово: санскр. praçna – щось сплетене, гр. πλέκω, г.- нім. flihtu) й збивання його на повсть (старосл. плъсть, нім. filz). З плетення поволі виробляється ткання й прядіння; до звірячого волосся дуже рано прилучається лико з дерева й ликуватих рослин – льну, коноплі й ін. На генетичний зв'язок ткання з примітивнішими процесами вказує сама термінологія: можна вказати напр. слов’янське вити, звивати, що зв’язується з санскр. vâ – ткати [Шрадер, Reallexicon, с. 937, там же інші паралелі, також його Handelsgeschichte, с. 172 і далі]. Велике число загальних індоєвропейських виразів для ткання і почасти – для прадіння показує, що вже в дуже ранні часи розвинулась і ся вища техніка; знаємо, що досить поширена вона була вже в неолітичній культурі. До загальних індоєвропейських термінів належить слово ткати (лат. teхо, зв’язують з санскр. taksh), на первісне значення вказує старосл. слово ткънжти, втикати), кросно (грец. κρέκω – ткати), навій; пеньста, що приходить в індоєвропейських назвах ткацького варстата (санскр. sthavi – ткач, гр. 'ιστός і ін.) переховався може в слові постав, що в ріжних діалектах означає то варстат, то виткану штуку. Щодо прядіння, то тут напр. один індоєвропейський пень *snēi – прясти заховався в слові нить, нитка; інший в назві витканого сл. опона (заг. європейське-гр. πηνίον ґот. spinnan); може неприпадкова також подібність слов’янського веретено (старосл. врѣтено – від вертіти) з іншими назвами (санскр. vartana, г.-нім. virtil). До загальнослов’янського запасу належать вирази як куделя, прясти, далі – ряд назв для означення витканого, як платъ, полотно (старосл. платьно), портъ, руб (рябъ), сукно і саме слово ткач.
В розкопаних сіверянських, деревлянськнх і волинських могилах знаходилися останки вовняних тканин (навіть дуже ріжнорідні), полотна льняного й конопляного, простішого й тоншого, тканого з певним взором; далі т. зв. прясла, себто кам'яні кружечки від веретен, що правдоподібно надівалися на деревляну налічку, для розмаху. Стрічалися нерідко також останки шкіряного обув’я, ріжних фасонів, з шкіри грубшої й тоншої; сліди ріжних ремінних виробів, поясів, шкіряних мішечків; верстви вовняних останків від кожуха й шапки, чи може грубих коців; ножиці до стриження вовни і т. ін. [Самоквасов, с. 188, 191, 192, 198, 196. Антонович, op. c. 14, 15, 16. Мельник, с. 492 і далі. Ніцаха, с. 701.] В історичних пам’ятках маємо досить бідні вказівки про сі галузи домашнього промислу. Із згадок літописи бачимо, що шкіру мняли руками, а для вироблення шкіри уживали квас (квасъ усниянъ-гарбарський квас) [Лавр., с. 7, Іпат., с. 84]. Шкіра звалася ріжно – усньє, черевьє, хъзъ [Іпат., с. 84, 108.]; про вироби з неї будемо говорити ще при одіжи. Щодо ткацтва, то бачимо згадки про прядення вовни, роблення „платьна“, плетення ріжних виробів руками і т. ін. [Ж. Феодосія, с. 9, 16, 19.] В звісній легенді про похід Олега на Царгород [Іпат., с. 19.] слов’яни проти вставляють грецькі шовки („паволоки“ і „кропини“) своїм домашнім „толъстинамъ“ (на вітрила); одначе звідси ще не можна витягати виводів, що якісь тонші ткацькі вироби не мали зовсім місця на Руси.
Ліплення з глини ріжної посудини просто руками, без гончарського круга, йде ще з часів праіндоєвропейської культури [Сліди її в мові – див. у Шрадера, Reallexicon, 277]. Але при кочовничім житті глиняна посудина не вигідна [Кілька справедливих уваг про се у Флоринського, Первобытные славяне, II, 1, с. 192-3.], і гончарський промисел розвивався тільки при осілій культурі, а в часах міграції приходив в упадок. Тим мабуть треба толкувати, що як і в індоєвропейській, так і в затальнослов’янській словниці гончарство зіставило дуже слабі сліди, хоч було сильно розвинене в наших краях в неолітичній добі. Крім того на слов’янській правітчині була широко розвинена посудина (загальнослов’янська назва – „судъ“) деревляна і конкуровала з глиняною. Загальнослов’янське слово горнець (грънецъ) можемо уважати назвою спеціально глиняної посудини, а й саме слово: гончар, горнчар можна, уважати загальнослов’янським, і воно може належати ще до праслов’янських часів [Див. у Будиловича, II, с. 35; у полудневих слов’ян се слово вийшло з уживання].
Археологія дає багатий матеріал про уживання глиняної посудини як в ранішій культурі, так і в культурі наших племен по розселенню; вироби показують, що тоді знали вже гончарський круг (чи може його простішу форму – гончарську дощечку), а не ліпили просто руками [Антонович, op. c. с. 13, пор. Самоквасов, с. 191, Гамченко – Труди IX зїзда, т. II, Мельник, op. c. с. 493, Ніцаха, с. 695]. В історичних пам’ятках не маємо майже ніякого матеріалу – самі загальні згадки; з глиняної посудини особливо згадуються корчаги: в них тримали і всяку страву і вино [Іпат., с. 88, Ж. Феодосія, с. 20 (се слово заступає грецьке κεράμιον, див. в словнику Срезневського sub voce)].
Обробленнє дерева, що з самих обставин мусило бути широко розповсюднене в праслов’янськім побуті, зіставило сліди і в мові. Слово тесати зачисляють ще до праіндоєвропейських (санскр. takshan – тесля): тесла (сокира) належить до слов’яно-литовських (г.-нім. dehsala); до загальнослов’янської словниці належать такі теслярські приряди, як долото, свердел, струг, кліщі, пила. До старих виробів „древоділля“ належить віз: не тільки його назва, (від загального пня *vegh, санскр. vâhana, гр. 'όχος, г.- нім. wagan), але й назви його частей належать до загальних індоєвропейських, між ним коло, ось, іго (ярмо). Дуже старим виробом був і човен, видовбаний або випалений з одного стовбура звичайно; його знали ще в індоєвропейські часи, і він довго жив в історичних часах; до загальнослов’янського запасу належать одначе тільки назви дрібніших прирядів до плавання, як човен (старосл. члънъ), ладія. Далі сюди належать роботи коло будови дома, що в лісових праслов’янських краях багато потрибував „древодільської“ роботи і при самій будові і при урядженні. Численні загальнослов’янські слова для деревляної посуди показують, як широко розвинувся був сей виріб; сюди належать напр. бочка, бодня, діжа, відро, збан, корито, може й чаша.
Останки деревляних гробів та деревляної посуди дуже часті в могилах; особливо часто стрічаються останки деревляних відер, з залізними обручами й дужками [Самоквасов, 191, 195 і далі, Антонович, op. c. 8 – 14 і Курганы Зап. Волыни, с. 137-8, Мельник, с. 493, Гамченко, Житомир. могильник, табл. 47]. Але багатших останків дерев'яних виробів в могилах, розуміється, нема чого сподіватись. Більше дають нам наші історичні пам’ятки. Тут слов’яни взагалі славяться своїм „древоділлям“ з дуже давніх часів: ще аварська держава – підвластних слов’ян уживала до сієї роботи (мова йде спеціально про роблення човнів) [Theophylacti Symocattae ed. de Boor, p. 226]. Константин Порфірородний в своїм класичнім оповіданні знайомить нас з деревляним промислом наших земляків: підвласні київській Руси слов’яни рубають зимою дерево й поробивши з нього корита човнів, спускають на весну Дніпром до Києва; там їх купують і доповнивши всякими приборами від давніших човнів, пускаються цілими ватагами до Царгороду [De adinin. imp., ст. 9]. І пізніше, як і досі, Дніпро служив дорогою для спроваджування дерева в полудневі краї; в Києві звісні спеціальні „ізвозники“, що перевозили дерево з пристані до міста [Патерик, с. 100, 169-170].
В староруських часах звісні осібні „древоділи“ й навіть цілі спілки, організації їх. В однім оповіданні з XI в. князь, задумавши збудувати церкву, кличе „старѣйшину древодѣлямъ“ [Сказания о Борисе и Глебе, вид. Срезневського, с. 32]. На кождім кроці стрічаємо згадки про деревляні будови, стіни, мости; кам’яна будова з’явилась під чужим впливом і була дуже рідка. Осібні продавці були на домовині в Києві XI в. (продающей корсты) [Лавр., с. 208]. Деревляна посудина-відра, бочівки, „кади“, „ладки“, „лукна“ [Іпат., с. 84, 88.], мусили бути дуже широко уживані, як і всяка деревляна домова обстанова.
Але і уживання металів, так важне в культурній історії людства, зробило значний поступ перед розділенням слов’ян. Загальним означенням для металу було руда, загальне індоєвропейське ім’я міді (санскр. lôhá, пеглев. rôd, лат. raudus, староскандінав. raudi) – першого металу, звісного індоєвропейцям і заразом одинокого, знайомість з котрим можемо напевно сконстатувати вже в загальній пракультурі. Інше, загальнослов’янське ім’я металу – „крушець“ (від крухий). З поодиноких металів маємо загальнослов’янську назву для міді (медь) – його звичайно зв’язують з німецьким smida, метал (відповідає слов’янському „кузнь“): се б характеристично вказувало на мідь як на перший звістний метал [Крек, 2, с. 182, Шрадер, Reallexicon, с. 726]. Загальнослов’янські ж назви для золота (старосл. злато, спорідн. з німецьким готське gulp, і з словом „жовтий“), для срібла (старосл. съребро, гот. silubr, прус. siraplis) і заліза (желѣзо, прус. gelso, лит. geleźis, початок не ясний) [Звичайно зв’язують з грецьким χαλκός, проти сього див. Кречмер, Einleitung, с. 187 і далі]. Знання сих чотирьох металів належить певно до праслов’янських часів. Натомість загальнослов’янське олово вагається в значенні в ріжних слов’янських діалектах, означаючи то олово (plumbum), то цину (stannum); очевидно сі два метали були мало звісні в праслов’янські часи, як то зрештою можна бачити й у багатьох інших народів [Див. Шрадер, Sprachverg, l3, II, с. 91, Reallexicon, с. 96]. З металічної техніки маємо загальнослов’янське ковати (бити – ku, лат. cudere, г.-нім. houwan), ковач – коваль, молот (лат. martulus, сюди ж – молотити). До назв металічних виробів належить дещо з вищенаведених прирядів: теслярських, хліборобських (тесла, долото, пила, рискаль, і т. ін.), ріжні інші припаси як гвозді, шила, ріжна зброя, рівно ж туалетні окраси – все се і в праслов’янські часи вже мусило вироблятись бодай по часті з металів, хоч уживання в дечім кості й каміння могло тягнутись довго, довго, особливо в глухих кутах.
В археологічних розкопках варті особливої уваги ознаки ближчої знаймості українських племен з металічною роботою в деревлянських могилах. Тут стрічаємо численні останки перегорілого заліза (з горну), великі молотки і ріжнорідні вироби з заліза, що вказують на широке їх розповсюднення і загальну приступність: великі, хоч нефоремні залізні цвяхи, ковала, кресала стрічаються дуже часто в могилах [Антонович, op. c. 8, пор. Мельник, с. 510, Самоквасов,с. 195]. Очевидно, залізо оброблялось на місці, правдоподібно – й добували його на місці ж, бо Деревлянська земля досить багата залізною рудою (болотяною), легкою до оброблення. Взагалі металічні вироби – залізні, бронзові або мідяні, і срібні, рідше золоті – дуже часті в могилах. З залізних виробів найбільше ремісничого знаряддя (сокири, долота, ножі) і всякіх речей з домашнього й особистого ужитку (кресала, ключі, щипці, скоби), рідша зброя – мечі, ножі, списи, сокири, кольчуги, шоломи, ковані щити (могили Полянської й Сіверянської землі). В славній чернігівській Чорній могилі, датованій візантійськими монетами IX в., знайшлися два оковані сріблом роги для пиття, низькорізблена срібна оковка, досить високої вже техніки, з стилізованим рослинним орнаментом і звірячими та людськими фігурами, уважається за місцеву роботу [Толстой і Кондаков, Русские древности, V, с. 14 і далі, Кондаков, Русские клады, І, с. 14 і далі]. В одній могилі на Погоринні знайшлося маленьке залізне ковало і молоточок, дві ваги з численними тягарками й оббита залізом скриночка – прибори якогось місцевого юбілера [Мельник, с. 57.].
Дуже правдоподібно, що високо розвинена металічна й юбілерська техніка, яку ми помічаємо в поганських могилах нашого краю і яка в християнських часах була безперечно місцевою, була місцевою і в поганські часи, бодай в певній мірі, отже металічна техніка вже тоді зробила великий поступ.
Супроти багатого археологічного матеріалу тратять значення небагаті історичні звістки про металічні вироби наших племен. Випадає занотувати звістку ібн-Хордадбега, що з Руси везуть в Візантію мечі, та Джайгані, що між слов’янськими товарами згадує цину (чи олово, властиво не знати). З місцевих джерел можна одмітити хіба згадку про коваля в Житії Феодосія [Хордадбег, вид. де Ґуе, с. 115, Джайгані в Трудах III археол. з’їзду, І, с. 347, Житіє Феодосія, л. 4.].
Пожива і пиття
Михайло Грушевський
Факти лінгвістичні, археологічні й історічні; одежа, археологічні останки старого костюма, історичні описи і образки, житло, хатнє урядження, обстанова подвір’я, їзда, зброя, музичні інструменти й забавки
Перейдім тепер до побуту в тіснішім значенні. Почнемо від поживи. Відповідно до ріжнорідного господарства мусила бути ріжнорідною й праслов’янська пожива. Вищеподане означення хліборобських продуктів – жито, показує, що сі хліборобські продукти в поживі грали вже головну ролю. З них вироблялась мука, а з муки робили хліб: тісто і хліб слова загальнослов’янські; для слова хліб маємо інтересний ряд: лат. libum, гот. hlaifs, ел. хлѣбъ, лит. klepas, одначе лінгвістика з ним не дала ще собі доброї ради [Питання головно в тім, що слов’янське слово хліб йде від готського, чи самостійне. Див. Козловський, Archiv, XI, 386, Педерсен, с. 50, Шрадера, Reallexicon, с. 111, Яґіч, Archiv, XXIII, с. 537, Пайскер, с. 84]. Слово пекти належить ще до праіндоєвропейських (санскр. рас, гр. πέσσω): уживання огня при готуванні страви в праіндоевпропейські часи не підлягає найменшій непевності. Якийсь рід пляцків чи хлібців мав зчаста стрічатись в неолітичних оселях передмікенської культури середнього Подніпров'я, але докладнішої аналізи їх не зроблено.
Ще старшою від муки формою обробленого зерна була крупа; після того як мука зайняла її місце при печенні хліба, вона зісталась і надалі в уживанні – для варення; вирази варити і пряжити належать до загальнослов’янських, рівно ж і каша, що може сягати праслов’янських часів.
Ще праіндоєвропейських часів сягає слово м'ясо (санскр. mâmsá, гот. mimz, старосл. масо, лит. mesà). Існування подвійного означення для нього, і то так, що друге означення вказує на сире, криваве (санскр. kravis, гр. κρέας – сл. кръвь, лат. cruor), привело до здогаду, що слово „м'ясо“ означає зготоване вже м'ясиво [Шрадер, Reallexicon, с. 250, Крек, 2, с. 126]. Початковий спосіб готування м'яса – печення; але вже праарійських часів сягає юшка (санскр. yûsh, yûshan, лат. jus, сл. юха, лит. júše). Про уживання молока солодкого і квашеного ми вже говорили. Страва приправлялася сіллю – загальноєвропейським культурним здобутком [Спеціальні розвідки: Гена, Das Salz, 2, вид. 1901, Schleiden, Das Salz, seine Geschichte, seine Symbolik und Bedeutung in Menschenleben, 1875, теж у Шрадера, Reallexicon, 700-1].
Мід, як солодке пиття, що п'янить чоловіка, сягає ще праіндоєвропейських часів, і у слов’ян з розвитком пчільництва уживався широко. Поруч нього існувало також сферментоване хлібне пиття; воно має в слов’янській не загальні, а лише часткові назви – брага (східне й західне, зв’язують з кельт. brace, крім. brag, солод) і олъ (старослов’янське, російське й західне – півн-нім. öl); потім в сім значенні спеціалізувалось загальне пиво (властиво напиток) [Нім. bier вважають взятим з слов’янського, Кун і Шрадер, І, F. XVII, с.32.], слово дріжджі спільне північним народам (старосл. дрождиш, півн.-нім. dregg, прус. dragios). До загальнослов’янських належить і греко-італійське вино, але не знати, чи слов’яни ще перед міграцією своєю на полудень мали нагоду з ним зазнайомитись – чи доходив до них сей предмет чорноморської середземної торгівлі.
Археологічний матеріал до вияснення староруської поживи послужить нам мало. Згадаємо тільки останки тризни чи жертви в сіверянських могилах, де маємо кістки баранячі, птичі, риб'ячі, хлібні зерна, шкаралупу курячих яєць [Самоквасов ор. с., с. 188, 191.]. Інтересніше приглянутись історичним звісткам. Звичайний круг стравних речей вичисляє оповідання про св. Володимира: він посилає розвозити бідним „хліби, м'яса, рибу, ріжнорідні овочі (певне-городину), мід в бочках, а в інших квас (сирівець)“ [Іпат., с. 86.]. В печерськім монастирі XI в. звичайною стравою був хліб (переважно житній), сочиво (варений горох й інші стручкові овочі), або каша, та варена й помащена олієм городина; в скоромний день сир, в пісний – риба, але се вже була присмака, і давали тільки „мало риб“; в свято їли часом хліб з ліпшої муки, або навіть якісь тіста („хлѣбы чисты зѣло, друзии же отъ нихъ съ медомь и съ макомь творени“); рівно ж чимсь не зовсім звичайним був мід [Житіє Феодосія, л. 18, 20, 21, 22].
Сухий житній хліб, варена непомащена городина і вода – се вже була страва незвичайного аскета. Хліб уважавсь чимсь більш роскішним, як сочиво, а на самім кінці, як остатня з потрав стояла варена городина [Ibid., л. 9, 20, пор. Іпат. л., с. 132]. Се аскетичне меню дає нам поняття про поживу бідніших верств суспільності. З стравою заможніших, вищих верств знайомить нас не раз згадуваний „урок“ княжих урядників – „вирників“ : вирник має дістати для себе й для свого отрока (слуги) щодня хліб, по „уборку“ пшона й гороху (в іншім варіанті хліба й пшона має дістати стільки, скільки з'їсть), далі двоє курей, а крім того на тиждень бичка або „полоть“ м'яса, щодня „головажню“ солі й відро солоду на пиво, в скоромний день сир, а в піст замість м'яса – рибу [Р. Правда Акад., § 42, Карамз., § 7, пор. § 108-9, варіанта див. у Калачова, Предварительные юрид. сведения, 2, с. 187-9].
З того виходить, що хліб, каша і варена городина (правдоподібно – рід борщу) були тоді головними стравами людськими, як і тепер; може тільки м'ясо, при багатій ще фавні і вільних випасах, було тоді звичайнішою народною їжою, ніж тепер. Хліб – був справжній вже хліб, подібний до теперішнього, а не якісь опрісноки. Муку замішували на теплій воді (укропъ), місили, додаючи дріжджей (квасъ) і пекли в печі, не на огнищу, а таки в печі, більш подібній до теперішньої варистої печі, ніж до примітивного огнища [Про те, як виглядала та піч, дає деяке поняття літописне оповідання про св. Ісакія – Іпат., с. 138: піч несправна, огонь виходить дирами, Ісакій вилазить на неї й гасить]. Хліб мусив бути більших розмірів, судячи по тому, що його мало стати на день двом чоловікам; але були й малі („коврижькъ“, „коврижька“) [Ж. Феодосія, л. 11 (квасъ на състроение хлѣбомъ розливааху), 21 (тѣсто мѣсящемъ, и паки имъ лѣющемъ укропъ въ не), Іпат., с. 130, 138.]. З інших страв літопись ще нам описує докладніше кисіль: муку розмішують у воді („цѣжь“), варять і підливають „сити“ – розведеного водою меду. М'ясо звичайно варили – в казані або горнці; літописець оповідає за Святослава, як щось незвичайне, що він не варив м'яса, а пік його на углях; з сього ж оповідання бачимо, що їли і м'ясо домашньої худоби (вчисляючи й кінське) і дичину [Іпат., с. 41, 86]. В сумі, як бачимо, страва в ті часи далеко не була примітивно-простою, а се важний культурний симптом, і для того я коло нього довше спинився.
Їли деревляними ложками: вередлива дружина Володимира зажадала срібних, але літописець оповідає про се як про нечувану забаганку [Іпат., с. 87.].
Серед напитків головне місце займає мід – напиток загально улюблений, від простого чоловіка до князя; про нього я казав вже. Поруч меду бачимо й пиво, а мабуть, пили й сирівець. Вино натомість було річчю досить рідкою, приступною тільки особливо заможнім і значним. В Житії Феодосія вино ніде не виступає як пиття і уживається тільки для церковної служби.
Одежа (одіти – загальнослов’янське) мусила бути ще дуже примітивна й невибаглива. На се вказує той цікавий факт, що назви ріжної одежі – то переважно спеціалізовані назви тканини взагалі.
Так свита означає взагалі тканину чи плетенину, плахта в інших діалектах означає хустку, верету; опанча – від слова опона (тканина); сукня – від сукна; портки – від слова портъ, тканина (подібно як російське рубаха від рябъ). Притім сю спеціалізацію тої чи іншої назви для тої чи іншої одежі бачимо в поодиноких діалектах чи групах інакшу, а се вказує на пізніші вже часи сеї спеціалізації.
З другого боку, цікаві численні перейняті назви для одежі, як кошуля з лат. casula, сорочка – новолат. sarca, жупан і шуба зв’язують з новолат. jupa, гуня з новолат. hunna [Крек, 2, с. 175, Етимологічні словарі sub vocibus.]. Одначе перейняття слова часто означало перейняття фасону, як і тепер, а не самої речі, і запозичення в назвах убрання взагалі незвичайно часті й численні скрізь у всіх народів.
Загальнослов’янські назви для шкіряної одежі – кожух, і шкіряного ж обув'я – черевики; слово ж чобіт запозичене з перського. Є загальнослов’янські назви для сподинь – варварського убрання північних країв, незвісного античним народам – гачі і ноговиці; загальнослов’янські ж слова пояс, плащ. Слово шити (праіндоєвроп. sju - лучити, лат. suo, гот. siujan, лит. siúti) мусило належати як до шкіри, обув'я, так і до одежі, і загальнослов’янське швець в ріжних діалектах прийняло значення то шевця то кравця.
З туалетних окрас до загальнослов’янських належать слова: перстень (від перст-палець), гривна (від грива-шия).
В археологічних розкопках знайшлось дещо з старого костюму [Самоквасов, Антонович, Гамченко, Мельник op.c. passim ]. Такі останки вовняних і полотняних тканин, часом обшитих на ковнірі або деінде кусничком шовкового, перетканого золотом або сріблом „оксамита“ ('εξάμιτος); застіжка робилася з коралинки (пацьорка), застібненої на ремінну петличку або кільце. В недавніх розкопках ніцахських по останкам одежі і ґудзикам вимірковано на небіжчиках „сорочку і якусь верхню одіж, шовкову, з високим ковніром, обшитим оксамитною стяжкою, пазуха по середині грудей, до половини застібалась на дрібні ґудзики“ [l с., c. 701]. В чернігівських могилах особливо багаті люди мали цілі убрання оксамитові з дорогими металічними ґудзиками, але тут трудно відріжнити свійське від свіжоперейнятого або привозного.
Пояси бачимо ремінні з бляшкою, або ткані, часом також з дорожчих, золототканих матерій. Коло пояса бували ремені для причіплювання підручних речей або шкіряні мішечки, мошонки; траплялися такі мошонки і з цілим своїм інвентарем: огнивом, маленьким бруском до гострення, кусничками сірки й кількома баранячими астраґалами (до гри). Кремінь, огниво, ножик, брусок до гострення – се звичайні речі при небіжчику. В сіверянських могилах дуже часті кістяні гребінці; вони часто стрічаються також в похоронних полях київських і галицьких. З окрас маємо намиста шкляні, кам'яні, металічні (здебільшого привозні), кульчики й перстні з металічного дроту (бронзового, срібного, а навіть, і золотого), наручники (брансолети).
На голові у жінок бували шапочки чи наголовники з вовняної тканини, ушитої срібними й шкляними окрасами, на висках носилися кільця, нашиті на шкіру, або нанизані на ремінець; в косу впліталися також кільця – вони йдуть рядом часом від висків на чоло, часом від висків на груди, вказуючи тим на упліт кіс – заложених або спущених [Мельник, 1. с., с. 498-9.]. В ніжинських розкопках всі жінки носять коси спущені, зате від чола до затилку пов'язуються пасма шовкових шнурків, що сімулюють волосся, і в них, як і в коси вплітаються кільця, а крім того кільця бувають і на висках, цілим жмутком [1 с., с. 607-9]. Обув'я заховалось досить добре в деревлянських і волинських могилах: се невисокі, гостроносі чобітки з тонкої вичиненої шкіри (саф'яну) удвоє зложеної, або підложеної іншою, грубшою шкірою, сшиті на підошві. В одній чернігівській могилі знайшлися великі чоботи, прошивані бронзовим дротом, як коментар до пізнішої описи костюма кн. Данила: „сапоги зеленаго хъза, шити золотомъ“ [Іпат., с. 541.].
Дуже інтересну опись костюму багатого русина подає ібн-Фадлан: він мав на собі широкі сподні, панчохи [Се слово в тексті ібн-Фадлана не зовсім ясне щодо свого значення, але якийсь рід панчох дійсно уживався на Руси.], чоботи, куртку, а поверх її шовкову свиту з золотими ґудзиками, на голові соболеву шапку з шовковим верхом.
[Вид. Гаркаві, с. 98. Супроти слов’янства ібн-Фадланової Руси досі не піднесено таких поважних закидів, які б змусили нас бачити в ній фінів, як хочуть одні, або варягів, як хочуть інші. Але супроти таких підозрінь я все-таки виріжняю її з поміж інших звісток і ставлю осібно, тай інші звістки, де з норманського становища можна бачити Русь скандинавську, відріжняю від звісток про слов’ян. Виключити їх або противставити звісткам про слов’ян не можна, бо в кождім разі той „руський“ елемент IX-Х в., як він виступає в джерелах візантійських і арабських, суцільно норманським бути не міг, і в звістках про нього видбивається сучасне східно-слов’янське життя, раз тому, що в тій „Руси“ безсумнівно були в кождім разі і слов’яни та мішалися під тою назвою з варягами, а друге тому, що варязькі прикмети, коли прийняти давнє й інтенсивне розширення варягів в Східній Європі, мусили відбиватися сильно і на житті воєнно-купецьких верств слов’янської Руси].
Арабське джерело IX в. і пізніші араби оповідають теж про куртки і свити, широкі сподні і чоботи русинів [Джайгані, 1. с., ібн-Даст вид. Хвольсона, с. 39, Гаркаві, с. 198, 276].
В наших домашніх пам'ятках можна набрати теж досить повний склад одежі Х-XII в.: сорочка, свита, поверх того, може тільки у заможніших – „корзно“ (керея, плащ). На ногах плетені „копытьца“ – рід панчох, і чоботи-„сапоги“, або замість них постоли – „прабошни“, або „черевиї“ (черевики); в деяких місцях мусили носити натомісь личаки. На голові шапка –„клобукъ“, плетена або шкіряна. На шиї у багатих – золоті і срібні ланцюхи, нашийники з грубшого чи тоншого плетеного дроту (гривни), у жінок в вухах „колци“ [Іпат., с. 56, 98 (пор. с. 248), 137, 170, Житіє Феодосія, л. 4, 9, Сказанія о Борисе й Глебе, с. 37].
Нарешті маємо й кілька образків староруських князів. Так на звісній мініатюрі Святославового збірника 1073 p. (правда, дуже знищеній від часу) маємо малюнки князя, княгині й їх чотирьох синів – трьох дорослих і одного малого хлопця. Чоловіки мають тут кольорові жупани, кафтани (синій на старім, вишневі – на синах) [Кольори, хоч про них згадую, мають досить проблематичне значення, бо потерпіли від часу, та й спочатку могли бути не всюди реальні.], довгі (нижче колін), на ковнірі й рукавах обшиті золотим, а знизу кольоровими краями. Сини підперезані золотими поясами, з золотими ж кінцями. Старий князь має накинений зверху синій плащ, обшитий золотом, застібнений на правім плечі застіжкою; на головах шапки з тканим верхом і обшивкою, (з футра?), у синів вона має високий верх, синій, у батька низький, округлий, ясний. На ногах чоботи – у батька сині, у синів червоні. Княгиня має ясно-червоний кафтан, обшитий якоюсь ясною обшивкою на грудях і подолі (прошва); рукави широкі, стяті навскоси, як у західних костюмах, а з них виходять вузькі рукави тої ж барви, обшиті золотом коло руки; на голові шапка висока, як у молодих князів, і під нею біла намітка (серпанок, рантух); на ногах якісь (жовті?) сап’янці; підперезана вона золотим поясом. Малий має таку ж одіж, як і його старші брати, тільки на кафтані золоті петлиці. Інші малюнки княжої одежі – сім’ї Ярослава на фресці софійській і Ярополкової в Чівідальській псалтирі не мають такого інтереса, через свою залежність від церемоніальних візантійських уборів: тут ще менше надій стрінути реальні подробиці сучасного костюму, як на мініатюрі Святославого збірника [Див. Кондакова, Изображение русской княжеской семьи на миниатюрах XI века, Я. Смирнова, Рисунки Киева 1651 г. (Труды XIII арх.съезда) і мої замітки в т. XCV Записок львівських].
Супроти наведеного матеріалу IX-X вв. мусимо так само обережно, як звістку про слаборозвинене хліборобство, приймати звістки Прокопія про бідну одіж сусідніх слов’ян VI в. Деякі з них, каже він, не мають ані сорочки, ані плаща, тільки в коротких сподніх йдуть на битву. Але се могла бути яка-небудь погранична голота, а може й певний воєнний шик, щось подібне до голого запорожця, змальованого Репіним.
Уряджування якогось укриття для мешкання належить до праіндоєвропейських часів. Слов’янське дім, домъ належить до індоєвропейського запасу слів: санскр. damá, грец. δόμος. Який би не був нещасливий сей праіндоєвропейський дім, але все-таки був справжній дім, не купа ріща, з дверима (зенд. dvareni, грец. θύρα, сл. двьрь), хоч і без вікон. В загальнослов’янській словниці маємо вже досить багатий запас слів для дому і його урядження, що вказують на його значний розвій.
[Останніми часами історії слов’янського дому і домового урядження незвичайно пощастило в німецькій літературі, заходами головно ґрацьких учених: Meringer, Das volkstümliche Haus in Bosnien und Herzegowina, 1900 (Wiss. Mitt. aus Bosnien, VII), його ж Die Stellung des bosnischen Hauses und Etymologien zum Hausrat, 1901 (Sitzungsb. der phil.-hist. kl. d. Akad., т. 144) і ряд заміток під т. Wörter und Sachen в Indogermanische Forschungen, 1904-7. Murko, Zur Geschichte des volkstümlichen Hauses bei der Südslawen, 1906 (Mitteil, d. anthrop. Ges. XXXV-VI). Rhamm, Etnographische Beitrage zur germanisch-slawischen Altertumskunde, т. II, ч. l: Die altslawische Wohnung, Брауншвайґ, 1910. Розвідки сі цінні особливо тим, що орудують матеріалом і лінгвістичним і етнологічним. Написані всі з становища праслов’янських запозичень з германського. Інша література про слов’янське домівство (головно сучасне) здебільшого зібрана в статті Мурка].
Поруч з тою індоєвропейською назвою маємо загальнослов’янські: храм, хижа [Се слово уважають за перейняте з нім. hus, як хлів з гот. hlaiv, але справа не зовсім ясна; див. Пайскер, с. 68-71. Про клґть Мерінґер, І, F. XVI, с. 117.], може й куча (з кут). Хата була зверху вкрита (загальні назви – стріха, *стрѣха, і кров – від крити); сю стріху держав брус, що має загальнослов’янську назву (старосл. слѣмя, лит., šelmů, грец. σέλμα). Ся слов’янська хата мала й вікна (окно від око, маленький отворець для ока, очко) [Так і в інших мовах, пор. у Мерінґера, І. F. XVI, с. 125.]. Будувалась тільки з дерева або плелась з ріща (пор. нім. wand від „вити“ „звивати“); вся мулярська техніка – річ пізніша й оперта на чужих, перейнятих у греків та німців терминах. Як показує загальнослов’янська назва вапна (вап – кольор, фарба), вапно або кольорова глина здавна уживалися для обмащення і декорації.
З хатнього урядження маємо такі загальнослов’янські слова як піч, лави, стіл; слова сі інтересні особливо з огляду на новіші помічення, що слов’янське і взагалі індоєвропейське життя спочатку йшло просто на підлозі хати і тільки поволі підіймалося над її поверхнею на „культурний горизонт“. Тому напр. означення стола мішаються з назвою доски, що служила підставкою для їжи (слов. дъска, доска, лат.-discus, миска, і нім. disc або tisc – стіл і миска), або те саме слово означає то стіл, то миску, що грала ролю стола (слов. миса значить в одніх діалектах миску, в інших стіл, так само блюдо, гот. biup). Сучасний високий стіл, майже нерухомо уміщений на призначенім місці, являється досить пізним явищем; в ріжних слов’янських діалектах ся назва означає то стіл, то стілець до сідання (пор. нім. stuhl) – у нас напр. се вагання замітно в терміні настоловання, княжого стола (та і в слові стілець для крісла). Не тільки вигляд обох родів меблів був однаковий, а й один предмет служив очевидно для обох потреб.
Для подвір’я (загальнослов. дворъ, в зв’язку з двери) крім мешкальної хати, маємо старі означення для комори, кліті (клѣть, ір. cléthe, може hleipra – дах), хліви і кошари (від кіш) для худоби, гумно і житниці для збіжжя; для переховування збіжжя часто служили також викопані в землі ями. Все се було обгорожено тином (ст.-півн.-нім. tûn) або плотом (загальносл., від плести).
В історичних пам’ятках теж можемо одмітити кілька цікавих подробиць. Розріжнялась кімната з піччю, тепла „истъба“, „истобка“, „изба“ від поміщень зимних, що мали ріжні назви – сѣни, одрина, клѣть, вѣжа. Уживання в наших пам’ятках форми истопка показує, що сю назву толковано, правдоподібно, як хату топлену, опалювану (як кімната з caminata); але се слово походження чужого, виводять його звичайно з німецького stuba (слово початку неясного), що означало кімнату з піччю, відгорожену від первісного хатнього простору з огнищем [Новіша розвідка A. Dachler, Zur Geschichte der Heizung im Bauernhause (Ztschr. f. öster. Volkskunde, 1911) дає іншу генеалогію – грецьк. τύφος, огнище, скит. (і потім сx. слав.) istuba, рим. stuba парня, відти нім. stube]. Ся стара хата, чи покій без печі носить у нас назву сіней. Одрина, очевидно, була хата для спання, вѣжа-хата горишня [Інтересний вивід „вежі“ дав недавно Мерінґер (1. F. XIX, с. 427) від везти, як рухомий, перевозний дім (про такі рухомі доми, що заховалися досі в Герцеговині, оповідає він там широко). Слово вежа дійсно уживалося у нас також спеціально про кибитки кочівників.].
Клѣть бувала коморою, але служила і для мешкання [Іпат., с. 38, 55, 138, 159, Сказания о Бор[исе] и Гл[ебе], с. 78]. Хата ставилась висока – „сѣни“ були на поверсі й мали під сподом тільки піддашшя, на стовпах; в долішній часті хати могли бути комори-„клѣти“, й різні сховки [Іпат., с. 55, пор. с. 120.]. Такі були одначе доми міські, багаті, а не звичайні, і на них могли відбиватися і чужоземні моди (варязькі напр.). Піч в істбі, як я вже казав, була більш менш подібною до теперішньої, з накритим верхом. З іншої хатньої обстанови фігурує часто одръ, постіль, досить уже висока, так що на ній можна було сісти, тим часом як первісна постіль була просто „підстілкою“ на землі, або в ямі-логові [Ж[итіє] Феодосія, л. 8]. Широко уживались килими-„коври“ [Напр. Іпат., с. 49. 170, 180.].
На подвір’ї згадуються „клѣти“, пивниці-„погреби“, спижарні- „бретяници“, хліви й загороди для худоби, гумна для хліба [Р. Правда Акад., § 20, 38, Карамз., 40, 59, Іпат., с. 236 і 237]. На княжім дворі згадуються осібні „мовниці“ – бані, „медуші“ – пивниці для меду; се бувало, певно, і взагалі у заможнїших людей. На вершках хати бували голубники для голубів [Іпат., с. 36 і 37].
Їздили возом („возъ“, „кола“, або „телѣга“), запряженим кіньми або волами; погонич – „повозьникъ“ сидів сам верхи на коні [Житіе Феодосія, л. 14-5]. Їздили часто верхи, навіть духовні особи [Іпат., с. 147.]; з приналежностей згадуються сідло і „подклад“ [Іпат., с. 41.]; в могилах стрічаються металічні часті узди і стремена [Самоквасов, op. c. 188, Антонович, Курганы Зап[адной] Волыни, с. 137]. Зимою їздили на санях; але сей екіпаж уживався взагалі тоді далеко ширше, а мав і рітуальний ужиток – напр. при похоронах, як то подекуди й досі у нас задержалося: се треба толкувати архаїзмом сього екіпажа [Іпат., с. 38, 128, 131, 144 і ін. Спеціальна розвідка Th. Volkov, Le traiueau dans les rites tuneraires de l' Ukraine, 1896.].
Зброя
Михайло Грушевський
На закінчення нам треба переглянути ще дві категорії предметів з круга матеріальної культури.
Одна – се зброя, оружжя (загальносл.). Серед нього, як і у інших індоєвропейців в розвої оборони переважала зброя агресивна. Найбільше значення мала стара, найстарша властиво зброя – спис; найпримітивнішою формою його був гострий сук дерева, або обсмалений кілок, який приготував Одісей на Поліфема і які уживались на Україні ще в XVII-XVIII в. під час народних рухів, за браком ліпшої зброї [Як казав Осовський (Труды VI археолог. съезда, I, с. 55), такі сулиці уживаються й досі в східній Литві]. Розуміється, і в праслов’янські часи уживались списи з залізними вістрями. Маємо для них дві загальнослов’янські назви – копиѥ (того ж самого пня, що копито, копати – бити) і сулиця (сунути). Далі маємо: ніж (ножь – ньзити, низати – протинати, слово се зв’язують з прус. nagis, кремінь, се виглядало б як пам’ять колишніх кремінних ножів, як німецьке sax – меч, лат. saxum камінь, але воно має деякі лінгвістичні трудності [Шрадер, Reallexicon, s. 538, Крек, 2, с. 152-3]). Меч (гот. mêkeis) – слово уважають за перейняте з німецького, як інше прасл. коръда (у нас забуте) виводять з перського kârd; треба сказати, що взагалі довгий меч в індоєвропейській арматурі був чимсь пізнішим в порівнянні з коротким, подібним до ножа. Далі сокира – секыра (лат. securis, споріднене з словом сікти, сѣкж), і поруч сеї друга загальнослов’янська, але перейнята назва – топіp (перс. tabar): кий (від пня ku – бити, як і ковати); праща (того ж корня що пракъ, порок, машина до розбивання стін). Лук з тетивою (лит. temptýva), стрілами (спільне з нім. strala) і тулом – сагайдаком для них становить теж зальнослов’янську і певно праслов’янську арматуру.
Дуже бідно на слова для другої категорії зброї – оборонної. Маємо загальнослов’янське, чи властиво європейське – щит (лат. scutum, кельт, scíath) [Против виводу з нім. – гот. skildus, див Крек, 2, 154, Шрадер, Reallexicon, с. 720-1 (тут вказані й лінгвістичні трудності в ряді сих назв).]; загальнослов’янськими треба уважати броню, старосл. бръни (виводять з стар. г.-нім. brunja, спорідненого з кельтським bruinne – груди) та шолом (шлѣмъ, виводять з нім., гот. hilms). Але на тім і кінчиться.
Сьому відповідають до певної міри й найстарші історичні звістки про слов’янську зброю. По словам Прокопія, слов’яни йдуть на битву переважно піші, з невеликими щитами и списами, без броні; Іоан з Ефесу оповідає про них, що вони доперва в балканських сторонах набрали зброї і навчилися війну вести, а перед тим се були простаки, що не сміли й показатися з лісів і не знали ніякої зброї, крім двох-трьох „льонхадій“, списів до кидання [Прокопій, De bello got. III, 13. Іоан з Ефесу, вид. Шенфельдера, с. 255]. Маврикій (а за ним Лев) кажуть, що слов’янські вояки мають кождий по парі коротких списів ('ακόντιον) – для биття й кидання, уживають дерев’яні луки з дрібними затроєними стрілами, деякі мають добрі, але занадто великі й невигідні до ношення щити (як грецькі θυρεοί – великі, четверокутні, „як двері“). Подібно каже про слов’ян арабське джерело IX в.: арматура їх складається з пик до кидання, щитів і списів, іншого не мають; але головною зброєю руської дружини й у нім виступає меч, а князі мають і кольчуги [Ибн-Даст Хвольсона, с. 31-3, Бартольд і Туманский, 1. с.].
Чернігівські могили дають багатий запас варязько-руської – боярської або й князівської зброї X в.: тут маємо вже великі мечі й шаблі, ножі довші й коротші, залізні списи й коротші копія, сокири, залізні стріли, залізні, часом обложені міддю чи іншим металом шоломи, кольчуги, мідяни бляхи від кованих щитів [Самоквасов, с. 188].
Меч став головною зброєю на Руси уже в IX-X в.; в літописній легенді про хозарську дань у полян полянський з обох боків гострий меч противставляється кривій, з одного боку вигостреній шаблі хозарській – взагалі турецькій. Розмінюючись з печенізьким ватажком зброєю, воєвода Претич (з Сіверщини) дає печенігу броню („брони“ – кольчугу), щит і меч, а той йому коня, шаблю й стріли: се тодішня типова зброя обох сторін [Іпат., с. 9, 43.]. З сим старим руським мечем (в розвою зброї властиво новим) знайомить нас добре одна з чернігівських могил: тут маємо широкий і довгий меч коло метра, з масивною ручкою, майстерно обробленою і мабуть посеребреною, і кілька мечів меншої великості. Такі великі мечі, судячи по археологічних находках, були тоді досить розповсюднені на всім путі „з варяг в греки“ [Подібні мечі знаходяться в Києві, в Смоленщині, в Ґнездовських могилах (один з них зовсім подібний до чернігівського). Чимала колекція (8) подібних мечів з Курляндської губернїї (з-під Альшванґена) і один з них дуже подібний знов до чернігівського, є в московськім музеї, де переховується і ґнездовська, і чернігівська колекція. Рисунки київських мечів в Древностях Приднепровья, V, таб. 1, чернігівських у Анучіна op. c.].
Крім мечів, одначе уживались і шаблі; пізніше, в XII в., судячи по Слову о полку Ігореві, вони навіть взяли перевагу над мечем, бо вигнута шабля вигідніша до рубання, як рівний меч. Не стратили свого важного значення списи-копія, так само ножі (пор. ножі „засапожники“ Слова о п[олку] Ігоревім, як гайдамацький „товариш,“ засунений в халяву), сокири („топорци“) [Іпат., с. 123.], луки. З оборонної зброї знаємо „червлений“ щити і шоломи; натомісь кольчуги згадуються рідко, й не знати, чи уживались рядовою дружиною. Прості люди ледве чи мали й ту повну зброю: звичайно могили містять в собі списи, ножи, стріли й сокири [Збірку ріжної зброї з Київщини див. в Древностях Приднепровья, V, табл. І-III; тільки її слов’янське походження не всюди певне.]: се мабуть і була зброя звичайного вояка – не дружинника.
Зброя мусила бути переважно власного виробу, судячи по значно розвитій на Руси металічній техніці: але заможніші пишались чужоземною зброєю. Вже ібн-Фадлан каже, що Русь уживала мечі „франкської“, західної роботи [Неясна звістка ібн-Русте, що русини уживають „Сулейманові мечі“]. Слово о полку Ігор[евім] говорить про латинські шоломи і навіть лядські сулиці. Згадані великі староруські мечі дійсно дуже близькі по формі до германських (перейнятих німцями від кельтів, т. зв. spatha), хоч могли робитися й на Руси [Порівняти напр. рисунки київських і чернігівських мечів, і рисунки кельтсько-германської „шпади“. В кождім разі нема причини конче уважати їх специфічно скандинавськими, як то роблять часом – див. напр. Спицын, Обозрение, с. 268].
Друга категорія характеристичних речей – музичні інструменти для забави і танцю (загальнослов’янське – плясати). Сюди належать такі загальнослов’янські слова: сопілка – старосл. сопѣль, труба, гуслі, бубен. Сі інструменти згадуються і в історичних джерелах, свійських і чужих [Іпат., с. 43, 136, пор. 120; ібн Росте, Кардізі, ібн Фадлан й ін. Дещо про сі літературні тексти див. у Айналова, Очерки и заметки по ист. древнерус. искусства, Изв. отд. рус. яз., 1908]. Арабське джерело IX в. оповідало про восьмиструнні слов’янські лютні, гуслі і довгі, на два лікті дудки. З інших речей до забави звісні нам ще кості до гри; баранячі астраґали знайшлися в ріжних поганських могилах [Древности Приднепровья, с. 56-7, Самоквасов, с. 188, Антонович, с. 14, Мельник, с. 495].
Торгівля
Михайло Грушевський
Найдавніші сліди торгівлі, головні напрями найдавнішої торгівлі й культурних зносин – полудневий і східний, західний; монетні скарби. Торгівля в часах по великім розселенні: Дніпрова дорога, чорноморська торгівля, Русь в Царгороді, звістки про середземну торгівлю, предмети русько-візантійської торгівлі; торгівля з Кримом і степовими ордами
В поданім вище огляді матеріальної культури східного слов’янства ми не раз зустрічали сліди уживання чужих, завозних предметів, чужі, перейняті назви – сліди заграничних зносин, виміни продуктів, торгівлі. Початки обміну – сеї початкової форми торгівлі, ми можемо слідити вже в правіковім язиковім запасі індоєвропейських народів; слав. мѣна – обмін (санскр. mê, лат. munus), вѣно – ціна, заплата (санскр. vasná, rp. 'ωνή, лат. ven-) належить до сього правікового запасу; слав. продати має теж паралелі в санскр. parâdâ (проміняти), лит. parduti [O. Schader, Linguistisch historische Forschungen zur Handelsgeschichte und Warenkunde Єна, 1886, особл. гл. II].
З другого боку, сліди обміну, торгівлі ми бачимо вже в неолітичній культурі наших країв, як чужоземні черепашки – суpreа moneta і середземні мушлі неолітичних і ранніх металічних могил, або вироби з чужоземних камінних родів [Порівняти, для західноєвропейського неоліту: A. Groetze, Über neolithischen Handel (Festsehritt Бастіана)]. Бронзова фабрикація вся оперлась на заграничному довозі: ні міді, ні цини не добувано на нашій сучасній і на праслов’янській території; золото і срібло також не було місцевим, а й залізна культура теж опиралась на заграничнім обміні, бодай почасти, бо залізо добувалося тільки в деяких місцевостях нашої території і то місцева скількість ледве чи коли-небудь задовольняла всі потреби в сім металі; досить розповсюднені шкляні вироби приходили всі з чужих країв: на широких зносинах, що виходили далеко за обруб своєї околиці, свого племені опиралось розповсюднення певних культурних типів і навіть обрядів, як керамічна техніка передмікенської культури, її будови або обряд похоронного обсипування фарбою, і т. ін.
Уже в часах перед слов’янським розселенням ми можемо з повною певністю зазначити ті три головні напрями – дороги торгівлі і обміну, що з певними перемінами виступають потім у наших предків в історичні часи: полудневий, східній і західній. Полудневий, що виходив з фінікийських, карійських, грецьких чорноморських факторій, був чи не найбільше важним з культурного погляду. Документальні сліди сеї торгівлі маємо в численних нахідках грецької посуди, юбілерських виробів і монет на середнім Подніпров’ї.
[Диви вище с.55, 86-7,103-4. Про монетні нахідки див. археологічні мапи: Київської й Волинської губ. Антоновича (в покажчику при них виказані монетні нахідки по категоріям), Подільської Сіцинського, Херсонської Ястребова (Опыт обозрения древностей Херсонської губ.), Харківської – Багалія (Труды XII съезда). Беляшівський, Монетные клады Киевской губернии, 1889. Данилевич, Монетные клады Киевской губ. до первой четверти XV в. (Труды IX съезда, т. І) і Карта монетных кладов и находок отдельных монет Харьковской губ. (Тр. XII съезда, I). Ляскоронський, Находки римских монет в области среднего Приднепровья (Труды XI съезда, т. I). Марков, Топография кладов восточных монет (давно зачалася друком, але не вийшла досі). Самоквасов, История русского права, 1884, т. II, с. 170-9 і О происхождении русских и польских славян и причине появления кладов римских монет в земле древних руссов и ляхов, Труды XIII съезда, т. III. Píč, Zur rumänisch-ungarischen Streitfrage, с. 276 і далі.
Поодинокі важні нахідки див. ще: Российский историч. музей, с. 598-600; Труды Киев. дух. Академии, 1880, VIII, с. 585; Археологическая летопись Южной России, 1899 р., с. 54, 1903 р., с. 60, й ін.
Про нахідки грецьких чорноморських монет – Ольбії, Боспора, Херсонеса на середнім Подніпров’ї і Подонні див. археологічну мапу Київщини, с. 25, 66 (bis) і 72, в статті Данилевича, у Піча (але тут джерела часом непевні), і Спіцина, Обозрение губерний (Труды отд. сл. рус. арх., IV).]
Особливо інтересна пара пантикапейських монет Рижанівської могили, з полудневої Київщини, як хроноллгічна дата одної такої нахідки [Zbiór wiadomości, т. XII. Як далеко могли часом сягати торгівельні впливи Чорномор’я, може вказувати напр. факт нахідки боспорської монети царя Інінтімея (III в.) в басейні Ками – Российский историч. музей, с. 46], і безперечно, що культурний вплив сеї торгівлі сягав і значно дальше на північ.
[Дуже інтересним слідом торгівлі балтійсько-чорноморської були б нахідки горючого каменя (янтаря). Але горючий камінь, окрім балтійського побережжя, знаходиться і на східно-європейськім суходолі подекуди, між іншим, і в околицях Києва і на Волині, про се див. Кеппен, О нахождении янтаря в России (відб. з Ж. М. Н. П.), Тутковский, Киевский янтарь (Юго-западный край, I). Пліній наводить звістку Філемона, що горючий камінь викопують у Скитії в двох місцях, в однім білий, в другім жовтий (XXXVII, 2 (11)). Тому всі нахідки горючого каміння зв’язувати балтійським побережжям без ближчого аналізу ніяк не можна. Пор. статтю Hedinger-a, Die vorgeschichtliche Bernsteinartefacte u. ihre Herkunft (Штрасбурґ, 1903)].
В чорноморських степах він перехрещувавсь з східним шляхом, де посередниками в торгівлі були племена іранські. Як приклади культурних перейнять, що довершувались в ріжних сферах нашого життя сею дорогою, пригадаю з вищесказаного такі слова і річи, як курку, топір, чобіт; сього вистане, аби показати, як ріжнорідні бували сі перейняття. Зрештою документи зносин сею дорогою ми маємо від найдавніших часів, для ріжнорідних епох; поминаючи черепашки суpreа moneta, що ловляться на Червонім морі й Індійськім океані, але могли приходити і з чорноморського побережжя, або передмікенську культуру, котрої дороги також не висліджені ще, – вкажу на т. зв. скитський тип в металічних (особливо бронзових) виробах, що заходить у нас також в район середнього Подніп’ровя, а з другого боку, йде далеко в передню Азію і служить документальним слідом зносин з нею й азійського культурного впливу в наших краях в часах перед слов’янським розселенням. Потім т. зв. меровінґський чи готський стиль в юбілерській штуці, що йде в нахідках від Ірану і Західної Європи, служить документом зносин і обміну зі Сходом безпосередньо перед слов’янським розселенням, а далі маємо вже письменні й нумізматичні вказівки [Див. вище, с. 56-7. Про оріентальні впливи в європейській штуці особливо Кондакова, Русские древности, II, III і V т. і Русские клады].
З заходу йшли культурні впливи попереду з країв середнього Дунаю і центральної Європи, з кельтських і інших огнищ культури, а пізніше від римлян. Багата середнедунайська культура, особливо бронзова її техніка, розширяла свої впливи й на північне згір’я Карпатів, в сферу слов’янської колонізації. Західна кельтська культура з останніх століть перед Христом (т. зв. в археології культура тенська, la Tene), розвинувшися під впливом середземельної, значно випередила германців, мала великий вплив на культуру німецьку, і через неї, а може й безпосередньо часом, впливала також на культуру слов’янську. Ще виразніше виступають, і сильніші були дійсно впливи римської культури, коли розширяється вона по провінціях центральної Європи, від I-II віку по Хр[исті].
Численні латинські слова в загальнослов’янськім язиковім запасі бачили ми вже вище (напр. в одежі); в археології римські впливи також слідні дуже значно. Слов’яни могли підлягати їм перед своїм розселенням і в часі розселення безпосередньо, на полудневім заході, і приймали їх також за посередництвом німців. Важне культурне значення слов’янсько-германських стичностей і полягає на тім, що німці були посередниками в передаванні на схід і північ здобутків культури кельтської і римської. Сліди їх в слов’янськім язиковім запасі незвичайно багаті – ми бачили їх напр. в їді, в домашнім урядженні, в зброї; правда такі язикові подібності часто можуть толкуватись на обидва боки, а що обидва народи стояли на більш менш однаковім культурнім рівні й мали свої спеціальні огнища культурних впливів, то дещо могло переходити й до німців зі сходу або полудня через слов’ян [Напр. готське stikls, кубок, правдоподібно походить від слов. стькло, шкло (не навпаки, як думають часто) – пор. Уленбек, Р. В. Beiträge, XII с. 191, Яґіч, Archiv, XXIII с. 536. Спірні питання про плуг, хміль і т. ін. вказані були вище.], і докладне визначеннє західних впливів на слов’янщину все ще зістається задачою будущини. Але безсумнівні вони в кождім разі.
Археологічними документами торгівельних зносин слов’янщини з заходом (а також і з полуднем) в часах перед великим розселенням служать передовсім нахідки римських монет. Се дуже рідко конзулярні, а переважно імператорські срібні монети кінця І, цілого II і III в. по Хр[исті]. Особливо численні нахідки їх в полудневій частині того району, що ми зазначили вище як праслов’янську територію – в середнім Подніпров’ї, також на Волині й Подністров’ї; стрічаються вони і далі на північ. Знаходять їх не тільки спорадично, а й цілими скарбами по кілька десятків і соток монет. Рахуючи, відповідно прийнятій в археології максимі, що монета, нім опинилася в землі, могла обертатись звичайно не довше, як сто літ, ми будемо мати в пізніших римських монетах сліди торгівельних зносин з часів безпосередньо перед великим слов’янським розселенням і з початків його. Сі зносини могли приносити римський гріш і з заходу – з німецьких земель, і з полудня – з римських провінцій та чорноморських торгівельних міст [Самоквасов толкував сі монетні скарби тим, що їх рознесли слов’яни, емігруючи з-над Дунаю (він приймає літописну теорію дунайської правітчини). Ляскоронський думає, що сі монети добувалися не так торгівлею, як війнами і нападами на римські землі. Се друге об’яснення в часті оправдане. Але люди з середнього й горішнього Подніпров’я на римські землі певно не ходили, і римські гроші до них доходили тільки через торгівлю].
Колонізаційні завірюхи II-III в., очевидно, не були в силі зовсім знищити сі межинародні торгівельні зносини; тільки в IV-V в. вони слабнуть – монети з сих часів досить рідкі, хоч трапляються навіть більшими скарбами [Як на визначніші вкажу напр. нахідки коло Махновки (Бердичів. пов.), коло Плоського Сквир[ського] пов., коло Чернобиля, Корсуня й Крилова на Дніпрі – по кілька сот монет, нахідки коло Ніжина 1873-80 рр. (більш тисячі, монети I-III в.), в Стольнім коло Чернігова, в Ромні й коло нього в с. Вовківцях, коло Лунівки Обоянського пов., з-над р. Мерла в Богодухівськім пов. (200 золотих монет IV-V вв.), в Олександрівці Ровенського повіту, в Валках, в поріччі Дінця й ін. Середнє Підніпров’я взагалі найбільше дає сих нахідок. З більш північних можна вказати на стару нахідку коло Климовичів Могилів. ґуб. (близько 2000 монет)].
В часах по розселенню маємо докладний образ торгівельних доріг і зносин з IX-Х в.; сі торгівельні відносини утворились, розуміється, значно скорше (в певній часті сягають ще праслов’янських часів) і кидають в кождім разі світло на попередні століття, себто VII-VIII.
[Про давню східно-слов’янську торгівлю з старших праць назву Rasmussen, De Arabum Persarumque commerico cum Russia et Scandinavia, 1825 ; Stüwe, Die Handelszüge der Araber unter den Abassiden durch Africa, Asien und Westeuropa, 1836; Савельев, Мухамеданская нумизматика в отношеніи к России, 1846; Григорьев, О куфических монетах, находимых в России (в збірн. Россия і Азия); Аристов, Промышленность древней Руси, 1866, гл. 4; Бестужев-Рюмин, Русская история, І, с. 261 і далі; Хвольсон, Известия ибн-Даста, 1869, спеціальний екскурс про східну торгівлю, с. 158 і далі.
Далі: Heyd Geschichte des Levantehandels im Mittelalter, I, 1879, с. 65 і далі (французький переклад Рено, вид. 1885 р. в Липську з деякими доповненнями); Забелин, История русской жизни, II, гл. 7; Babelon, Du commerce des Arabes dans le nord de l'Europe avant les croisades, 1881 (не багато); Ключевский, Боярская дума, 1883 і його ж статті в Русской мысли, 1880 р.; Píč, Zur rumänisch-ungarischne Streitfrage, 1886, с. 268 і далі; Iacob, Der nordisch-baltische Handel der Araber, 1887 і пізніші видання сеї праці; Welche, Hadelsartikel bezogen die Araber des Mittelalters aus den nordisch-baltischen Ländern, 1891, i Die Waaren beim arabisch-nordischen Verkehr im Mittelalter, 1891; моя Історія Київщини, с. 385 і далі; Голубовский, История Север. земли, с. 31 далі й Ист[ория] Смоленской з[емли], с. 100 і далі; Kuun, Relationum Hungarorum cum Oriente bist. antiquissima, 1893-5; Labbé, Sur les grandes routes de Russie entre l'Oural et la Volga, 1905; Szelagowski, Najstarsze drogi z Polski na Wschód w okresie byzantyńsko-arabskim, 1909.].
Головною торгівельною дорогою сих часів була „путь изъ варягъ въ греки“ – Дніпро. Докладний образ торгівельних зносин Дніпром з Візантією дає 9 гл. трактату зв. Про управу держави, Константина Порфірородного, що належить до самої середини X в. [Новіший дослідник Bury (The treatise De admin. imperio, Byz. Zeitschrift 1906) кладе написання трактату на час від літа 948 до 952 p.] Кождої весни, каже він, з усіх земель Руської держави споряджаються торгівельні ватаги до Царгорода. Мешканці лісових країв, кривичі й інші, за зими запасають дерево та виробляють з нього човни. Сі човни в тексті звуться μονόξυλα, себто зроблені з одного стовбура, але сього не можна розуміти буквально, бо сі човни мусили містити по кількадесят люда, подібно до пізніших козацьких чайок; як і в чайках з одного стовбура могла бути спідня частина такого човна. Весною сі човни пускаються з водою в торгівельні міста й тут продаються руським купцям [Текст говорить про Київ, але очевидно, що в човнах потреба була не тільки в Києві].
Сі купці з ріжних торгівельних міст в водній системі Дніпра – з Новгорода, Смоленська, Любеча, Чернігова, Вишгорода й ін. з’їздяться до Києва. Тут, поки споряджаються човни всяким знарядом і припасом з давніх човнів, поки з’їздяться купці з ріжних міст, можемо собі представити великий ярмарок, київські контракти перед тисячею літ, коли купці обраховуються, запасають потрібні товари, перепродують продукти ріжних країв, і т. д. В червні ватаги човнів рушають Дніпром: під Витичевом, трохи нижче Києва, стоять ще зо два-три дні, поки зберуться всі човни, і тоді вже остаточно пускаються в дорогу. Плавати інакше як великою ватагою було неможливо: чорноморські степи залягали тоді печеніги і в певних місцях засідали та нападали на руські ватаги; Константин згадує, що Русь особливо стереглась печенігів коло Ненаситецького порога, де приходилось перетягати човни берегом на кілька миль, потім на Крарійськім броді – зараз нижче порогів (теп. Кичкас), і на усті Дунаю.
Пороги купецькі ватаги переходили взагалі з великими обережностями, бо дуже були небезпечні. Місцями приходилося переходити берегом, а в найбільш небезпечнім місці переносили на плечах не тільки всі речі, а й самі човни; притім треба було вартувати невільників, яких везли на продаж, аби не втікали (їх тому вели скованих), а заразом – стерегтися нападу печенігів. Діставшися на устя Дніпра, перепочивали на острові св. Етерія (Березани) [Недавно викрито інтересну пам’ятку по тих спочинках русько-варязьких купців на Березані: камінну нагробну плиту з рунічною написею: „Ґрані спорудив сю могилу (насип) по товаришу своїм Карлі“; по палеографічним і язиковим прикметам зачисляють її одначе до пізнішого часу, XI-XII вв. (замітка Брауна в Известіях археолог, ком., XXIII: „Шведская руническая надпись, найденная на о. Березани“).] і потім їхали повз берег Чорного моря до Царгорода, де кінчилася „бідолашна і небезпечна, тяжка і трудна дорога“, як каже про неї Константин.
Се „Гречеський путь“, як він зветься в XII в.; купці, що ним їздили називалися „гречники“, або й просто – „греки“, а їх торгівельні ватаги – „гречник“ [Іпат., с. 144 (див. в варіантах), 360, 361, 368]. Колись, ще перед розселенням слов’ян, центром сієї грецкої торгівлі з північними землями була Ольбія; пізніше ся роля мусила перейти до подунайських міст (поки їх не знищила слов’янсько-болгарська буря VII-VIII в.), а ще більше – до кримських осад; головне місце між ними займав Корсунь-Херсонес, що зіставив сильну традицію в культурній історії Руси [Ось як характеризує її сучасний історик штуки проф. Кондаков: „під назвою „корсунського“ в давній Руси розуміли все рідке, артистичне, але і давнє, старинне; в противність „царгородському“, що було символом вирафінованого, високого з технічного погляду, „корсунське“ значило тільки, що архаїчне“ – Русские древности, V, с. 27. В землях Руської держави повно було тих „корсунських“ речей, хоч з них деякі були не більше корсунськими, як славні „корсунські“ церковні двері в Новгороді, що в дійсності зроблені були в Маґдебурзі].
Одначе з часом руські слов’яни вийшли з своєї початково пасивної ролі в сій торгівлі й поминувши кримські міста, увійшли в безпосередні торгівельні зносини з Царгородом. Не знаємо, коли саме се сталося [Піч здогадувався (ор. с. 292), що літописне оповідання про подоріж Кия до Царгорода може бути згадкою про змагання Руси увійти в безпосередні торгівельні зносини з Царгородом. Розуміється, треба дати спокій сій подорожі, бо в ній маємо комбінацію самого літописця]. Можемо тільки сказати, що воєнні походи Руси на Чорнім морі, звісні нам від початку IX в., а розпочаті може ще скорше, мусили вплинути на сі зносини, проторивши їм дороги і здобувши для них особливо вигідні умови.
В результаті Русь домінувала на Чорнім морі в IX-Х в. Пишучи в другій чверті X в., Араб Масуді каже, що Чорне море – то Руське море, бо окрім Руси ніхто ним не плаває [У Гаркаві, с. 130. Недавно пробував збити сю звістку Вестберґ, Beitrage VI, пор. його ж, К аналізу, с. 380-1: він доводить, що тут треба розуміти руське плавання на Балтійськім морі, і що се місце мусить бути попсоване. Воно одначе досить зрозуміле, і поки текст сей стоїть, так, як тепер, його не можна толкувати інакше, як про Чорне море]. Назва „Руського“ для Чорного моря стала популярною й держалася довго потім, як Русь стратила давніший приступ до сього моря: „Днепръ втечетъ въ Понтское море треми жерелы, иже море словеть Рускоє“, каже Повість, і західні письменники в XI, XII, XIII в. по традиції звуть його Руським морем – mare Rusciae, mare Rucenum, хоч тоді вже Русь давно втратила своє значення на сім морі.
[Іпат., с. 4, Еккегард – Monumenta Germaniae, Scriptores, VI, с. 216, Гельмольд, I, гл. l ib. XXI. Інші західні згадки про Руське море збирає Кунік – Известия ал-Бекри, т. II, с. 84-6. Недавніми часами були проби ослабити історичне значення Дніпрової дороги. Найбільш різко виступив з сею гадкою польський історик Шельонговський, в цитованій розвідці. Слідячи за нахідками арабських монет в балтійських сторонах, і комбінуючи з ними деякі звістки, він приходить до виводу, що Волга була давнішою „руською“ дорогою з півночі на полуднє, і тільки пізніше, навіть дуже пізно, десь від другої пол. X в. став дорогою на полуднє Дніпро. В тім же напрямі йде і Вестберґ, на користь норманської теорії толкуючи ріжні звістки про руські походи на полуднє так, що вони мовляв йшли з півночі волзькою дорогою. Пояснення їх почасти натягнені, почасти можливі, але в кождім разі нічого не можна вказати, що говорило б против важного значення Дніпрової дороги ще перше, ніж вона стала дорогою „з варяг“, а се теж стало ся уже в IX в.].
Перші письменні звістки про руську торгівлю на Чорнім морі сягають IX в. Ібн Хордадбег, писавши, як які доводять, в першій половинї IX в. говорить уже про руську чорноморську торгівлю: „Русини з далеких слов’янських країв їздять до Римського моря (так називає він Чорне море, розуміючи під Римом Візантію); вони продають там футра бобрів і чорних лисів та мечі, і римський цар бере з них десятину“ [Ібн Хордадбег в вид. de Goeje, с. 115. Про час написання сеї звістки ще Маркварт Streifzüge, с. 390, Вестберґ, К аналізу, с. 375: вони не приймають старшої редакції сього твору, з 1-ої пол. IX в]. Ся неясно стилізована звістка говорить, правдоподібно, про подорожі руських купців Чорним морем в візантійські землі: нема причин розуміти тут самі грецькі міста Крима. На початку X в. ся заморська русько-візантійська торгівля в кождім разі була вже дуже значна. З розміром, обставинами й прерогативами, які здобула собі вона наслідком походів руських князів на візантійські землі в IX і X в., знайомлять нас докладніше умови з Візантією кн. Олега в перших роках X в., особливо як ще їх доповнити звістками з умови Ігоря 944 p. і оповіданням Константина.
Бачимо з сих звісток, що в першій половині X в. руські купці перебували в Константинополі в дуже значнім числі – не тільки по кілька десять, але й по кілька сот мужа, рахуючи разом із службою. Вони прибували, очевидно, з тими торгівельними ватагами, що приходили щоліта описаним у Константина способом, й оселялись в спеціально призначенім для них передмісті Царгорода „у св. Мами“ (пристань і передмістя за мурами Константинополя, зване так від церкви св. Маманта); тут зіставались вони по кілька місяців. Властиво ся купецька колонія, видно, мала тенденцію стати постійною, але сього не хотіло візантійське правительство; воно очевидно з тривогою й підозрінням дивилось на сю численну колонію войоничого люду (можемо здогадуватись, що якісь дійсні факти викликали таке недовір’я й страх воєнних нападів); та й без того се була досить звичайна в ті часи торгівельна політика: не дати чужим купцям запустити коріння у себе.
В результаті бачимо цілий ряд ограничень зі сторони візантійського правительства. Воно жадає, аби руські купці виказувались перед ним посвідченням руського князя, або тим відріжнити послів і купців від войовничих авантурників; для сього посли мали приносити золоті печатки (княжі очевидно), купці – срібні, але пізніше заведено, що з кождою торгівельною ватагою київський князь посилав грамоту, де означав число кораблів: „послах корабль селико“ (се факт дуже характеристичний, бо показує, як ся загранична торгівля велась в тісній залежності і контролі руського правительства). Далі, постановлено було, що руські купці в Царгороді можуть входити до міста тільки разом, одними воротами, в супроводі візантійського урядника, і не більш, як 50 мужа нараз. Час, коли руські купці мають право на удержання в Царгороді від візантійського правительства, ограничено на шість місяців, а далі й зовсім заборонено їм зимувати коло св. Мами. Таким чином, руська купецька колонія не була постійною, і купці, прибувши літом, мусили всі до кінця навігації вернутись до дому [Сі постанови мають досить близьку аналогію з пізнішою практикою Новгорода щодо німецьких купців: ми маємо тут ту ж саму купецьку політику].
Про торгівлю з іншими заморськими містами, крім Царгорода, не маємо ближчих відомостей. Константин Порфірородний каже, що Русь з Дніпрового устя їздить в Чорну Болгарію (кавказьку), Хозарію і Сирію [De adm. 42.], та той факт, що тут Сирія виступає поруч із прикавказькими краями, робить правдоподібною гадку, що тут йде мова про Серір – теп. Дагестан. З пізнішого часу (XIII в.) маємо звістку, що руські купці з кримських міст їздили на полудневе чорноморське побережжя, в Малу Азію [Рюйсброк (Рубрук або Рубруквіс, як його звуть інакше) – в Recueil de voyages, IV, с. 215; пор. з сим оповідання ібн-ель Атіра (у Тізенгаузена, Сборник мат. к истории Зол. Орды, с. 28)]. Жидівський подорожник XII в. Веніамин з Туделі згадує про руських купців в Александрії [Вид. Марголіна, с. 138 (Три еврейские путешественники XI и XII ст., Спб., 1881)]. Чи плавали коли руські кораблі дійсно по Середземному морю, не знаємо, а поодинокі купці, розуміється, могли далеко заходити і через візантійські, і через арабські землі: в IX-X в. одначе морська торгівля на Середземнім морі була взагалі в упадку.
Задавши страху Візантії своїми оружними походами, київські князі здобули у неї значні вигоди для київської торгівлі. В першій половині IX в., по словам ібн-Хордадбега, руські купці з свого товару, що спродавали в візантійських землях, платили десятину візантійському правительству. По умові ж, датованій в літописи 907 p. [Про сю умову див. нижче – гл. VII.], вони в Царгороді вже „творять куплю“, себто провадять свої купецькі операції, без всяких ограничень і без яких небудь оплат, „якоже имъ надобѣ“, „не платяче мыта ни в чемьже“. Далі, руські купці, приїздячи до Царгорода, протягом шести місяців (а спочатку може й протягом всього свого побуту, без ограничень) мали діставати від візантійського правительства всякий потрібний харч (місячину): „хлѣбъ и вино, и мясо, и рыбы, и овощемъ“, і уживати собі „єдико хотять“ публичних лазень (се була потреба грецького комфорту). На дорогу їм теж мали видаватись харчі і всякий потрібний корабельний припас: „якоря, и ужа (шнури), и прѣ (вітрила). Обмежень тоді руська торгівля, мабуть, не мала ніяких; аж по нещасливім поході Ігоря 941 p. в ряді інших ограничень її участі в візантійській торгівлі для Руси поставлено і таке, що руські купці не можуть купувати паволок дорожчих, як 50 золотих штука; сі паволоки, себто роскішні шовкові матерії, були гордістю візантійської культури, одним з тих її виробів, що найбільш подобались та імпонували варварам.
Предмети русько-візантійської торгівлі можемо досить докладно уставити, порівнявши кілька звісток з IX-XI в. Описуючи торгівлю Болгарії, де сходились товари Візантії й Руси, Святослав каже, що від греків йшли: паволоки, золото, вино и овощи разноличьнии“, з Руси „скора (футра), и воскъ, и медъ, и челядь (невільники)“. Із свого легендарного похода на Царгород Олег привозить „золото, и паволокы, и овощи, и вино, и всяко узорочье“. Оповідаючи про обмін дарунків кн[ягині] Ольги з імп[ератором] Константином, літопись каже, що Ольга мала дарувати „многи дары-челядь и воскъ и скору“, а Константин дав „золото и серебро, паволоки, съсуды разноличныя“. Так само й Святославу в літописній легенді греки посилають золото і паволоки [Іпат., с. 19, 39-40, 44, 46]. Ібн-Хордадбег, як ми бачили, з руських товарів згадує дорогі футра і мечі. Константин, оповідаючи про дарунки, побирані печенігами у корсунян, вичисляє шовки та інші тканини, перець і всякі присмаки [Известия ибн-Даста, с 27. De admin. imp., 6; новіший коментар до сього трудного місця у Шестакова, Пам[ятники] христ[ианского] Херсонеса, III, с. 69.].
Отже від греків йшли фабрикати: паволоки і взагалі всякі дорогі тканини [Пор. оповідання про похід Олега, де візантійські шовки (кропини) противставляються слов’янським „толъстанамъ“, Іпат., с. 19.], вироби з золота і взагалі предмети славної на цілий світ грецької золотарської штуки – „сосуды разноличныя“ і „всяко узорочье“. Далі – ріжні шкляні вироби; вони знаходяться в давніх руських могилах і взагалі в останках давнього руського життя и значнім числі й мусили приходити як з візантійських, так й з арабських країв. Нарешті продукти полудневих країв: вино, овочі й коріння. Предмети сі вивозилися з Візантії як для власного ужитку Руси, так і для перевозної торгівлі далі на північ, і північний захід і схід.
В українських землях дуже часто стрічаємо дорогі візантійські фабрикати, особливо золоті з камінням речі, філігранові й емальові вироби; бачимо також, що візантійський артистичний промисел рішучо вплинув на наш місцевий XI-XII в., такщо він вповні переймає і візантійський стиль, і форми, і техніку (хоч не дорівнює красі й делікатності своїх оригіналів); се теж вказує, як популярні були візантійськї вироби, як широко уживалися вони (розуміється у вищій, багатій верстві). Кусники шовку, брокатів стрічаємо в поганських могилах; в оповіданні ібн-Фадлана про похорони руського купця на кождім кроці стрічаємо візантійську паволоку (румський дібадж): лавку для небіжчика застелюють грецькою паволокою, обставляють його подушками з неї ж, одягають на небіжчика кафтан і шапку з паволоки ж; очевидно, се була звичайна річ в заможнім побутї [Антоновича, Раскопки в стране древлян, с. 15 (шовк), 17 (шкло), Курганы Зап. Волыни, с. 139-9 (брокат, намисто), Мельник, Раскопки в земле лучан, с. 496 (шовк), Самоквасова, Сіверянські розкопки, с. 188, 192 (брокати), Ніцаха (шовк, брокати, шкло). Інтересна нахідка брокатів в Києві (Михайлів. мон.), Археол. летопись, 1903, с. 302-3. З шкляних виробів особливо були розповсюднені намиста й шкляні наручники – їх маса стрічається на місці кождої старої руської осади].
Головними предметами українського вивозу були невільники, футра, віск і мід, не тільки до Візантії, а і взагалі в усіх напрямах руської торгівлі. Футра, віск і мід були найціннішим з того, що взагалі продуковали землі Руської держави: від непам’ятних часів громади східної Європи платили дань шкірами – „по бѣлѣй вѣверицѣ“, „по черьнѣ кунѣ, „медомъ и скорою“ [Іпат., с. 11, 13, 37], і пам’ять сієї дани держалась на Руси дуже довго: в XVI в. ще стрічаємо ріжні „куниці“ – селянські податки, хоч уже здебільшого переложені на гроші.
Ганебний торг невільником проваджено тоді в великих розмірах всюди, і Русь тут не становила виїмку. Жидівський подорожник XI в. Веніамин Тудельський каже, що жиди прозивали слов’янщину Ханааном, бо її нарід продає „своїх синів і дочок всім народам, як і мешканці Руси“ [Op. с. с. 146]. Самі жиди, як побачимо, відігравали важну ролю в вивозі слов’янських рабів – головно в західноєвропейські землі, суходолом. В Царгороді чудеса св. Миколая з XI в. згадують спеціальний торг, „идѣже русстіи купци приходяще челядь продають“ [Вид. арх. Леонида (Памятники древней письменности, 1881), с. 85.]. Вивозили невільників і на Схід, як побачимо. Часті війни IX-Х в. – періоду творення Руської держави, постачали невільника в великих масах: „люди овѣхь изби, а другия роботѣ преда“ [Іпат., с. 39] – се був звичайний фінал тодішніх війн.
Ті предмети руського експорту почасти збіралися з самих руських земель, почасти вимінювались і купувались у дальших, північних народів, особливо дорогі футра. Сі товари звозили руські купці з ріжних сторон до Києва, щоб потім, як бачили ми, літом відправити до Царгорода.
З того часу, як зав’язано безпосередні зносини Руси з Царгородом, мусила відійти на другий план торгівля з грецькими кримськими містами і з подунайськими краями; але й вона не перервалась: з вище наведених слів Святослава бачимо, що й у другій половині X в. подунайські городи були місцем, де стрічалась торгівля українська, візантійська і країв середнього Дунаю.
Не стратили своїх торгівельних зносин з Руссю і кримські міста. Крім морської комунікації був сюди і сухий шлях – правдоподібно той, що в XII в. звісний нам з іменем Солоного. В XII в. торгівельна дорога з Руси на полудень розділялась на три шляхи: крім „Грецького“ путя, очевидно того, що вище описали се – Дніпром аж до устя, був ще путь Солоний і Залозний. Ближче їх напряму літопись не означає. Залозний шлях йшов Дніпром вниз і мусив звертати десь не вище Канева, найправдоподібніше – на полудневий схід; щодо Солоного, то в нім часто бачать шлях по кримську сіль. Про вивіз солі з Криму до Малої Азії маємо звістку вже з VII в., потім про добування кримської солі згадує Константин Порфірородний [Mansi Coll. Conciliorum, X, с. 861-2. De admin. imp., 42.]; правда про вивіз кримської солі саме на Русь не маємо раніших звісток, як з XIII в. (у Рюйсброка), а Патерик (XIII в.) оповідає про соляну кризу в Києві при кінці XI в. в таких словах, мовби сіль привозилась туди тільки з Галичини [Recueil de voyages, IV, с. 219, Патерик в вид. Яковлева, с. 154.]; але було б неправдоподібним припускати, що сіль з Криму вивозилась в інші сторони, а не вивозилась на Русь, в тих і попередніх століттях, бодай коли не було особливих неспокоїв у степах.
Крім вивозу солі, в Криму мусив провадитись такий самий обмін українських продуктів на грецькі і взагалі полудневі, який, хіба в більшім розмірі, провадився в Царгороді. Пізніші звістки про кримську торгівлю (Рюйсброк і ібн-ель-Атір з XIII віку) кажуть, що в Крим з руської сторони приходили футра і невільники, а з Греції і Малої Азії – матерії (шовкові й бавовняні) та ріжне коріння [Рюйсброк, с. 215, виїмки з ібн-ель-Атіра у Тизенгаузена, Сборник материалов к истории Золотой Орды, с. 26.]; се все з повним правом можемо перенести і на давніші часи. Сюди ж можна прилучити ще звістку Константина [Іншу гадку про місце, де було Олеше, висловив Бурачков (Известия русского геогр[афического] общ[ества], т. XI, V і потім К[иевская] Старина, 1886, IV) – він вказував на городище коло с. Знаменки, нижче порогів. Сей погляд, прийнятий і деким ще (напр. Иловайский, Ист[ория]. Рос[сии], І, 2, с. 529) має за собою текст 1 Новг., де дійсно Олеше виступає наче б близько порогів, але інші звістки промовляють за місцем недалеко моря; окрім того a priori ми мусимо сподіватись якоїсь торгівельної стадії коло устя Дніпра, а одинока з звісних може бути тільки Олеше.], що херсоніти купували від печенігів шкіри й віск: печеніги мали досить шкіри, але віск певно йшов з слов’янських земель, бо печеніги пчільництва не мали.
Взагалі хоч під час інтенсивної торгівлі з Царгородом кримська торгівля мала для Руси другорядне значення, але в міру того, як печенізькі орди все більше відтисняли Русь від моря, та заникала українська людність в степах і слабшала руська морська торгівля, торгівля посередня – через кримські і подунайські міста знову здобула першорядне значення для Руси і взагалі Східної Європи. Се дало себе виразно знати пізніше, в XII-XIII в., але початки такого повороту мусили показати ся вже в другій половині X в.
Щоб покінчити з полудневою торгівлею Руси, мусимо згадати ще за торгівлю з чорноморськими кочівниками. Константин, як згадував вже я, оповідав, що Русь купує у печенігів волів, коней і овець [De adm. 53]. Правило м. Іоана (XI в.) закидає нашим купцям, що „вони имѣнья ради или скотолюбья ради“ (двозначно сказано, бо „скот“ значить і худобу і гроші) їздять до половців і „скверняться“.
Важною торгівельною стацією в сій полудневій торгівлі було Олеше – десь коло устя Дніпра, як думають звичайно – на місці теперішніх Олешків (Алешки). Ми маємо ближчі звістки про нього з XI-XII в., бачимо, що тут перебували гречники (чи греки), і звідси вивозились ріжні товари. По всякій ймовірності, про сю стацію йде мова і в русько-візантійській умові 944 р., де вимовляється, аби Русь не зимувала на усті Дніпра, в т. зв. Білобережжі (так звалось Дніпрове побережжя) ані на острові св. Елеуферія (теп. Березань): візантійське правительство не хотіло бачити торгівельного міста в сусідстві своїх кримських міст, а могло боятись і воєнних небезпечностей звідти [De adm. imp. 2. Тут треба згадати поправку одного неясного тексту у аль-Бекрі, зроблену Розеном; з тою поправкою він читається так: всі сі народи (кипчаки, хозари, гузи й слов’яни) сусіди печенігів і вони міняються з ними товарами (вид. Розена, с. 59)].
Північна торгівля, торгівля з Центральною Європою
Михайло Грушевський
Система Дніпра, що збирала з ріжних сторін товари для того полудневого, візантійського експорту, розносила з поворотом візантійські і взагалі полудневі товари в ріжних напрямах, не тільки в землі Руської держави, але й далі. В очах літописця XI в. Дніпрова дорога передовсім „путь изъ варяг в греки“; путь ся розходиться на двоє, одна дорога йде з верхнього Дніпра через річки системи Двіни (їх поминає літописець в своїй описи) в р. Ловать, звідти в Ільмен, потім Волховом в Ладозьке озеро, а звідти Невою в Балтійське море: друга дорога йде з верхів’я Дніпра Двіною в море. Літописець головний натиск кладе на першу – дальшу і тяжшу дорогу, бо її держав у своїх руках центр північної руської торгівлі Новгород, тим часом, як за Двіну не знаємо, чи держала її коли Русь цілу в своїх руках.
Але проторили сю дорогу „з варяг“ у Грецію варязькі ватаги певне не скорше, як по сформованню Руської держави, що служила їм переходовою стацією, з котрої сі вояки переходили потім часом і до Візантії. Варязькі купці ледве чи коли проходили сю дорогу аж до Візантії (виключивши таких варягів, що служили на Руси і провадили свою торгівлю), тим більше, що головний напрям балтійської торгівлі, судячи по монетним нахідкам, був тоді переважно східний, йшов Волгою до Болгара. Посередництво ж в торгівлі північних країв з Грецією, а в часті і з арабами держали в своїх руках руські купці. З Руси в балтійскі краї йшли головно товари візантійські й арабські; на Русь окрім тих же сирових продуктів, що постачали для заграничної торгівлі руські землі, та деяких балтійських спеціальностей (як горючий камінь), певно і тоді вже (як се бачимо пізніше – в XIII-XIV в.) йшли такі речі, як сіль, метали та західно-європейські фабрикати, переходячи через руки німецьких і слов’янських купців – зав’язки того, що в далеко більших розмірах (з розвитком промислу північної Європи) бачимо ми в пізнішій новгородській торгівлі.
Найдавнішу звістку про транзитну торгівлю в західнім напрямі знаходимо у Хордадбега, в 1-ій пол. IX в., але в ній не вказані ближче ті дороги. Хордадбег оповідає про жидівських купців, що „їздять з заходу на схід і зі сходу на захід, суходолом і морем, і вивозять із західних земель (на схід) євнухів, дівчат і хлопців, брокати, боброві, куничні й інші футра та мечі; з Франції вони їздять на західне море“; „вони говорять по-арабські, перські, римські, франкські, іспанські й слов’янські“ ; на іншім місці він вичисляє предмети експорту з Маґріба (півн. Африки), а посередньо – з „земель слов’ян і аварів“: слов’янські, римські, франкські, льонґобардські невільники, римські й іспанські дівчата, футра і перфумерія (стіракс і мастіки) [Вид. de Goeje, с. 115, для пояснення останього тексту служить парафраза його у близького своїм часом аль-Факіха (вид., de Goeje, с. 83-4).]
Інші звістки говорять про західну торгівлю безпосередньо самих руських купців. В німецьких митних постановах коло 904 р. йде мова про слов’янських купців, що в міста середнього Дунаю приходять з Чехії й Руґії [De Rugis vel de Boemanis. Тут не може бути про мови якихось руґів (вказували на Ріґен або на Мораву, колишню Руґію, але Ріґен задалеко і дрібна країна, щоб про неї могла тут бути мова, а Морава згадується нижче з звичайним іменем – mercatum Moravorum). Русь же зветься Руґами і частіше, як у звістці продовження Реґінона про охрещення Ольги]; з їх товарів згадані: віск, невільники й коні [Рафельштетські митні постанови – Codex diplomaticus et epistolaris Moraviae, I, с. 72]. Жидівський подорожник 2-ої половини X в. Ібрагим ібн-Якуб оповідає, що в Прагу приходили руські й слов’янські купці, жиди й турки, з ріжними товарами і „візантійськими червінцями“, а звідти вивозили невільників, цину і футра [Сей текст має багато варіантів і толковань: замість невільників – мука, зам. цини – боброві шкіри, зам. футер – олово; вид. Розена, с. 49, пор. Jakob, Welche Handelsartikel, с. 9, Вестберг, Комментарий, ч. 14.].
Потім про торгівлю подунайських міст з Руссю маємо ряд звісток з XII в.; тільки сі пізніші звістки говорять, здається, лише про торгівлю німецьких купців і їх подорожі на Русь, не русинів, а Ібрагим ібн-Якуб виразно говорить про активну торгівлю Руси і, згадуючи про Краків, виказує нам напрям сеї торгівлі через теперішню Галичину [Шельонговський попробував довести, що дороги на захід через Галичину на Краків не було в IX-X вв., бо вона з’явилася аж пізніше. Він опирається на покладах арабських монет, що ширяться від балтійського побережжя в поріччя нижньої Вісли, Варти, нижньої й середньої Одри і бачить в них сліди старих доріг з балтійського побережжя на Дунай, а найстарших доріг з Польщі на Русь і Грецію шукає на Мазовшу. Одначе опирати все на самих монетних покладах не дуже безпечно, і згадка Ібрагима про руських купців, що приходять до Праги з Кракова (а Краків сам лежить поза територією арабських покладів і балтійсько-одрянської дороги) досить виразно вказує на підкарпатську дорогу]. Про транзитну торгівлю через Польщу на Русь каже польський хронист Мартин Ґаль (XII в.) і згадує про давні подорожі західних купців на Русь через Польщу [Monumenta Poloniae hist. I, с. 394].
Як бачимо з наведених звісток Хордадбега й Ібрагима, і в сій торгівлі, як і в балтійській, Русь головно була посередником для товарів візантійських і арабських. З заходу приходили на Русь сирові продукти, невільники й деякі фабрикати (між ними могли бути й італійські, й іспансько-арабські). З них маємо названі мечі, і ми дійсно бачили вже кілька звісток про уживання на Руси західної зброї (франкські мечі русинів у ібн-Фадлана, шоломи латинські Слова о полку Іг[оревім]). Нема спеціальних звісток про вивіз на захід невільника з Руси; але сей товар експортували з Центральної Європи і спеціально з слов’янських земель в великім розмірі, отже мабуть везли туди його і з східно-слов’янських земель, хоч сі мали й свої місця збуту на полудні і сході. Важну ролю при тім відігравали власне ті жидівські купці, про котрих оповідає ібн-Хордадбег; вони ж спеціяльно займались кастрацією сих слов’янських невільників. Ібн-Хаукаль (X в.), оповідаючи, звідки беруться слов’янські євнухи, пояснює, що торг невільником йде в двох напрямах – на схід, в Хорасан (головно через Русь, очевидно), і на захід, через Іспанію в Єгипет і Маґріб (півн. Африка), і невільників сього західного експорту каструють жиди [Вид. де Ґуе, с. 75, див. про торгівлю невільником у Якоба, Welche Handelsartikel, с. 6 і далі, де зібрано й тексти].
Східна торгівля
Михайло Грушевський
Болгар і Ітиль, араби в Києві, предмети східної торгівлі – руський експорт, арабський імпорт, упадок торгівлі, час розцвіту східної торгівлі – монетні дати
Торгівлю України зі Сходом по монетним нахідкам можна констатувати почавши від VII в.: найстарші з східних монет, які знаходяться в Східній Європі, належать до VI в. (Сасанідів) [Пор. новіші нахідки харківські – Данилевич, №. 53, 64. Срібні арабські діргеми в східноєвропейських нахідках маємо, скоро тільки їх почали бити (в останніх роках VII в., за халіфа Абдельмаліка), і Якоб справедливо підніс, що сей факт виразно вказує на існування торгівельних зносин ще перед появою сеї монети (Der nordisch-baltische Handel, с. 46- 9). Мідяні й золоті арабські монети існували й перед тим, але взагалі в Європі стрічаються майже виключно срібні – діргеми (арабська форма слова „драхма“). Се поясняють тим, що звичайною біжучою монетою було в Туркестані срібло. Нахідку мідяних монет (почавши від VII в.) в Києві див. у Біляшівського, Монетные клады, с. 11, але нахідка ся дуже дивна своїм змістом.], з VI ж віку маємо про неї оповідання Йордана [Getica, гл. 5]. Очевидно, вона не перервалася ніколи. І коли сформувалися значніші торгівельні центри українські, вони зараз же взяли в ній участь.
Ібн-Хордадбег, що писав в першій половині IX в., знає „руську“ торгівлю вже в значнім розвитку: руські купці їздять Каспійським морем і торгують з побережними містами, а часом з полудневих каспійських портів везуть свої товари на верблюдах і до Баґдаду [Вид. де-Ґуе, с. 115.]. Але поки українська торгівля дійшла до такої активності, далеко скорше ще мусив служити за посередника в торгівлі України і взагалі Східної Європи зі Сходом хозарський Ітиль на нижній Волзі, а до нього, мабуть згодом, прилучився і Болгар на середній Волзі. Обидва і в X в., коли Русь нав’язала безпосередні зносини з арабськими краями, були важними торгівельними огнищами. Трактат надписуваний іменем ель Балхі (1-ої пол. X в.) так означає головні напрями руської торгівлі: „Русь провадить торгівлю з Хозарією, Візантією й Великим Болгаром“ [Гаркаві, с. 277, пор. аль-Джайгані, І. с. (торгівля з Хозарією).] ; Хаукаль каже, що перед походами Святослава Болгар і Хазран (Ітиль) були місцями руської торгівлі [Гаркаві, с. 219.].
Болгар був головним торговищем Північної Європи зі Сходом. Арабські купці прибували сюди головно караванами, на верблюдах, з Туркестану, але також приїздили і Волгою, з Ітиля [Масуді, Prairies d'or, II, 15 і далі, Kitab et-tenbich в Хрестоматії де Сасі, II, 18 (у Якоба, Welche, с. 38, Хвольсона, с. 165)]; зовсім правдоподібна звістка пізнішого ховарезмійського письменника ед-Діна каже, що вони не їздили дальше на північ, як до Болгара [Хвольсона Ібн-Даст, с. 190. В географічнім словнику Якута (XIII в.) sub voce Ітиль згадується, що арабські купці їздять в землю Вису – „Веси“, як толкують – себто на верхню Волгу; але ся звістка стоїть одиноко і непевна].
Торгівлю з фінськими народами держали в своїх руках болгари і Русь, Русь же була головним посередником в торгівлі арабів з балтійськимн краями: торгівля ся була дуже інтенсивна і полишила багаті сліди в монетних скарбах – найчастіші скарби арабських монет, часом по кілька тисяч діргемів, припадають власне на волзько-балтійські краї й побережжя Балтійського моря. Волга була головною артерією сієї торгівлі; на верхів’я її була коротка дорога з верхнього Дніпра й балтійського побережжя через Двіну і верхів’я Дніпра, або через ріки Ладозького озера. З полудневим заходом, себто середнім Подніпров’ям, Волгу зв’язувала система Оки, а туди легко було перейти з Дніпра через Десну; знаємо і сухий торгівельний шлях, що йшов від Києва в напрямі на північний схід, на Курськ, і по всякій ймовірності провадив теж на Поволжя [Про дорогу з Києва на Курськ, Житіє Феодосія, л. 5].
Знов же Кама, що текла у Волгу під самим Болгаром, служила дорогою в уральські землі. Для торгівлі футрами Болгар був мабуть найголовнішим ринком Східної Європи, а може й цілого світу – він лежав найближче до джерел сього важного експорту. Араби згадують про болгарів, що вони вимінювали дорогі футра у північних фінських народів (з них вони особливо знають Вісу – Весь і Юру – Югру) [У Хвольсона op. c. 188-190. Інше толкування назви Веси у Вестберґа, Beiträge, 2.]. Про Русь оповідає Хаукаль, що вона привозить в Болгар дорогі футра, купуючи їх у поганських народів (він називає їх біблійними іменами Гога і Магога, Яджудж і Маджудж в арабській формі); про „німий“ обмін дорогих шкір за залізні вироби, що вели руські купці з Югрою, за Уральськими горами, оповідає літопись: „кажють желеѣзо и помавають рукою, просяще желѣза, и аще кто дасть имъ желѣзо, или ножь, или сокиру, и они дають скорою противу“ [Іпат., с. 164.].
Як Болгар був головним торговищем для північних країв Східної Європи, так Ітиль грав таку ж ролю в східній торгівлі для країв полудневих. „Головна торгівля Руси, каже Хаукаль, була в Хазрані (одна з частин міста Ітиля); там була велика сила купців (з інших країв) і мусульман, і всякого товару“ [У Гаркаві, с. 219. Про транспорт товарів з Болгара в Ітиль говорить ібн-Фадлан, див. у Хвольсона, с. 162.]. Східні купці прибували Каспійським морем, товари з Болгара і взагалі з північних країв приходили Волгою, з заходу – Доном і звідти в Волгу волоком (теперішнім Царицинським). З середнього Подніпров’я на Дін був шлях суходолом – дуже можливо, що був се власне вищезгаданий Залозний путь [Іпат., с. 368, пор. 429: купецький караван йде „ис Половець“ на Хорол, на Переяслав]. Але була і річна дорога – Десною і Сеймом, а звідти коротким волоком в Сосну або Оскол [Припускають ще й іншу водну дорогу – з Дніпрової Самари в Міус, або в Калміус, і з нього в Азовське море, але се можна казати тільки гіпотетично; див. Бруна, Черноморье, І, с. 98 і далі; Майков в Ж. М. Н. П. 1874, VIII, с. 257, Барсов, 2, с. 21, Бурачков, К. Ст., 1886, IV, 967 і далі].
Через Ітиль мандрували Волгою в Каспійське море українські купці, що хотіли торгувати безпосередньо з східними краями: руські купці, оповідає Хордадбег, їздять Танаїсом, Слов’янською рікою, і через Хозарську столицю Камлідж (Ітиль) проходять в Джурджанське море (себто Каспійське, особливо так зналася його полуднева частина). Але русини провадили великий торг і в самім Ітилю. Масуді каже, що в Ітилі одну половину міста займали слов’яни й Русь, що тут були громади мусульман, жидів, християн, і кожда мала двох судіїв, а крім того був суддя для поганів [Гаркаві, 129. Християнська епархія в Ітилі (Άστήλ ) дійсно згадується в каталогу епархій VIII в., вид. de-Boor.-ом]. Хазарський каган побирав десятину з товарів, що перевозились через Ітиль (се каже ібн-Хордадбег), а очевидно – і з тих, що спродавались на місці.
В Ітилі чи в Болгарі бачив на початку X в. і описав руських купців ібн-Фадлан; вони приїздять човнами і приставши до берега, будують собі на березі великі деревляні бараки, де їх збирається по десять, по двадцять; очевидно, се були купецькі спілки, що жили і господарили спільно; вони привозили головно невільників і футра.
Як далеко з свого боку заїздили східні купці з своєю торгівлею в сім напрямі? Вище ми бачили, що арабські купці на північ дальше Болгара по всякій ймовірності не їздили; але вони бували в Києві, мабуть і в Новгороді і дальше на заході. Масуді каже, що в столицю Дира, в котрім мусимо бачити київського князя того імені, „приїздять мусульманські купці з усякими товарами“: з слів арабських письменників Істахрі, Хаукаля і т. зв. ель-Балхі, що говорять про Київ, виходить теж, що сюди їздили арабські (взагалі чужі) купці.
[Гаркаві, с. 137, ал-Бекрі, вид. Розена, с. 49. Сей текст має свої трудності: аль-Джайгані, найстарший письменник (кінець IX чи початок X в.), у якого ми маємо текст про три головні руські міста, каже: „люди їздять в торгівельних справах до Києва (Куяби), але ніхто досі не сказав, аби який чужинець поїхав туди перебувати, бо кождого чужинця, що туди поїде, вони зараз забивають“ (Труды III з’їзда, І, с. 347, Виїмки, с. 35). У всіх інших письменників, що мають сей текст – Істахрі, Хаукаля, т. зв. ель-Балхі, аноніма Туманского, Ідрізі – звістки про недопускання чужинців прикладаються тільки до Арти, і власне з сеї антитези виходить, що в Київ їздили чужі купці, але їх не бувало в Арті: Купці їздять до Куяби, в Арту ж ніхто не вступає, бо люди забивають кождого чужинця, що заїхав би до їх землі (Істахрі – у Гаркаві, с. 193, див. ще с. 220 і 276). Правдоподібно, се поправніший варіант, попсований копістами Джайгані. Що в Києві бували чужі купці, і спеціально східні, се виразно кажуть інші письменники, і те значення, яке виходить з текстів Істахрі та ін., з огляду на се мусить бути прийняте щодо змісту, без огляду на більшу або меншу авторитетність тексту].
У Ібрагіма ібн-Якуба мусульманскі й турецькі купці через Краків їздять до Праги, значить взагалі в Центральну Європу; правдоподібно, дорога їх йшла через Київ і Галичину. Нема причини відкидати таких категоричних звісток, особливо останньої. Ми можемо прийняти, що в період найбільшого розцвіту східної торгівлі, що припадає власне на першу половину X в., східні купці дійсно їздили в Київ, і з руськими купцями мандрували дальше на захід. Тільки й тут не було, правдоподібно, постійних арабських колоній. В кождім разі найважнішою стацією арабських купців в Східній Європі був безперечно Ітиль.
Предмети, що закупалиль арабськими купцями в східно-європейських землях, досить повно вичисляє Мукадесі (з кінця X в.): „З Ховарезма вивозять соболів, білки, горностаїв, „фенек“ [Який се звір, не ясно. Якоб думає, що се canis corsak, Хвольсон перекладає: куниці], куниць, лисів, шкіри боброві, рябих зайців, кіз, віск, стріли, березову кору [Хвольсон: велику рибу], шапки, рибячий клей, рибячі зуби, бобровий аромат, горючий камінь, виправлену шкіру, мед, горіхи, яструбів [Хвольсон: парди або хорти], мечі, панцері, халендж [Дерево, досить часто згадуване у арабів в оповіданнях про Східну Європу; Френ і Хвольсон бачили тут березу, Якоб – клен], слов’янських невільників, овець і биків: все се з Болгару“ [Вид. де Гуе, с. 324, коментар у Якоба, Welche Handelsartikel (його перекладу я тримався в тексті) і Хвольсона, 1. с.]. До сього реєстру не додають майже нічого оповідання інших східних джерел (хіба згадку про олово, чи цину, та й тут звістки досить неясні, не знати, чи то мова про внутрішню торгівлю, чи експорт) [У Джайгані, Істахрі, Хаукаля]. Ми можемо сей реєстр товарів прикласти взагалі до східно-європейського вивозу на схід: ібн-Фадлан, вичисляючи товари, що вивозяться на схід через порти Хозарської землі, вичисляє в головнім теж саме: невільники, мід, віск, футра [Хвольсон, с. 162, див. ще Істахрі у Гаркаві, с. 192]. Бачимо властиво і тут тіж самі предмети (поминувши деякі другорядні), що і в торгівлі з Візантією: футра, мід, віск, невільники.
Про вивіз футер цікаві відомості подає Масуді: кораблі з землі Буртасів (тут розуміють звичайно Мордву) привозять Волгою шкіри чорних лисів, – се найдорожші й найцінніші футра; крім того, вивозять звідти червоні, білі й чорно-білі лисячі шкіри; найдорожчі чорні. Їх вивозять в краї Баб-ель-Абваба (Дербент), до Бердаї (в Вірменії), і до Хорасана, також в землі Франків і Іспанію, і сі шкіри, чорні і червоні, привозять в Магріб (півн. Африку). Одна буртаська шкірка коштує 100 і більш червінців, принаймні чорних лисів; червоні дешевші. Королі арабські й перські носять чорних лисів і один перед одним хваляться такою розкішшю; вони роблять з них шапки, кафтани, плащі, і ледве чи знайдеться король, аби не мав кафтана або плаща, підшитого таким чорним буртаським лисом. Притім Масуді оповідає, що найбільшу теплоту чорних лисів довів каліф Магді (775-785), завиваючи фляшку з теплою водою в ріжні футра й виставляючи їх на мороз: анекдот інтересний, бо показує, що популярність північних футер у арабів сягала досить давніх часів [Тексти (в перекладі) у Якоба Welche, с. 23-4].
Східноєвропейський невільник був теж важним предметом торгу. Чи не з нього і почалась знайомість арабів з слов’янами, котру засвідчив дамаський поет VIII в. аль-Ахталь своїм віршиком про „русих Сакаліба“ [Гаркаві, с. 2.]. Східноєвропейські і спеціально слов’янські невільниці мали попит і славились за свою красу. Персидські поети пишними словами вихваляють їх. „Всі мої біди“, нарікає Насір-і-Хосро Енсарі, „приходять від болгарів: вони тягом привозять любок з Болгару, аби спокусити чоловіка; вони гарні як місяць; їх губки й зубки не повинні бути так гарними, бо з запалу до їх губок і зубків чоловік мусить кусати собі губи зубами“ [У Якоба Welche Handelsartikel, с. 12.]. Хаукаль зазначаючи головні напрями торгівлі білим невільником, як ми бачили, зазначає один через Іспанію, другий – через Хорасан. В Ховарезм привозили в великім числі невільників слов’янських і хозарських, і з інших сусідніх земель, а також невільників турецьких; між сими певно, була теж чимала маса слов’янських, спродуваних печенігами: про аналогічну торгівлю пізніших половців в Криму маємо звістку в Патерику [Вид. Яковлева, с. 93-5].
З інших предметів торгівлі „риб’ячі зуби“ правдоподібно означають мамутові і моржеві сікачі; про мамутові сікачі оповідає абу-Гамід т. зв. ель Андалузі, що сам звідав Болгар в XII в.: в землі, каже він, знаходить зуби, подібні до слоневих сікачів, білі як сніг; ніхто не знає, від якого звіря вони; їх вивозять в Ховарезм, і там купують великою ціною та виробляють з них гребені, скриночки й інше, як з слоневої кості, тільки воно міцніше від слонової і ніколи не розіб’ється [Казвіні, вид. Вістенфельда, II, 413 – у Якоба, Welche, с. 18]. Але риб’ячим зубом у північних слов’ян звуться моржові ікли, і правдоподібно – під тим самим іменем експортувались обидва предмети. Вони були спеціальністю північних земель: смоленський князь XII в. обдаровує чернігівського футрами і „риб’їми зубами“: „соболми и горностайми, і черными кунами, и песци, и бѣлыми волки и рыбьими зубы“ [Іпат., с. 345-6].
Експорт мечів виглядає досить неясно: як ми бачили, руські купці, по словам арабів, вивозили їх в Візантію, в другий бік йшли вони до Ховарезму, у самих русинів бачили мечі „франкського виробу“, а й від арабів, як побачимо нижче, привозили до них мечі. Мабуть найбільш правдоподібним буде припущення, що Русь уживала мечі чужих фабрик, але й свої мала незлі, і від неї вивозили мечі її власного виробу і чужого ввозу.
Як багаті й докладні відомості арабів про предмети їх експорту з Східної Європи, так бідні звістки про арабський імпорт, і ми можемо тільки в приближенні міркувати, які то були „ріжні товари“, що арабські купці возили з Ховарезма в Європу (як каже Масуді). Сами араби згадують властиво тільки два предмети, се намиста й мечі. Ібн-Фадлан оповідає, що найбільш улюблена окраса руських жінок – се зелене намисто з глини (себто – якоїсь порцелянової маси): Русь дуже розбивається за ними, купує їх по діргему за намистинку (пацьорок) і з них роблять намиста для жінок. Ся звістка, так як єсть, не конче докладна [Дуже ударяв на недокладність сеї й деяких інших звісток Спіцин – О степени достоверности ибнъ-Фадлана (Труды отд. слав. рус. археол., IV, с. 164).], але намиста і взагалі шкляні вироби дійсно могли приходити через арабські руки.
Про мечі звістка також не досить ясна: абу-Гамід (званий аль Ґарнаті або ель Андалузі) оповідає, що в Болгар привозять мечі з Адербайджана (північної Персії) – не поліровані, сильно гартовані вістря; їх купують в Адербайджані по 4 за дінар (червінець), за сі мечі вимінюють у Ісу (ніби Веси) боброві шкіри, а ті добувають соболині шкіри у своїх північних сусідів (варіант називає нарід Юру себто Югру). Потім у абу-Гаміда наступає оповідання, як на ті мечі люди ловлять в морі велику рибу [Казвіні, II, 418, варіант у Якоба, Die Waaren, с. 28, пояснення у нього ж і у Хвольсона, с. 190]. З сього догадувались, що тут мова не про мечі, а про гарпуни. Але абу-Гамід легко міг не зрозуміти оповідання про спосіб ловлі великих риб, що перейшло до нього через кілька уст, але не міг помішати мечі з гарпунами, оповідаючи про їх експорт з Адербайджана: очевидно звідси дійсно вивозились в Східну Європу мечі.
З повною правдоподібністю можемо назвати ще, як предмети арабської торгівлі, шовкові матерії, металічні й спеціально – золотарські вироби, полудневі овочі й коріння. Про вивіз металічних виробів свідчать археологічні нахідки. Порівняння речей з східно-слов’янських нахідок з нахідками країв, що стояли під повним впливом арабської культури, як Болгар і взагалі Заволжя, а також і нахідки предметів разом з арабськими монетами дають нам підставу, бодай з певною правдоподібністю, виріжнити групу мотивів юбілерської штуки, що розвинулися під арабським впливом – філігранові вироби, горошковатий орнамент (зернь), бляшечки деяких типових форм (найбільш типову таку колекцію дали нахідки з Ґнєздова, в Смоленщині) [Вони переховуються в Ермітажі і московськім Історичнім музеї, див. Толстого й Кондакова, Русские древности, V, с. 61-4 і особл. Сизова, Гнездовский могильник, (Материалы по арх. России, № 28, 1902). Про їх техніку див. ще Сизова, О происхождении и характере курганных височных колец, Археол. Известия, l895. Розкопки ведуться далі.]. Доставу матерії й коріння мусимо прийняти по аналогії з звістками про царгородську й кримську торгівлю.
В сій східній торгівлі волзькі болгари й хозари брали участь як посередники; в тій же ролі виступали жиди. Але головно держали її в своїх руках руські купці. Вони привозили великі запаси тих ріжних предметів купна, що приходили в руки князів і їх дружини як данина і здобич, вони скупляли і вимінювали їх в своїх землях і у сусідів, вони же держали в своїх руках заграничну торгівлю, що переходила через Східну Європу. Арабам Русь представлялась як нарід з самих вояків і купців: „вони не мають ані ґрунтів, ані міст, ані поля“, каже арабське джерело середини IX в. – „один в їх промисел – торгувати соболями, білками й іншим футром“; „вони живуть тільки з того“, каже воно на іншому місці, „що візьмуть у слов’ян: наїздять, забирають невільників і везуть їх продавати в Хазеран і Болгар“ [Ибн-Даст, вид. Хвольсона, с. 35, Кардизі – Отчет Бартольда, с. 123].
Хаукаль, як ми бачили, оповідає, що найкращі футра привозила в Болгар Русь – почасти з своїх земель, а найліпші вимінювала у поганських народів [У Гаркаві, с. 219]. Руські купці, описані ібн-Фадланом, привозять (в Болгар чи в Ітиль) на продажу невільників, спеціально дівчат, соболині шкіри й інші товари. Яку велику торгівлю провадили сі купці, дає знати оповідання того ж Фадлана, що жінки тих купців носять на шиї золоті й срібні ланцюги: як купець має 10 тис. діргемів, купує жінці ланцюг, як має 20 тис. – два, і за кождим десятком тисяч додає новий, „так що інша має багато ланцюгів на шиї“ [У Гаркаві, с. 93.]. Полишаючи на боці самий той рахунок ланцюгів, цікаво, що руських купців рахують тут на десятки тисяч діргемів.
Із східних монет, що знаходяться в Північній і Східній Європі, найбільша маса припадає на першу половину X в. Коли ми зауважимо, що в 60-х рр. X в. головні огнища східної торгівлі – Ітиль і Болгар зруйнував Святослав і се мусило тяжко відбитись на сій торгівлі, то з повною правдоподібністю можемо прийняти, що як раз перша половина X століття була дійсно часом найбільшо розцвіту сієї торгівлі. З другого боку, треба піднести, що головна маса сих монет, яких дві третини йде з міст сучасного Туркестану – вони вибивані в Самарканді, Бухарі, Шаші (теп. Ташкент), Балку й ін. за Саманідів – арабської династії, що панувала від останньої чверті IX в. і до кінця X в. в Трансоксанії (Мавераннегрі) і Хорасані. Се вказує, що торгівля з північними землями йшла головно звідси, з Туркестану, через Ітиль, а ще більше через Болгар – туди, як каже Масуді, безнастанно ходили каравани з Туркестану, а особливо з Ховарезма (теп. Хіви), головного огнища сієї торгівлі [Prairies d'or, II, с. 15 і далі, подібно й ібн-Хаукаль у Гаркаві, с. 219]. Мукадесі в своїм класичнім тексті, вичисляючи північні товари, що вивозились в арабські краї з Ховарезма, каже, що вони приходили сюди з Болгара. Се була торгівля суходолом, караванна.
Натомісь з Ітилем велась торгівля головно Каспійським морем; торгував з ним Ховарезм [Істахрі у Гаркаві, с. 192.], але ще більше, певно, торгували міста каспійського побережжя, а з полудневих каспійських портів товари йшли знову караванами на полудень в каліфат і далі на захід, як і з Ховарезма. Монети полудневого каспійського побережжя й баґдадського каліфату стрічаються в східноєвропейських монетних нахідках у великому числі; на посередні торгівельні зв’язки з дальшими краями вказують досить численні африканські монети. Ся морська каспійська торгівля хто зна, чи не була ще інтесивнішою від караванної: морська дорога була тоді безпечнішою, бо на сухій дорозі турецькі орди були такими ж небезпечними ворогами для ховарезмійських караванів, що ходили в Болгар, як і для руських караванів, що ходили в Грецію або в Хозарію [Масуді, Prairies, II, с. 15.]. Важною стацією в сій торгівлі мусив бути полудневий хозарський порт Семендер, коло устя Тереку.
В 940-х рр. отсі каспійські міста потерпіли від руського походу, і він мусив сильно відбитися на торгівлі, а був вістником ще дальших нещасть. В 960-х рр. Святослав зруйнував Болгар, Ітиль, Семендер, спустошив край Буртасів. Хаукаль, що писав яких десять літ по сім погромі, каже що від тих міст не зісталось і сліду, їх мешканці розбіглись [У Гаркаві, с. 218, 220.].
Ітиль по сім дійсно захирів. Його місце пізніше заступає десь також в тійже місцевості положений Саксін [Вестберґ в своїх Beiträge zur Klärung orientalischen Quellen (гл. XII) доводить з певною правдоподібністю навіть, що Саксін треба уважати новим іменем Ітиля. Вповні правдоподібна його гадка, що під Саксінами, згаданими в літописах XIII в., треба розуміти останки хозарів, що групувалися коло своєї старої столиці.]; але його торгівельне значення – в руській торгівлі спеціально, далеко не дорівнює Ітилеві. Турецький натиск унеможливляв правильний розвій торгівельних зносин. „Вони сильно терплять від кіпчацьких орд“, каже про сі хозарські городи письменник XII в.
Безпечний від турецьких орд Болгар поправився досить скоро – вже з 980-х рр. чуємо знову перекази про заможність болгарів. Але сильним ударом для сієї торгівлі був упадок династії Саманідів при кінці X в.; Туркестан опанували турецькі орди і тут розпочалися замішання. Маємо, правда, й пізніше звістки про торгівельні каравани з Ховарезма в Болгар, але се були тільки слабі відгомони тієї інтенсивної торгівлі, яку ми бачили в X в.
Внутрішня торгівля
Михайло Грушевський
Її предмети, Київ і головні торговельні дороги, відносини ввозу до вивозу, розвій кредиту
Загранична торгівля давала значний імпульс внутрішній торгівлі Руси. Купці розтікались по всіх краях, скуповуючи потрібні для експорту місцеві продукти і взаміну ширили свої – заграничні і місцеві товари. Заграничні товари в переважній масі мали попит тільки у багатих і вельможних, але дещо і з заграничного експорту розходилось в дуже широкі маси народу, от як ріжні шкляні окраси, намиста, срібло.
Особливо визначну ролю у внутрішній торгівлі мусила мати сіль і метали бо інші потреби народнього життя задовольнялись місцевими продуктами й виробами. Як ми згадували, сіль з чужих країв привозилася з Криму і Балтійським морем в Новгород; сі звістки, щоправда, належать до пізнішого часу – XIII-XIV в., але ніщо не перешкоджає прийняти їх і для раніших часів. Свійська сіль йшла з галицьких, а мабуть і семигородських соляних жуп. Експлуатація солі в Семигороді сягає ще передісторичних часів; звістки про доставу солі з Галичини в Київщину маємо в оповіданні про події кінця XI в.: тоді сталася недостача солі в Києві через те, що під час війни київського князя з галицькими перестали випускати купців з Галича й з-під Перемишля, „і не стало солі у всій Руській землі“ [ Патерик, с. 154].
Щодо металів, то напевно можемо констатувати у себе тільки експлуатацію заліза з болотяної руди в Деревлянській землі. В джерелах маємо звістку про торгівлю оловом (чи циною): аль-Бекрі каже, що сей метал (чи обидва) привозили з Західної Європи, Джайгані – що з головних руських міст розвозили їх по всіх усюдах. Пізніше (XIII в.) маємо звістки про доставу в Новгород німецькими купцями заліза, міді, олова й цини [Для новгородської торгівлі (факти пізніші, але вони можуть служити для зрозуміння й давніших відносин): Бережков, О торговле Руси с Ганзою до к. XV в., 1879 і статті його ж і Тихомірова в Ж.M. H. П., 1887 p.; Никитский, История экономическаго быта В. Новгорода, 1893, с. 24 і далі; Buck, Der deutsche Handel in Nowgorod – Jahresbericht der Anna Schule, Спб., 1895]. Безперечно сі метали від найдавніших часів привозилися з чужих країв також і до полудневих, українських земель.
Широке розповсюднення окрас срібних і бронзових (перстені, шпильки, намиста, ковтки й ін.), порцелянових і шкляних (намиста й наручники), навіть в народних масах, засвідчене розкопками. Сі вироби мусили бути теж предметом широкої внутрішньої торгівлі.
Торгівельним центром як для внутрішньої, так і для заграничної торгівлі був Київ, положений на головній торгівельній дорозі – Дніпрі. Стоячи нижче устя його головних притоків – Прип’яті й Десни, Київ був збірним пунктом для всього, що йшло цілою Дніпровою системою, а та знов збирала товари з сусідніх систем, злучених з нею короткими волоками: Прип’ять лучила систему Дніпра з системою Бугу й Вісли, Сейм – з системою Дону, Десна – з системою Оки, верхній Дніпро лучиться з Західною Двіною, Волгою і системою північних озер.
В Києві ж перехрещувались з водною важні сухі дороги – шлях з Волині і „з ляхів“, що йшов звичайно на Пересопницю, Дорогобуж, Корческ, Звиждень, Білгород, і полудневий, що йшов з Чехів і Угор через Галичину на Володарів, Звенигород і Василів [Напрям шляху на Волинь видно з порівняння Іпат., с. 121, 170, 276, 284; шлях в Галичину – Іпат., с. 278-9, 300, 342-3.]; шлях на північний схід – на Курськ, і на полудневий схід – на Переяслав; на полудень же йшли ті три класичні „путі“: „Грецький, Солоний і Залозний“ [Див. вище, с. 289]. Київ був центром, де обмінювались товарами сі ріжні шляхи, де вічно кипіла торгівельна робота, використовуючи політичну організацію Руської держави і з свого боку впливаючи на неї; він був серцем східної слов’янщини й великої східно-європейської рівнини. Не дурно іменем Руси, що було спеціальним іменем Київщини, у заграничних письменників (Константин, ібн-Русте) зветься спеціально купецько-дружинна верства, що держала в своїх руках східно-європейську торгівлю.
Але цікавий факт! Полуднева Русь, Київщина особливо, судячи з письменних звісток, відігравала головну ролю в тодішній (IX-Х в.) торгівлі, а монетними скарбами того часу далеко багатші північні землі – волзькі, новгородські, балтійське побережжя. Притім скрізь стрічаються далеко частіше арабські монети (часом великими скарбами), ніж візантійські-переважно одиночні нахідки. Толкувати се самою припадковістю нахідок трудно, але так само не можна взяти голу статистику монетних покладів за міру і образ дійсних торгових відносин; треба мати на увазі й інші причини. Очевидно, північні землі головно продавали свої продукти за готові гроші, полудень уживав багато заграничних фабрикатів, з сього вивід – потреби полудневого життя були вибагливіші, і штучні вироби та екзотичні продукти чужих країв мали тут більший попит – життя було культурніше.
По-друге – з трьох імпортів очевидно найбільшим розмірно до свого експорту був грецький, найменшим арабський, себто араби з усіх культурних народів, що вели торг із Східною Європою, ввозили найменше розмірно до того, скільки вивозили. Тому арабський гріш так сильно переважає всякий інший в монетних нахідках VIII-Х в., і найбільше сей гріш осідав в північних краях, менше культурних, менше інтересованих чужими виробами; вони взагалі менше купували, як продавали. Так можна толкувати нахідки монет [Треба одначе рахуватися ще й з розширенням монети дорогої здобичі].
Можна ще зробити здогад: торгівля на Україні не обертала великими масами готових грошей, бо існував вже значно розвинений кредит.
Київські правні пам’ятки з XII в. виказують дуже значний розвій кредиту і пильну опіку для нього зі сторони власті й права. Се мусить йти ще з попередніх століть. Про постанови київського права в сих справах будемо говорити на іншім місці [T. III, гл. 4.], тут піднесемо лише такі вказівки напр., що купці торгували часто в кредит, або на позичені гроші, і право дуже улегшувало такі кредитові зобов’язання. На кредит велися навіть великі торгівельні операції: закони про банкротів обговорюють випадки, коли б в операціях банкрота були гроші заграничних купців і місцевих людей, і самого князя (се теж цікава вказівка – про участь князів у торгівельних операціях). При конкурсі уставляється такий порядок: перше право має князь, по нім чужеземні претензії, нарешті свійські; закон, очевидно, піклується тут розвоєм широкого, заграничного кредиту. Улегшення кредитних операцій має на меті й інший закон про банкротів, де відріжняється банкротство винне і безвинне, що сталося з нещасливих випадків (як потоне корабль, знищить товар війна, або пожежа): в такім разі кредитори не мають права продавати банкрота і должнику дається можливість сплачувати свої долги протягом якогось часу [Карамзінський кодекс, § 44-5, 47-8, 66-8].
6. Людність і її суспільний побут
Фізичний тип
Михайло Грушевський
Давні описи, археологічні дані, краніологічне питання, ноша голови, чистота
Від тої матеріальної сфери, в котрій розвивалася діяльність давнього українця, перейдемо тепер до нього самого – до його фізичної й духової фізіономії.
Для фізичного типу наших предків маємо передусім класичну звістку Прокопія про словен і антів (і притім він виразно зазначає, що сі народи не ріжняться між собою виглядом): „всі вони високі і надзвичайно міцні, тілом і волоссям не дуже білі або блондинуваті, і не впадають зовсім в чорне, але всі рудуваті“ [Ε'υμήκεις τε γάρ καί 'άλκιμοι διαφερόντως ε'ισίν 'άπαντες, τά δέ σώματα καί τάς κόμας ο'ύτε λευκοί 'ες 'άγαν 'ήξανθοί είσιν ο'ύτε πη 'ες τό μέλαν α'υτοι̃ς παντελω̃ς τέτραπται 'αλλ' 'υπέρυθροί ε'ισιν 'άπαντες De bello Got. III, 14].
Теж саме кажуть про Русь і слов’ян араби: і їм, мешканцям чорнявого полудня, впадало в очі рум’яне тіло й русяве волосся слов’ян, так що й своїх русявих земляків вони прозивали часом „слов’янами“. „Слов’яни – нарід червоної краски, з русявим волоссям“, характеризує їх абу-Мансур, „кріпкий тілом“, додає Казвіні. Русь спеціально характеризується ними теж, як великі тілом, русяві, гарні люди [Найдавніша згадка про русих (чи рудуватих) слов’ян є у персидського поета VII в. Ахтала. Потім про волосся й рум'яну (червону) шкіру слов’ян говорять Масуді, Казвіні (XIII в.) і цитовані в географічнім Словнику Якута абу-Амру і абу-Мансур; про Русь – ібн-Русте і ібн-Фадлан. Арабські терміни, уживані для волосся, значать і „рудий“, „червоний“, і „русий“, „білявий“, тож хоч Фадланові слова перекладають: „ рудий“, але скорше треба тут розуміти русих. Звістки див. у Гаркаві, с. 2, 93, 138, 269 і 279, пояснення див. у нього ж, с. 5-6, Jacob, Welche, 2, с. 14-5, Niederle, O původu Slovanů, с. 38 і далі. Тою незвичайною для арабів русявою краскою слов’янського волосся мабуть треба пояснити звістки арабів, що Русь фарбує волосся – се каже вже Джайгані (деякі стрижуть собі волосся на голові, як х[в]орий вмре, або красять собі бороду), потім Хаукаль: „деякі з русинів голять бороду, деякі з них звивають її як кінську гриву і фарбують жовтою (або чорною) фарбою“, і пізніші, як Едризі і Дімешкі – Гаркаві, с. 121 і 232 і Труди III з'їзду, т. І, с. 347. З другого боку, назва слов’янина, Саклаб, Сакаліба в орієнтальних кругах стає синонімом білої раси взагалі і під назву слов’ян підтягаються й інші білі народи Північної Європи (докази на се зібрав недавно Вестберґ в статтях К анализу восточных источников о Восточной Европе, Ж. M. H. П. 1908, II, стаття I)].
З сим сходяться описи кількох наших князів. Хоч можлива непевність, чи не маємо тут до діла з чужою династією, у всякім разі цікаво, що сі описи сходяться вповні з загальною характеристикою слов’ян і Руси. І так Лев Диякон описує Святослава: „він був середнього зросту, не занадто високий, але й не низький, брови мав густі, очі сині, ніс короткий; бороду була обголена, на верхній губі густе й довге волосся; голова зовсім обголена ['Εψιλωμένος τόν πώγωνα, τήν κεφάλην πάνυ 'εψίλωτο – властиво з голою бородою і головою; се можна толкувати – або обголений, або обстрижений, та πάνυ 'εψίλωτο, то мабуть скорше вказує на голення], з одного боку висів чуб [παρά δέ θάτερον μέρος α'υτη̃ς βόστρυχος 'απηώρητο – тут може бути непевність, чи чуб висів по обидва боки, чи тільки на один, але останнє більше згоджується з звичайною фразеологією], що означав значний рід; шия здорова, плечі широкі, і взагалі він був дуже добре збудований“. В сій інтересній описі (вона вказує й те, яка на Руси тоді була мода на волосся) на сей раз звертаю увагу тільки на ясні очі Святослава.
З літописей наших вкажемо дві описи, одну Мстислава Ярославовича (XI в.), другу – Володимира Васильковича (XIII в.): „бѣ же Мьстиславъ дебелъ тѣломъ, чермьномъ лицемъ, великома очима“; „сий же благовѣрный князь Володимѣрь возрастомъ бѣ высокъ, плечима вѣликь, лицемь красенъ, волосы имѣя желты кудрявы, бороду стригый, руки же имѣя красны (гарні) и ногы“ – отже знову маємо русяві, рум’яні, кріпкі фігури [Іпат., с. 105 і 605]. З рисунків зовсім виразно виступає рум’яний і русявий (може рудавий) тип на мініатюрі Ярополка Ізяславича Чивідальської псалтирі [Кольорова копія у Кондакова, Изображения русской княжеской семьи].
Зібравши до купи письменні звістки про Русь і слов’ян, ми здобули характеристику русявих, рум’яних, великих зростом людей [На сих пунктах, як ми бачимо, обопільно покриваються характеристики слов’ян і „Руси“. Значить, було б даремно в якийсь з сих прикмет – русявості, великім зрості і т. ін., бачити доказ норманства Руси, чи руської династії. Такі виводи стрічаємо і в сучасній літературі, але вони безпідставні. Прокопій в кождім разі не писав про норманів, а його характеристика вповні відповідає характеристиці Руси IX-X вв]. В декотрих пунктах вони вповні потверджуються й іншими даними, в інших лишають нас в непевності. Щодо зросту, то й нинішня українська людність досить висока (вище середнього зросту), вища від великоросійської, а в деяких місцях доходить таки дуже високого зросту (кубанці, гуцули) [Деякі характеристики сучасного українського антропологічного типу і літературу археологічно-антропологічну див. в примітці 8]
Сю ж прикмету виказують поміри костей з могил IX-XI в. Могили Західної Волині дали пересічно 171 сантиметрів для мужчин, 155 для женщин, могили Погоринські – 169 см для мужчин, для женщин – 158 см, могили з поріччя Тетерева – в середнім 167 см. Не так ясна справа кольору. Археологічного матеріалу для неї не маємо. Сучасна українська людність не має одностайного типу, як і ціла сучасна Слов’янщина взагалі має два окремі типи – ясний і темний; темний переважає на заході й полудні, ясний на північнім сході, й українська територія припадає на переходову: на півночі й північнім сході її переважає ясний тип, на заході (в гірськім поясі) й полудні – темний; варіації так значні, що не можна уставити ще, який тип переважає між українцями (матеріалу досі зібрано ще дуже небагато). З огляду на наведені вище історичні звістки виходило б, що як раз ясний тип був початковий, основний, або переважний українсько-руський, тим більше, що він виказується на найстарших, найбільш законсервованих частинах нашої території – північних. Але і для того часу властиво може бути мова тільки про перевагу того чи сього типу, а не його виключність.
Цікава, а дуже не ясна справа про краніологічний тип нашого народу, як і взагалі про тип слов’янський. Тепер у нас рішучо переважає короткоголовий тип, бодай в зібранім матеріалі (а він зібраний з деяких тільки місцевостей). Розкопки старих українських могил Х-XII в. – на Волині, в землі деревлян, сіверян виказують, що у старої української людності тип довгоголовий рішучо переважав над короткоголовим. Так, могили Західної Волині дали 14 довгоголових (доліхо- і субдоліхо-кефалів) при 4 середньоголових і 2 суббрахікефалах (брахікефалів не було зовсім); в численнішім матеріалі з Погорині було 74 довгоголових (доліхо- і субдоліхокефали) при 11 середніх і 26 короткоголових (суб- і брахікефали); могили з-над Случі дали 4 довгоголових (доліхо- і субдоліхокефали) і 2 середньоголових [Антонович, Курганы Зап[адной] Волыни, с. 136-7, Мельник, op. c. с. 490, Гамченко, Раскопки в бассейне Случи, с. 392].
Розкопки в околицях Тетерева також дали дуже мало виразніших брахікефалів [В помірах сих черепів є деяка неясність – Антонович (Раскопки в стране древлян, с. 11) і Талько-Гринцевич (Charakterystyka, c. 17 – 9) значно ріжняться в результатах своїх помірів: Антонович рахує більшість брахікефалів (43 на 66, з середнім покажчиком, одначе тільки 80,7 отже майже середньоголові), Т.-Гринцевич же не подає ані одного з покажчиком вище 78. Антонович мав помірів більше, але що ані у нього, ані у Гринцевича скелети не мають ближчої метрики, не можна зорієнтуватися в сій суперечності. Рамченко опубліковав 7 довгоголових, 3 середньоголових і 1 короткоголовий (Житомирський могильник, с. 111 і Городище на р. Корчеватій, с. 183)]. На 65 сіверянських черепів було тільки 6 короткоголових. На 33 донецьких 26 довгоголових, 3 середні, 4 короткоголові, і т. д. [Богданов, Антропол. выставка, II, с. 183, III, с. 350, Попов, с. 48]
Про еволюцію антропологічного типу на підставі сих спостережень поки що було б передчасно говорити. Питання про початковий слов’янський тип – чи був він короткоголовий чи довгоголовий, стоїть тепер гостро в науці, і рішити його вповні дефінітивно поки що нема можності, а без того і про еволюцію українського типу голови трудно говорити, і я обмежуюсь тільки зазначенням сих фактів. Супроти довгоголовості старої української людності в лісовім поясі маємо поки що два огнища короткоголового й темного типу – один в західнім, карпатськім гірськім поясі, другий – на степовім шляху з Азії, де короткоголовий тип появляється вперше в залізній культурі. Коли зміни типу голови зводити на вплив самої метисації, то відси могли вийти елементи короткоголового, темного типу. І знов про старий український антропологічний тип треба сказати, що про його одностайність, про „расу“ в VIII-Х в., очевидно, так само не може бути мови, як і нині; тип сей тільки мусив бути тоді менше комплікований, менше мішаний і менше ріжнорідний як теперішній.
Стільки б можна сказати про антропологічний тип, не забавляючися в гіпотези й здогади. Додати можна б дещо про ношу голови; бачили ми вище моду X в., бодай княжої дружини: великі вуса, обголену чи сильно обстрижену бороду і на обголеній голові – чуб; бачили ми обстрижену бороду й у пізнішого князя – Володимира, з XIII в. Княжі портрети на монетах виразно показують замашисті вуса, а щодо бороди, то на декотрих монетах з іменем Володимира, золотих і срібних, зовсім виразно видно, що князь не має бороди, на інших не можна добре розібрати, чи має він коротку бороду, чи зовсім низько обстрижену [На сій підставі неб[іжчик] П. Лебединцев доводив, що Володимир має коротку бороду на монетах. Прегарні копії сих монетних княжих портретів у нумізматичних виданнях гр[афа] Толстого. Але на портретну вірність старих монетних образів не можна покладатися]. Князь на т. зв. монетах Святополка не має бороди. Ярослав на старих рисунках софійської фрески має коротку бороду. У Святослава Ярославича на рисунку його збірника бороду низько обстрижена, так само у Ярополка Ізяславича. З того виходило б, що загальна мода у наших князів і може – вищої дружини була тоді на вуса, а бороду стригли [Але мода мінялась, чи не була однакова на полудні і півночі; новгородський князь Ярослав Володимирович (внук Мстислава київського,) на фресці Нередицької церкви кінця XII в. має довгу бороду і довге волосся (Прохорова, Рус. Древности, VI)]. Та се не була, певно, мода загальна; арабські письменники згадують, що деякі русини носять бороди, а деякі голять.
Руська Правда між іншими шкодами згадує видертий вус і бороду, а судячи по глузуванню ляхів з Данилових вояків: „поженемъ на великие бороды“ можна здогадуватися, що рядова дружина і поспільство XIII в. носило бороди довші [Іпат., с. 535. Тексти арабів подано вище (с. 306-7). Рус. Правда, Академ. код., § 7]. Щодо волосся, чоловіки родини Святослава і так само Ярополк мають волосся обстрижене, але не дуже коротко – видно його з-під шапки.
Тут буде до речі згадати ще одну подробицю зверхнього вигляду – чистоту. На тім пункті маємо про наших предків досить непохвальні характеристики. Прокопій каже про слов’ян і антів, що вони дуже брудні, а ібн-Фадлан, оповідаючи про руських купців, називає їх „найбруднішими божими сотворіннями“, прирівнює до онагрів, а ілюструє се оповіданням, що руські купці милися в однім цебрі, не переміняючи води, та сякаючи або плюючи туди. До певної міри сі звістки можуть бути правдивими: замилування до чистоти се культурна привичка, і теперішня чистота, котрою визначається переважна маса нашої людності, могла виробитися пізніше, але без ограничень сих старих звісток теж прийняти не можна. Прокопій писав про півкочову і менш культурну, взагалі передову слов’янську колонізацію, а ібн-Фадлан свою характеристику опирає на тім, що слов’яни не мають подібних ритуальних обмивань, як магометани, і під впливом сього міг дещо й побільшити в своїм оповіданні [Прокопій, l. с. Ібн-Фадлан в вид. Гаркаві, с. 91]. Подібним чином інший арабський подорожник оповідає про сучасних німців (правдоп. X в.): „нема на світі нічого бруднішого від них, вони миються на рік раз або два – в холодній воді!“ [Jacob, Ein arabischer Berichterstatter, 2, с. 12].
Вдача
Михайло Грушевський
Античні звістки, людяність, пири, війна
Про характер наших предків той же Прокопій пише: „життя провадять вони суворе й не цивілізоване, і дуже брудні, але зовсім не лихі і не підступні і в простоті (щирості) заховують гунські звичаї“ [Δίαιταν δέ σκληράν τε καί 'απημελημένην, 'ώςπερ οί Μασσαγέται, καί α'υτοί, 'έχουσν, καί 'ρύπου 'ήπερ 'εκει̃νοι 'ενδελεχέστατα γέμουσι πονηροί μέντοι 'ή κακου̃ργοι 'ως 'ήκιστα τυγχάνουσιν 'όντες, 'αλλά κ'αν τω̃ 'αφελει̃ διασώζουσι τό Ούννικόν 'η̃θος – вид. Haury, II, с.358]. Похвальне свідоцтво виставляє їм т. зв. Маврикій:
„вони ласкаві з чужинцями (гостями), гостять їх у себе і відпроваджують з одного місця на друге, куди тому треба, навіть так, що як гостю станеться якась шкода через недбальство господаря, то той, хто прийняв потім того гостя, виступає против недбалого, уважаючи честю для себе обстати за гостем. Своїх рабів вони не задержують в неволі на завсіди, як інші народи, але визначають їм певний час (служби) і потім дають вибирати, чи схочуть вернутись на вітчину з певною нагородою, чи зістатися у них вже як вільні земляки (έλεύθεροι καί φίλοι). Жінки їх чесні над всяке поняття, так що більшість їх смерть своїх чоловіків уважають за свою власну й добровільно задушують себе, бо для них жити вдовами – то вже не життя“. Він підносить також їх свободолюбність („не хочуть нікому служити або бути під властю“), їх терпеливість на всяку нужду, спеку, холод і дощ, на брак одежі й поживи. Але закидає брак згоди (μισάλληλα ), упертість і неохоту до підпорядкування своєї гадки гадці загалу, наслідком чого виходять криваві бійки; далі – невірність в умовах і взагалі непевність: легше їх удержати страхом або дарунками, як умовами [Маврикій, XI, 5. Характеристику Маврикія в головнім повторює і Тактика Льва].
Сі характеристики дорогі нам тим, що мають на оці не тільки слов’ян, але й антів та дуже зручно збирають ознаки слов’янського характеру, які взагалі найбільш кидались у очі чужинцям. Слов’янська гостинність ще донедавна була притчею во язицех; західні – німецькі письменники особливо підносять її: „нема народу гостиннішого над них“, зауважує Адам Бременський про поморських слов’ян [Gesta Hammab. eccl. II, 19; інші звістки див. у Крека, 2, с. 357-8, Котляревського, Сочинения, III, с, 442]. Арабське джерело IX в. оповідає про Русь, що вона поважає і ласкаво поводиться з чужинцями, які удаються під її опіку, або часто у неї бувають, та боронить їх від всякої пригоди [Ібн-Даст, с. 36-7], а наш найдавніший кодекс світової етики – Наука Мономаха научає “особливо шанувати гостя“ [„И боле же чтите гость, откуду же к вам придеть, или простъ или добръ или солъ“-Лавр., с. 237; утилітарист автор притім одначе не занехав вказати на утилітарну сторону сієї народної чесноти: „ти бо мимоходячи прославять человѣка по всѣмъ землямъ“].
Вірність чи відданість слов’янських жінок була теж предметом загального здивування (характеристики не мають самі одначе особливого значення, бо виходять з ритуального звичаю самовбивства вдів). Свободолюбність слов’янську мали нагоду найліпше оцінити німці під час боротьби слов’ян за свободу. Але заразом кидався усім в очі й тяжкий брак солідарності. Характеристику Маврикія ми вже бачили. Ібн-Якуб завважує, що слов’яни нарід відважний та войовничий, і ніхто б не дорівняв їм в силі, як би не розріжнення їх численних, відокремлених племен [Вид. Розена, с. 53]. Тут давала себе знати причина і заразом результат слабості їх політичної організації, їх неохота до послуху якій-небудь власті і підпорядкування всякого авторитету голосові загального віча.
Поруч із людяністю й ласкавістю, та тією щирістю, яку вище занотував для нас Прокопій, йшла поетична, весела, охоча до забави вдача. Я вище вже мав нагоду занотувати звістки про уживання у нас ріжних музичних інструментів. Співолюбність українців і взагалі слов’ян мусить сягати дуже давніх часів; спів і музика були нерозлучними товаришами всяких видатніших хвиль життя. „С плясаньемь и гуденьемь и плесканьемь“ відправляла поганський шлюб Русь, вже після охрещення [Правила м. Іоана, § 30]; „довгими піснями“ прощається з життям жінка-русинка перед смертю в описанім ібн-Фадланом руськім похороні. „Игрища межю сели“, і на них „плясанья“ і „вся бѣсовьскыя пѣсни“, про котрі оповідає Повість, як про споконвічні звичаї сіверян і деяких інших племен, мусили бути загальним явищем і в поганських часах і пізніше.
Музика була звичайною утіхою князя: увійшовши одного разу до кн. Святослава, Феодосій Печерський застав „многая играющи прѣдъ нимь: овы гусльныя гласы испущающе, другія же оръганьныя гласы поюще, и инемъ замарьныя пискы гласящемъ, и тако всѣмъ играющемъ и веселящемъся, якоже обычай есть прѣдъ княземь“. А що всякі ігрища, скоморошества, музика, співи були звичайною утіхою народу, показують нападки пізніших християнських проповідників [Житіє Феодосія, л. 26. Іпат., с. 120 (чи належить ся проповідь до Руси – річ сумнівна, але що її на Руси уживали против забав, у всякім разі свідчить про їх розповсюднення на Руси). Кирило Туровський в вид. Сухомлінова, с. 410. Поучение Георгия Зарубского – Срезневського, Сведения и заметки, VII, с. 56. Летописи рус. литературы (Тихонравова), IV, с. 90, 92, 110, і нова збірка проф. Владимирова, в III т. Памятников церковноучит. лит. (1897). До літописного оповідання про ігрища (Іпат., с. 8) порівняти описи празників у поганських поморян: erat enim nescіо quis festus dies paganorum, queni lusu cantuque gens vesana celebrans, vociferaitione alta nos reddidit attonitos-Herbordi Dial, II. 14, пор. Ebbonis Vita, III, l]. Візантієць Скілиця, описуючи болгарський похід Святослава, каже, що його вояки не уважали на обережність, цілими ночами п’ючи й упиваючись та забавляючись музикою та танцями [Ά'υλοίς καί κυμβάλοις – дудками та бубнами – Cedreni, II, p. 385 ed. Bonn. Правда, що з Святославом, по словам Скілиці, були тоді ще й болгари, печеніги та угри, але вище подане оповідання його належить до Руси як не більше, то бодай не менше, як і до її союзників]. „Игранье, плясаньє и гуденьє (музика)“, „бѣсовьское пѣньє и блудноє глумленьє“ (правдоподібно – нескромні співи або жарти) були звичайною приналежністю пиру і взагалі забави [Правила м. Іоана, § 16 і 24].
Притім всім, дійсно, любили й випити. Не дурно солодке і п’яне пиття з меду сягає ще праіндоєвропейських часів. Слов’яни мали час вправитись в його уживанні в своїй правітчині. Руський нахил до випивання кинувся в очі ще ібн-Фадлану; описуючи руських купців, він каже: „вони дуже охочі до вина (правдоподібно одначе, тут мова не про вино, а про мед), п’ють його вдень і вночі, так що іноді їм трапляється й умерти з кухлем в руках“. Книжник XI в. вложив в уста Володимира звісну максиму, що Русь не може жити не п’ючи: „Руси есть весельє пити, не можемъ безъ того быти“, і се переконання піддержали веселі Володимирові пири, де головним елементом був мед, що споживався в великих масах. Що се не можна прикладати до самої варязької дружини, показують інші подробиці Володимирового життя. Мед був такою неминучою життєвою потребою, ще за Володимира, розсилаючи по місту припаси для убогих і калік, возили і „мед в бочках“ [Іпат., с. 56 і 86]. Арабське джерело каже про „слов’ян“ (східних), що у них багато вина і меду, у одного чоловіка буває по сто збанків „вина і меду“ [Кардізі, с. 123].
Поганські свята не минались без пиття; по згідному свідоцтву наших (помста Ольги над деревлянами) і чужих джерел (ібн-Росте й інші про слов’ян) тризну по небіжчику справляли пирами і випивками; „за рік по смерті небіжчика,“ кажуть араби, „беруть кухлів зо двадцять меду, більше-менше, несуть на могилу, збирається родина небіжчика, їдять, п’ють і потім йдуть собі“. Сей звичай перенесено потім на християнські свята – почавши від празників, що уряджував Володимир. На празник у Василеві варили за Володимира 300 перевар меду. м. Іоан в своїх дорогоцінних „Правилах“ (XI в.) нападає на розповсюджений звичай, що світські люди споряджали пири в монастирях, один перед другим похваляючись, хто ліпший спорядить, і на тих пирах гості упивалися. Церковні оказії лучилися з пияченням, що прикривалося лише ріжними обрядовими покривками, і т. п. [Іпат., с. 86, Правила м. Иоана, § 12, див. іще в т. III, гл. 4]
Цікаво одначе, що в нашім давнім письменстві прийнятий делікатний термін для п’яного – „весел“ [Про В’ячеслава, Іпат. (с. 325): „сеє ночи былъ веселъ съ своєю дружиною“, натомість Воскр., I, с. 61-2: пил бе]; се може натякати, що пили не так, щоб запиватись, а властиво підохотитись; підохочуватись же таким способом – було річчю звичайною, аби було чим [Іпат., с. 288, 336 і т. ін]. Але що таким безневинним підохочуванням не все обмежилось, нема що й казати; досить пригадати популярну інвективу на п’янство: „піянство – вольний бѣсъ, піянство – дщи дьявола, піанство – уму смерть, погубивий бо умъ скотины пущи есть“, в відповідь на людський погляд, що в п’яництві нема нічого злого –,въ пьянствѣ ничтоже зла творимъ“. Сей поблажливий для п’янства людський погляд, з яким християнським духовним приходилося воювати, теж дуже характеристичний для старої української вдачі.
Загалом вищеподані прикмети складаються на характер привітний, м’якосердий, щирий, веселий, поетично закрашений. На доповнення можна б вказати, що звичаєве руське право не визначалося суворістю, не знало лютих кар на тілі і допускаючи криваву помсту, не мало кари смерті по суду; найвища кара – „поток (вигнання) и разграблениє“ (конфіскація майна). З сього боку характеристика полян, дана в Повісті: „Поляне бо своихъ отецъ обычаи имяху тихъ и кротокъ“ [Іпат., с. 7] може бути до певної міри прийнята. Тільки знов не треба собі тої кротості занадто ідеалізувати. Ті „тихі і кроткі“ русини вміли часом показати себе й іншою стороною.
Взагалі слов’янському характеру не бракувало енергії. Вище наводив я погляд на них ібн-Якуба: „Слов’яни люди відважні та войовничі, і при солідарності могли б взяти гору над ким-будь“. Слов’янські напади на Візантію в VI-VII в., або боротьба балтійських слов’ян з німцями, почавши від VIII в., повна фактів слов’янської відваги і войовничості; бракувало до того лише політичної організації й солідарності. Спеціально про Русь, почавши від IX в., повно нарікань у сусідів на войовничість, сувору, нелюдську вдачу її: „нарід, як то всі знають, дуже жестокий і немилосердний, що немає жадного сліду ласки до людей; подібні до звірів своєю вдачею, не людські своїми вчинками, самим виглядом виявляють вони замилування до убийства“, описує Русь грецький ритор з 1-ї пол. IX в. „Вони відважні й сміливі; як нападуть на інший нарід, то доти не відступлять, поки не знищать цілком, а перемігши гнетуть, як рабів“ [Житіє Георгія Амастридського, гл. 43, ібн-Даст (Росте) – вид. Хвольсона, с. 38-9, порівняти характеристики Фотія, Каганкатаваці, й ін. – див. Виїмки, с. 23, 53], характеризує Русь арабське джерело з того ж часу.
Подробиці руських походів – напр. Ігорових, на Візантію й на Каспійське море, або Святослава на Болгарію потверджують сю характеристику; правда, з норманістичного становища се все складається на норманів, але в усякім разі війська Ігоря та Святослава переважно в своїй масі складались не з норманів, а з слов’ян; та й руські війни й усобиці XI-XII в. показують ясно, що нема чого складати вини на норманів що до суворості й немилосердності. Очевидно à la guerre comme à la guerre, психологія і звичаї війни гуманністю не визначаються ніде, втім нема нічого дивного, і нема чого тут дивуватись Руси, а я тільки підношу се тут супроти тенденції старих слов’янофілів виявляти слов’ян, в противність напасникам німцям, тихим і ідеалічно-спокійним народом, заразом – елементом пасивним і позбавленим всякої політичної ініціативи [Огляд сих теорий і остра критика, їх в книзі Учения о национальных особенностях славян, Собестианского, 1892; широка критика її в К. Старині, 1892, X-XII. Наново ся ідея одвічної слов’янської пасивності видвигнена Пайскером; див. мою статтю в Записках, т. 103]. І те, і друге – рівно побільшене.
Релігійний світогляд, боги
Михайло Грушевський
Сварог, Перун, Даждьбог і Хорс, Велес, Сварожич, темні сили, теоморфізм, менші божества, культ, питання про людські жертви, волхви, віра в долю
Релігійний світогляд нашого народу в передхристиянські часи мав в своїй основі культ природи. Перед ним відступив і поблід старий культ предків, одначе і культ природи не вийшов з примітивних слабо вироблених форм. Русько-слов’янська мітологія взагалі досить бідна, не ясна, і се не тільки через бідність наших відомостей, але й через свою власну слабість: судячи по всьому, слов’янське плем’я не мало особливого нахилу до релігійної творчості.
[Для орієнтувавня в старшій літературі дуже добре служить Крек, 2, с. 378 і далі. З старшого згадаю: Jagić, Mythologische Skizzen – Archiv für sl. Ph., IV i V. Brückner, Mythologische Studien, ibid., VI, IX і особл. XV. Фамицын, Божества древних славян, 1884. Кирпичников, Что мы знаем достоверного о личных божествах славян, Ж. М. Н. П., 1885, IX. Сырку – Славянско-румынские отрывки – Ж. М. Н. П., 1887, V. Шенпинг, Наши письменные источники о языческих богах русской мифологии – Филологические записки, 1888, VI. Мочульский, О мнимом дуализме в мифологии славян. – Р. филологический вестник, 1889, П. Сумцов, Культурные переживания, 1890. Machal, Nákres slóvanskeho bájesloví, 1891 і нове оброблення (популярне) Bájesloví slovanské (1907). M. K. O religii pogańskich Słowian, 1894. Богданович, Пережитки древнего миросозерцания у белоруссов, 1895. Владимиров, Введение в историю русской словестности, 1896, гл. II і III, і Поучения против древне-русского язычества и народных суеверий (Памятники древнерус. церковно-учительной литературы, III, 1897).
Аналогічна ширша праця – Азбукин, Очерк литературной борьбы представителей христианства с остатками язычества в русском народе (Русский филолог. вестник, т. 35 і 37-39, головно т. 35). Леже – ряд статей під титулом Etudes de mythologie Slave (від року 1896 друковані в часописі Revue d'histoire des religions, деякі вийшли осібно – три випуски), оброблені й видані разом п. т. La Mythologie Slave, par Luis Léger, 1901 (моя оцінка в Записках, т. LX). A. Léfèvre, Mythologie des Slaves et des Finnois (Revue de l'Ecole d'anthropologie, 1897 – популяризація в значній мірі оперта на Леже). Яворський – статті про домовиків, опирів і т. ін. в галицькім фольклорі – Ж. старина, 1897. Ćerný, Mythiske bytosće łuźiskich Serbov, 1898, Будішин. Милорадович, Заметки о малорусской демонологии (К. старина, 1899, VIII). Гальковский, Мифологический елемент в сербской народной поезии (Филологические записки, 1900 і далі). Rożniecki Perun und Thor (Archiv f. sl. Phil., т. XXIII). Иванов, Культ Перуна у южных славян (Изв. отд. р. яз., 1903, IV). M. Дикарів, Уривки з греко-слов’янської міфології й інші статті по мітології – Збірник філологічної секції Наук. Тов. ім. Шевченка, VI, 1983. Петр, Об этимологическом значении слова „Стрибог“ – Изборник киевский, 1904. Ветухов, Заговоры, заклинания, обереги, 1907. Мansikka Uber russische Zauberformeln, 1909 (Гельсінґфорс). Zaborowski Origines de la mythologie ancienne des Slaves (Revue de l'école d. anthrop., 1907). F. Krauss, Slawische Volksforschung, Липськ, 1908 (пережитки старих вірувань у полудневих слов’ян). Ф. Корш, Владимировы боги (Сборник Харьк. ист. фил. общ., 1909). Borchling, Aus der slawischen Mythologie (Prähist. Ztschr., 1909). Погодин, Лингвистические и исторические заметки о богах Владимира Вел., 1910 (відб. з збірника на честь Соболевського.)]
Класичну відомість і тут знову дає нам Прокопій. Він оповідає про слов’ян і антів, що вони мають одинакові релігійні погляди.
„Єдиного бога, що посилає блискавку ['αστρπη̃ς δημιουργόν – Debello Got., III, 14], признають вони владикою всіх і жертвують йому корів і всяку жертву. Не знають долі (фатуму) і зовсім не признають, аби вона мала якусь силу над людьми; як хто має перед собою видиму смерть, чи в хоробі чи на війні, обіцює за своє життя, якщо не пропаде, жертву богу, і спасшися, жертвує обіцяне та й думає, що тією жертвою спас собі життя. Шанують вони річки, німф і деякі інші божества (δαιμόνια), жертвують їм усячину, і з тих жертв ворожать собі“.
В сій многоважній звістці можна зазначити два головні моменти слов’янської релігії: єдиний бог, єдиний владика світа, з котрим безпосередньо зв’язуються ріжні метеоричні явища (як тут блискавка), і разом – численні дрібніші божества та взагалі надприродні істоти (по-теперішньому кажучи), з другорядним значенням.
Сі звістки Прокопія потверджуються іншими свідоцтвами як про слов’ян взагалі, так і спеціально про Русь. Так Гельмольд (XII в.), оповідаючи про релігію балтійських слов’ян, каже, що поруч численних другорядних богів признають вони одного великого, загального, що був заразом спеціально небесним богом [Гельмольд, І, с. 83. Деякі скептичні замітки до його звісток – Nehring, Der Name Bĕlbog, Archiv, XXV]. Спеціальні відомості про Русь вказують, що перше місце в її культурі займав метеоричний бог – владика грому й блискавиці.
Сей бог в Х-XI в. на Руси зветься Перуном (лит. Perkunas), богом грому, як показує його ім’я (пьрати – бити). [Ся загально признана етимологія останніми часами стрічається одначе з певними сумнівами. Так напр. ак. Корш вважає слов’янське ім’я етимологізацією чужої (ілірійської) назви] Одначе у інших слов’ян, крім східних, ми не знаходимо вповні ясних вказівок на існування бога сього імені: хоч се слово звісне там і часто стрічається в проклонах і ріжних назвах, але може означати просто грім небесний. Діло в тім, що бог грому Перун був, правдоподібно, розмірно пізнішою спеціалізацією певних метеоричних проявів сили того головного слов’янського бога, про котрого говорить Прокопій: він спеціалізувався подібно як спеціалізувалися в осібні божества сонце й огонь – елементи дуже близько споріднені з небесним огнем – блискавицею. Давніше той найвищий бог виступав мабуть під іншим іменем.
В київській літописі під 1114 p. заведено мітологічний уривок з грецького хронографа Малялі про Гефеста й його сина Геліоса, і притім додано пояснення, що Гефест то Сварог, а Геліос „сынъ Свароговъ, єже єсть Дажъбогъ“. Пізніші діатриби проти поганства (відомі в кількох варіантах XIV в., а основа їх мусить тим самим бути значно старшою) докоряють людям, що вони „огневѣ молятся, зовуще єго Сварожичем“ [Іпат., с. 200, Тихонравов, Летописи русской литературы, IV – Слова и поучення, направленные против языч. верований, с. 89, 92. Також Владимиров, Поучения против древнерусского язычества]. Бог Сварожич відомий нам і у балтійських слов’ян [Thietmar, IV, 17, Мonum. Pol. hist., I, с. 226]. Ім’я Сварога мало би вказувати, що се був бог неба і світу: його зв’язують з інд. svar – небо, сонце, соняшний світ [Наросток оi = ga має означати небо, в його руху, метеоричних перемінах].
Досить правдоподібний здогад, що в сім Сварогу маємо ми того старого головного, „єдиного бога“ творчої сили цілої природи, що виступає так виразно ще у Прокопія. Пізніше, в міру того як ріжні, найбільш видатні прояви сього бога спеціалізувались в поглядах поодиноких слов’янських народів і означались осібними іменами, сі нові спеціалізовані прояви, в ролі богів, заступали і відсували назад ідею того головного бога. Тому між іменами богів, шанованих на Руси в X в. безпосередньо перед розповсюдненням християнства, ми не стрічаємо вже Сварога. Натомість виступає Перун, бог блискавиці й грому, Хорс-Даждьбог, бог сонця, джерело всякого світового добра, Сварожич-огонь, й ін. [Мушу зазначити, що погляди на Сварога як на початкового найвищого бога у слов’ян новішими часами були сильно захитані. Яґіч (Archiv, IV) завзято виступив проти них, і його аргументи зробили сильний вплив. Фамінцин (с. 143), Махаль (с. 2121), Леже (с. 235) скептично задивляються на існування його. Боронив його Крек, 2, с. 379 і далі, і я думаю, що правда лежить по стороні оборонців – що противна сторона пішла задалеко в гіперкритицизм. Ширше в 2 вид.]
Та як би не було з іменем, нема непевності, що розвій мітологічних ідей йшов власне отсією дорогою – від „єдиного“ бога неба й світа, спільного взагалі всім індоєвропейським народум, до спеціальних натуралістичних богів, якими були Перун, Дажбог-Хорс, Сварожич й ін.
[Пор. начерк розвою релігійних ідей індоєвропейців у О. Шрадера, Reallexicon, с. 669. В слов’янській мітології, усуваючи Сварога, дослідники або лишають відкрите питання про ім’я найвищого бога, або висовують на сю позицію котрогось з інших богів, або в кінці припускають, що він звався просто я богом“. Таку гадку, висловлену вже давніше, підтримував Фамінцин (с. 141), і до неї же схиляється Леже (с. 50-1).
Одначе ся теорія дуже слабка. Лишаю на боці фольклорні згадки про „вишнього бога“ або „бога-пребога“: вони не мають в собі нічого характеристичного. Окрім них вказують на тексти умов Руси з греками: “да будет проклят от Бога и от Перуна“ (с. 33), „отъ бога, в него же вѣруемъ, в Перуна и в Волоса бога скотья“ (с. 48); але в першім тексті йде мова, очевидно, про християнського Бога, з огляду на хрещену Русь, в другім “богъ“ може бути толкований яко загальне поняття, Перун і Волос – як спеціалізація тієї ідеї.
З інших божеств, яких хотіли поставити на чільне місце, згадаю теорію Рожнецького (Perun und Thor), що тим часом, як культ Перуна розвинувся під норманськими впливами, домашнім слов’янським богом був передовсім Волос-Велес. При умовах Олега 907 і Святослава 971 р. по його гадці нормани кленуться Тором, під іменем Перуна, а русини-слов’яни – Велесом.
Ся підміна Перуна Тором одначе не може устоятись (пор. замітки Тіандера в його критиці статті Рожнецкого в Известиях отд. рус. яз., 1903, III), а з тим упадає й така виїмкова роля Волоса. Розвиваючи аргументи за існуванням на Руси культа Тора, Рожнецький толкує згадку Київської літописи про „Турову божницю“ в Києві (Іпат., с. 229) як “капище Тора“.
Єсть ще й інше толкування, що бачить в нім „храм бога Тура“. Але зовсім неправдоподібно, або християнську церкву називали храмом Тора чи Тура (аналогії, які вказувано, нічого не доводять, бо не можна вказати християнського дублета для Тора чи Тура, під покровом якого могло б держатись ім’я Тура або Тора, як приміром держалось ім’я Волоса під іменем св. Власія). Шахматов дав недавно нове толкування сього тексту, опираючися на варіанті проложного Житія св. Володимира: „церковь святую мученику Турова“: він вважає Тура іменем Варяга-мученика (Как назывался первый русский святой мученик?, 1907)]
Спеціалізація божеств, бодай в значній часті, розвинулась очевидно вже на східно-слов’янськім ґрунті: поодинокі слов’янські галузи йшли в сій еволюції кожда своєю дорогою.
Перун безперечно займав перше місце в руськім культі X в.: кілька разів вичислюються боги в літописи, і ще важніше – в умовах з греками, і все Перун стоїть на першім місці [Рожнецький висловив досить правдоподібну гадку, що на Руси в двірських і дружинних кругах X в., коли таку визначну ролю грали варяги, на розвій культу Перуна вплинула його подібність до скандинавського Тора. Се вважаю правдоподібним, хоч доводи Рожнецького за існуванням в Києві культу Тора, чи то під іменем Перуна, чи незалежно, всі слабкі]. В умові 944 p. хрещена Русь має присягти перед Богом в церкві св. Іллі, що в поглядах Руси заступив місце Перуна, а поганська – перед Перуном. В умові Святослава на переступників кладеться клятва „отъ бога, въ негоже вѣруемъ – в Перуна и въ Волоса бога скотья“, а літопись вичисляє ідоли, поставлені Володимиром в Києві, в такім порядку: „Перуна и Хоръса и Дажьбога [Так в полудневій і новгородській версії (1, Новг.), а з суздальських в Академічнім (Троїцькім) і Переяславськім – Хоръса иДажьбога, в Лаврентієвськім і Радивилівськім (Кеніґсберськім) без и; тяжко рішити, бо останнє – lectio difficilior] и Стрибога и Сѣмарьгла и Мокошь“.
При нищенні поганських святощей особливо зневажали Перуна – як найголовнішого очевидно [Іпат., с. 33-4, 48, 52, 80]. Се відповідає словам Прокопія, що між метеоричними проявами божества перше місце займала блискавка (очевидно з громом). Що Перун був бог грому й блискавки, показує окрім самої його назви, і значення сього слова у західних слов’ян (грім) та аналогія з литовським Перкунасом. Перун се небесний бог, спеціальний володар неба, сила різна, але заразом творяща, що оживляє і дає нові сили природі своїм дощем та розганяє своїми ударами ворожі життю елементи засухи, задухи, смерті. Його прикмети були потім перенесені в певній мірі на св. Іллю, що у слов’ян і у греків був зв’язаний з старим культом небесного божества [На заміну Іллею Геліоса і Зевса Акрейського вказав Політ ('Ό 'Ήλιος κατά τούς δημώδεις μύθους, 'υπό Ν.Γ. Πολίτος), і за ним Веселовський, Разыскания в области духовного стиха VII, та Леже в розвідці Peroun et saint Elie. При сих паралелях новогрецького й слов’янського фольклору на жаль одначе зістається звичайно невисвітленим, що маємо ми тут перейняте з античної грецької традиції, і що треба уважати перейнятим греками (як і волохами, албанцями) у слов’ян; се особливо треба б вияснити в питанні про поганські свята] і перейняв функції Перуна, як володар грому й блискавки.
В вищенаведенім літописнім ряді богів Хорс і Даждьбог в більшості кодексів стоять як два осібні боги, властиво – осібні ідоли. Тяжко рішити, чи тут автор, за давниною, узяв два імена того ж самого бога за два осібні божества, чи дійсно сонячне божество двоїлось уже в поглядах поганської Руси; останнє також дуже можливо. Що і Даждьбог, і Хорс означають сонячного бога, се ясно, коли звести згадану вище ґльосу київської літописи про сонце-Даждьбога з „великим Хорсом“ Слова о полку Ігоревім, що означає не що, як сонце [Всеславъ въ ночь влъкомъ рискаше, изъ Кыева дорискаше до куръ Тьмутараканю, великому Хръсови влъкомъ путь прерискаше – XI], і в словенських перекладах часом заступає грецького Аполлона [Древности Моск. арх. общ., I, Мат. для арх. сл., с. 1]. Обидва імені невідомі нам в мітології інших слов’янських груп; ім’я Хорса правдоподібно зближується з іранською назвою сонця (авестійське Khorshêtî); ім’я Даждьбога виводиться від дати і бог – добро, багатство, отаке означає подателя всякого блага [Dans divitias, Spender des Wohlstandes як толкують Міклосич або Крек. Яґіч натомість (Archiv, V) толкує як deus dans, der gebende Gott. Інший вивід (Срезневського, Буслаєва, Афанасьєва) – від пня dagh, івд. dah. dáhati – горіти, отже бог огня; його підтримують і деякі новіші дослідники (Махал, Погодін). Проти сього підносив Крек форму Даждь бог (ор. с. 891), але можливий тут вплив народної етимології; важніша інша обставина – що бог в сих coniposita не може означити божества, тільки мати початкове значення – добра, „багатства“].
Можна здогадуватись, що тим часом, як Хорс вказував на сонце як небесне світило, Даждьбог означав опікуна земного життя, роду людського, і тому співець Ігорового полку називає русинів Дажьбожими внуками [Вид. Огоновського, розд. VI і VII].
До сеї сторони сонячного культу близько підходить інший дуже поважний бог – Велес або Волос, „скотій богь“. Ім’я його неясне, традиція у інших слов’янських груп слаба [Вказують тільки у чехів, але й то пізні й малозначні ремінісценції, див. Крек, 2 с. 454. А деякі учені навіть хотіли цілого Велеса вичеркнути з-між слов’янських богів, тому що се мовляв просто християнський св. Власій, подібно як в Святовиті бачили паганізованого св. Віта. Обороні Велеса присвячений просторий і докладний екскурс у Крека, 2, с. 446-473. Новішими часами Погодін пробував відріжняти східнослов’янського Волоса від Велеса, як відмінну назву]; в літописнім реєстрі київських ідолів його поминено, але він стоїть зате в оповіданні про присягу під 907 p. і в умові Святослава, разом з Перуном [Іпат., с. 18 і 48. Слова: „бога скотья“ в сій умові може бути пізнішою глосою, але у всякім разі давньою, бо вона є в ріжних версіях літописи], а численні топографічні назви з ним зв’язані й згадки в пізнішій традиції вказують на широку його популярність.
Його значення об'ясняють літописні слова, що то був „скотій бог“, і се потверджує той факт, що його християнський іменник св. Власій заступив його в ролі опікуна худоби. Отже се бог багатства, достатку (скот і гроші в старій Слов’янщині – се синоніми), опікун господарства, щось дуже близьке до Даждьбога. Звичайно думають, що се був теж сонячний бог, вказують на аналогії Аполлона й Марса в сій подвійній ролі – богів сонця і опікунів худоби. Се досить правдоподібно, і коли вже маємо один дублет для сонця, може бути і другий; але можливо й інше – що тут до значення першорядного бога піднявся якийсь нижчий „демон“. В Слові о полку Ігоревім Боян зветься „Велесовим внуком“, що вказувало б на якийсь зв’язок між Велесом і співом, поезією; аналогія з Аполлоном така близька, що будить підозріння про просте перейняття тут грецького погляду – приладження поетом міта про Аполлона до слов’янських мітологічних традицій.
[З інших кандидатів на слов’янських сонячних богів згадаю Тура (щось як грецький Пріап), див. про нього спеціальну розвідку пок[ійного] Голубовського, Несколько соображений к вопросу о кн. Туре – К. Старина, 1891, X; докази наведені тут досить слабі, не вистають. Другий такий непевний сонячний бог, се Ярило. Його, як і Тура вважають образом літнього розцвіту творчих сил природи під впливом сонця. Про Ярила одначе є сильна традиція народна, але головно у великоросіян (див. одначе у Афанасьєва ор. c. III, c. 727). Він відповідає таким символам літнього сонця, як Коструб, Купало; в письменній староруській традиції не згадується, як і вони. При слабій індивідуалізації русько-слов’янських божеств витичити виразну границю між сими „моментами літнього повороту сонця“ та правдивими божествами, як то пробують зробити (напр. Махаль, с. 200 і далі), дуже трудно. Але з огляду, що ми маємо тут діло з пізніми (XVII-XIX в.) народними образами, не звісними, як я сказав, з давніх джерел, обережніше буде не робити силоміць для них місця серед давніх мітологічних образів]
Сварожич-огонь згадується у східних слов’ян тільки в пізнішій релігійній літературі; але паралельна традиція у слов’ян балтійських показує, що образ сього божества сформувався ще в передхристиянські часи.
Сі фігури – Перун, Хорс-Даждьбог, Велес, Сварожич – то „боги“ у властивім значенні того слова. Слово бог (санскр. bhága богач, податель добра, зенд. baga-біг [Сей слов’янсько-іранський паралелізм піддав здогад, що слов’янське слово перейняте через скитів від іранців; див. Berneker, Slav. etym. Wörterbuch, sub voce. Але правдоподібно корні сього культу йдуть глибше. Див. Schroeder, Über die Glauben an ein höchstes gutes Wesen bei den Ariern (Wiener Zeitschr. f. Kunde Morgenl, 1904)], фрігійський Ζεύς Βαγαι̃ος ) означає спершу добро, благо (звідти – багатий, багатство, збіжжя, і в негативній формі – убогий), в дальшім ряді – се добродійна сила й податель добра.
Отже боги – то добрі сили, прихильні людському життю й щастю. Чи їм відповідали в світогляді наших предків сили й істоти темні, ворожі „життю Даждьбожого внука“, в формі теж поодиноких божеств? Скільки-небудь виробленого дуалізму в слов’янськім релігійнім світогляді не помічаємо. Хоч між нижчими, божеськими істотами стрічаємо небезпечні чоловіку сотворіння, одначе й вони тільки небезпечні, не злі принципіально, і в слов’янськім Олімпі не можна вказати напевно якихось репрезентантів темного, злого принципу [Див. спеціальну розвідку Мочульського, О мнимом дуализме у славян, також Крек, 2 с. 404, Махаль, op. c. с. 36-8, Брікнер – Archiv, V, с. 163, Нерінґ – Archiv, XXV]. З деякою правдоподібністю можна ще думати се за Стрибога, виводячи його ім’я від стрити – нищити, отже нищитель добра, бог негоди: в Слові о п[олку] Іг[оревім] вітри звуться „Стрибоговими внуками“. Та й тут не знати, чи дійсно сей Стрибог був наскрізь ворожою силою, ідеєю злого, а не простою персоніфікацією певних природних явищ.
Се були б головні, вищі боги наших предків, про котрих можна щось певне сказати. Деякі інші імена зістаються цілком неясними або непевними [Про літописного Семарьгла напр. досить прийнята гадка, що се біблійні ідоли 'Εργελ і 'Ασιμαθ (Царств. IV, 17); Гедеонов бачив тут єгипетського Σεμ-'Ηρακλη̃ς. Новіші мітологи уважають сі виводи непевними, та й не уважають можливими бачити тут якогось слов’янського бога; за те Вірт (Gesch. Asiens 182 й ін.) добачив тут вавилонський вплив на Русь! Мокошь зістається загадкою, в церковній літературі сим словом перекладають грецьке μαλακία, „иже есть роучныи блоудъ“. Див. Крек, 2 с. 405-6, Яґіч в Архів, V, c. 6-7. Крім літописи, сі імена згадуються ще в згаданих пізніших діатрібах (Тихонравов і Владимиров ор. с.)].
Сі головні боги до певної міри були персоніфіковані – на се передовсім вказує існування таких абстрактних імен, як Даждьбог, Стрибог, існування ідолів і можливість таких поетичних образів Слова о полку Ігоревім, як Дажьбожь внук, Велесів внук, і под. Отже, існували певні елементи теоморфізму. Опис Перунового ідола в літописі, а також ібн-Фадланове оповідання вказували б на початки антропоморфізму: літопись оповідає, що за Володимира поставлено в Києві ідол Перуна – дерев’яний з срібною головою й золотими вусами; ібн-Фадлан оповідає, що руські купці молились перед ідолом – дерев’яною колодою, з вирізьбленим лицем, подібним до людського [Іпат., с. 52. Гаркаві, с. 95]. Але се були тільки слабі початки антропоморфізму, взагалі ж індивідуальність слов’янських богів ще дуже слабо була розвинена.
Ми напр. не знаходимо ніяких певних слідів генеалогії богів; глоса Київської літописи, що називає сонце – Даждьбога сином Сварога, підказана правдоподібно текстом хронографа, що зве Геліоса сином Гефеста. Автор Слова о полку Ігоревім, уживаючи таких виразів, як Даждьбогів внук, Стрибогові внуки, очевидно не вкладає в них ніякого реального змісту, не виходить з яких-небудь генеалогій, тільки дає метафори, поетичні образи близькості до чоловіка того чи іншого божества, улюбленості його і т. ін. Важний також з сього погляду факт – брак богинь в нашій мітології: не можемо вказати напевно ні одної [Всякі Весни, Лади, Морани й под. опираються почасти на непорозуміння, почасти на дуже непевних звістках; непевна навіть Жива, хоч опирається на словах Гельмольда – див. Крек, 2 с. 403 і особливо Брікнер, op. c. – Archiv, XIV, с. 164 і далі]. Очевидно, русько-слов’янські боги ще дуже слабо сперсоніфікувались і не затратили свого початкового характеру – певних природних сил, метеоричних явищ, елементів природи.
Окрім головних „богів“, давній слов’янин, і русин спеціально бачив в природі навколо себе множество підрядних істот. Не знати, чи не називались вони загальною назвою бісів – старим слов’янським словом, що в перекладах заступає грецьке δαίμων, δαιμόνια, і потім, під впливом християнства стало означати злих духів. Але як би не було з іменем, самій факт існування в слов’янськім світогляді таких нижчих божеств, надлюдських істот не має найменшої непевності. В вищенаведенім тексті Прокопія бачили ми згадку за „німф і деякі інші божества“. Такими німфами були полудневно-слов’янські віли і наші русалки, а властиво одна тільки, властива категорія русалок, бо під сим іменем розуміли потім не тільки водяних німф, але й утоплениць і похрещених дітей (мавок – навок, від навь – мерлець). Саме ім’я „русалка“ – пізніше, пішло від лат. rosalia (як тепер приймають) і закрило початкове ім’я; але віра в водяних і лісових німф мусить сягати праслов’янських часів [Давніше виводили русалок то від рус-ло, то від рус-ий, але Міклосич (Sitzungsberichte Віденської акад., іст.-філ., т. XVI) і потім Томашек (ibid., т. LX), Веселовський, Разыскания в области русского духовнаго стиха, V) звернули увагу на латинське весняне свято rosalia (новогрецьке ρουσάλα), що припадало на часи русальних свят у слов’ян: подібно, як було з calendae, так і ся назва легко могла перейти в слов’янський календар, а потім і на самих водяних німф – див. Крек, 2 с. 407, Махаль, с. 123].
Певні таємничі істоти жили в болотах, лісах, горах, полях. Про шанування криниць, болот, гаїв – себто тих божеств, що жили в них, згадують письменні пам’ятки від XI в. М[итрополит] Іоан згадує про тих „єже жруть 6ѣсомъ и болотомъ и кладеземъ“. Церковна устава Володимира між провинами вичисляє: „или кто молиться подъ овиномь или въ рощеньи, или у воды“ [Правила, § 15, Устава – Чтения Київ., II, 2, с. 66 (XIII в.), теж у Тихонравова і Владимирова op. c. Поминаю характеристику полян в 1 Новг.; „бяху же погани, жруще озеромъ и кладяземъ и рощениємь, якоже прочіи погани“, бо се звучить як фраза шаблонова, навіяна книжністю]. В теперішніх часах ще заховались в народі образи водяника, що живе в воді, лісовика чи полісуна – в лісі, і всяких взагалі „дідьків“ – хатніх, болотяних, лісових, що при всіх своїх пізніших відмінах свій початок ведуть з перед християнських часів. Сучасні чорти, чи дідьки, що сидять в дуплястих деревах, в старих покинених будовах, млинах і т. ін., заступили місце давніх перед християнських „бісів“. Шанування криниць переховалось подекуди дуже живо [Про сучасний культ криниць на Україні див. замітку Литвинової, К. Ст. 1884, IV і реферат Ящуржинського на XIV арх. з’їзді – Известия, с. 99].
Ріжні категорії людей так же мали певні надприродні прикмети. Такі вовкулаки – люди, що можуть обертатись вовком. Упирі, що по смерті виходять з могил і висисають у людей кров. Сюди ж почасти належать волхви і новіші відьми і відьмаки (від відати, рівнозначне з знахарем, знавцем) – люди, що знають магічні тайни і вміють впливати на природні явища, знають надприродне. Всі сі вірування належать ще до перед християнського світогляду.
Ласку вищих і нижчих божеств здобував собі русин, як і кождий інший, молитвами, обітницями та жертвами. Се був натуральний наслідок персоніфікації натуральних сил і явищ, і початки сих форм побожності сягають ще праіндоєвропейських часів [Schrader, Sprachvergleichung, 3 II, с. 446 і далі, Reallexicon, 597]. Ми бачили вище звістку Прокопія, що слов’яни й анти жертвували і тому найвищому богу і тим нижчим „демонам“ всяку худобу та обітницями жертв уважали можливим викупити свою душу в останній біді. Константин Порфірородний оповідає про жертви подорожніх русинів на Дніпровім острові св. Георгія (Хортиці): там, під превеликим дубом, спеціально поважаним, жертвували вони живих птиць, хліб, м’ясо і хто що мав; про птиць кидали жеребки – чи їх зарізати, чи пустити живими.
Ібн-Фадлан оповідає про молитви руських купців: купець, приїхавши до міста, приносить ідолам всяку страву, хліб, м’ясо, молоко, цибулю, напиток, і молить головного бога, щоб послав йому добрий торг; коли торг йде тяжко, він повторює свої жертви, удається по протекцію до менших ідолів з подарунками й поклонами; коли ж попродасть легко, то уважає обов’язком подякувати богу: забиває кілька штук худоби, роздає частину убогим, а решту приносить ідолам і розвішує голови худоби на закопаних навколо палях. Цікаву молитву „слов’ян“ (руських) наводить старе арабське джерело (ібн-Росте й інші): під час жнив, каже воно, беруть просо в кірці, підіймають до неба й кажуть: „Господи, ти давав нам страву, дай нам і тепер її по достатку!…“ [Константин, De admin. 9. Гаркаві, с. 95. Ібн-Росте в вид. Хвольсона, с. 30-1, теж у Ґурдезі]
Як бачимо, Константин оповідає, що русини молились і жертвували під великим, спеціально поважаним дубом. Спеціальне поважання дерев, як священних місць, де перебуває бог – се річ загально звісна у індоєвропейських народів; нема нічого дивного, коли й у слов’ян дерева заступали місце храмів або якихось образів. Для молитви, жертв, взагалі культу, звичайно служили ті місця, де чоловік особливо живо відчував на собі вплив природи, подих тієї таємничої сили, що переймала її й була властивим предметом культу, – де він уважав можливим зблизитись до сеї таємничої сили як найближче. В образку, поданім ібн-Росте, слов’янин молиться на полі до неба; в вищенаведених місцях Правила м. Іоана або Володимирової устави він жертвує таємничим природним силам коло криниць і болот, молиться в лісі, або коло води.
Але поруч таких нерукотворних святощів бачимо й рукотворні. Храмів, правда, у слов’ян не знаходимо, окрім балтійських (і то пізнішими часами), але згадуються ідоли богів. Найранішу звістку для Руси маємо під 945 р.: Ігор з дружиною присягає в присутності грецьких послів, – „иде на холъмы, кде стояше Перунъ“. Потім, оповідаючи за Володимира, літопись каже, що він поставив в Києві на горі, коло княжого двору ідоли Перуна, Даждьбога, Стрибога і ін.; Добриня, посланий від Володимира намісником у Новгород, поставив там над р. Волховим ідол Перуна. Іларіон і старе Житіє Володимира, кажучи про його заслуги перед християнством, теж згадують про поганські ідоли і капища (жертвенні місця) на Руси. Яков каже навіть про „храми ідольські“, але ся одинока звістка певно – риторична фраза [Іпат., с. 33-4, 52-3. Іларіон в Чтениях Київ., с. 55, пор. 52-З, житіє ibid. с. 15, 20 і 21. Інтересна аналіза літописних текстів про поганський культ у Рожнецького, с. 503 і далі. Основні тексти й дописки літописи тут мають одначе майже однакову вартість, бо ідуть більше менше з того ж самого часу]. Останніми часами багато наробила галасу звістка про капище, викрите в Києві коло старого княжого двору, під Десятинною церквою. Але ся купа каміння (відкопана і потім знову засипана землею) [Модель в Київськім міськім музеї, але наскільки вірно вона зроблена, не знаю] не знати навіть, чи була якоюсь будовою, а ритуальне призначення її у всякім разі ні з чого не можна було констатувати.
Слова літописи, що оповідає, як Володимир ставив ідоли, наводили на гадку декого, що ті ідоли – то була новина на Руси, що то Володимир доперва починав їх заводити під чужим впливом (поморським чи варязьким). Але такий погляд неоправданий; літописне оповідання про Володимира хоче представити контраст його поганської безбожності й християнської побожності і для того кладе натиск на його відданість поганському культу. Інші писання XI в., говорячи про Володимира, нічого не знають про якісь його спеціальні заходи коло поганства. Зрештою ідол Перуна бачимо ми ще за часи Ігоря; за руських ідолів згадує й ібн-Фадлан. Могли се, справді, бути тільки початки сієї стадії поганського культу – шанування богів в формі антропоморфних образів; можливо, що сі ідоли бували тільки в більших центрах тоді їхнього життя, тим часом, як народна маса могла зіставатися при старих жертвах та молитвах коло дерева та криниць; можна добачувати тут при охоті дещо й норманських впливів; але очевидно, не були сі ідоли якоюсь новиною, занесеною на Русь кілька років перед християнізацією.
Літопись, оповідаючи всякі страхи безбожності перед охрещенням Володимира, каже також, що в Києві жертвували ідолам людей. Загальна згадка її мало що варта: „и жряху имъ (тим Володимировим ідолам), наричуще я богы, и привожаху сына своя и дъщери, и оскверняху землю требами (жертвами) своими, и осквѣрнися кровьми земля Руская и холмъ-тъ“. Виходило б, що кияни жертвували своїх дітей богам („привожаху“-очевидно для жертви); але цілий текст взятий з св. Письма і може бути ужитий риторично, зовсім без реального значення [Іпат., с. 25 – пор. 61-2. Відносини сього оповідання до початкового тексту літописи неясні]. Так само непевні подібні ж вирази у Іларіона [„Уже не закалаємъ бѣсомъ другь друга, но Христосъ за ны закалаємъ бываєтъ“- с. 52. Тут загальний образ переходу цілого світа з поганства до християнства, отже деталі образа не конче мусять бути українські].
Важніші були б конкретні факти. Таке оповідання наводить літопись: Володимир, вернувшися з щасливого походу на ятвягів, з своєю дружиною „творяше требу“ (жертву); але „старци и бояре“ постановили кинути жеребки на хлопця й дівчину та їх жертвувати богам. Упало на сина Варяга християнина, той не дав свого сина і поганьбив поганських богів; довідавшись про се, кияни-погани розкидали його двір і вбили його з сином [Іпат., с. 54-5]. Се оповідання оперте на місцевій традиції, тому має право на довіру, але може бути питання, чи ся справа жертви переказана добре: чи не було тут спочатку тільки спогаду про убивство варяга за ганьбу, кинену ним на поганських богів, а подробиця про жертву з’явилася при літературній обробці, під впливом книжних взірців.
Крім літописи, про жертвування людей оповідає ще арабське джерело і Лев Диякон. Ібн-Русте каже: у русинів є знахорі, що мають дуже великий вплив на князя; що вони скажуть жертвувати богу, то мусить бути; „знахор бере чоловіка чи худобу, кидає йому петлю на шию, вішає жертву на палю й чекає, поки задушиться; і каже: „от жертва богу“ [С. 38, теж у Ґурдезі]. Ся інтересна відомість має ту слабу сторону, що дуже близьке до нього оповідання знаходимо у ібн-Фадлана про Болгар [„Коли вони бачать чоловіка оборотного й бистрого, то кажуть: сьому чоловіку випадало б служити богу, і для того ловлять його, кидають йому на шию петлю й вішають на дереві, доки не розпадеться“- вид. Гаркаві, с. 91], і для того насувається питання, чи воно не приточене до русинів через помилку?
Лев Диякон оповідає, що русини в Доростолі, палячи своїх покійників, „справляли жертви за мертвих: топили в Дунаю дітей і півнів, кидаючи в течію“; але й тут насувається сумнів, чи Лев не помилявся з сим жертвуванням дітей за умерлих? Бо аналогічних жертв за умерлих ми не стрічаємо. Кінець кінцем, існування на Руси XI-Х в. звичаю жертвувати людей навіть в певних важніших обставинах представляється мені непевним, хоч в давнішій індоєвропейській минувшині людські жертви мусили існувати [Schrader, Reallexicon, п. сл. Opfer, пор. ще ту цитовану працю Рожнецького, 1. с.].
Цікаво, що в поданих вище оповіданнях літописи про присягу, складану перед Перуном, про жертви богам і т. ін. ніде не виступає спеціальна верства жерців. Вони взагалі ніде не згадуються на Руси, як і в інших слов’ян (окрім пізніших балтійських, з їх значно більше розвиненим поганським культом), через те можна з усякою певністю сказати, що в нас їх не було, та се й зовсім натурально при слабо вироблених формах релігії й культу. Публічні жертви, від держави чи народу, справляє князь або заступники громади – бояри й старці в поданім вище оповіданні літописи. Приватні жертви й молитви справляв кожний за себе чи за свою родину, як от в оповіданні ібн-Фадлана про руських купців. Ролю голови родини як заступника її перед богами показують нам сучасні, вже християнізовані обряди – напр. при різдвяній вечері, коли батько чи інший старший править молитви і всякі релігійні церемонії при побожній, пасивній асистенції домашніх.
За всім тим, хоч не було спеціальної кляси жерців, були одначе люди, що уважали себе й у людей уважались спеціалістами й порадниками в усякого роду релігійних справах. Се власне були б згадані вище волхви-знахорі, звісні, взагалі ще з часів індоєвропейських у всіх індоєвропейських народів. З такими „волъхвами-кудесниками“ (чудотворцями) докладно знайомлять нас наші руські джерела. Віщий Олег мав запитатись волхвів, від чого він має вмерти, і волхви прорекли, що від свого коня; він залишив того коня, але дійсно, каже Повість, вмер з сього, що вкусила його гадюка, вилізши з черепа того, уже здохлого коня. З такими волхвами нараджувалася в Полоччині, вже по охрещенні Руси, мати звісного Всеслава про свого сина, що родився з „язвеном“ на голові, і вони прирадили, аби він носив те язвено на собі, і від, того він був „немилостивъ на кровопролитьє“. В Києві, вже в 2-ій пол. XI в. з’явився був волхв, що оповідав, як йому з'явилося п’ять богів і заповідали великі переміни на світі [Іпат., с. 23, 109, 127].
Сі волхви, предки пізніших відунів-чарівників і відьм, мають надлюдське знання тайного, укритого, через те вони „віщі“ (або „ведущии“). Вони, очевидно, найкраще могли знати, чого ніхто не міг знати – як покермувати таємничими силами природи, придбати їх ласку та поміч і відвернути шкоду. Але їх магічні засоби обмежені в своїх впливах: давніша віра у всемогучу силу магічних актів уступилася перед новішими ідеями незмінного божого „суду“. Волхви теж не можуть противитися непереможній волі богів. Олега звали люди „віщим“, але волхви напророчили йому смерть від коня, й сталося; віщий Всеслав, на що був кудесник, а „часто бѣды страдаше…“
Ми бачили вище звістку Прокопія, що словени й анти не признавали фатуму. Очевидно, Прокопій виходив тут з того, зазначеного ним факту, що словени й анти уважали можливим жертвами та обітницями визволитися від біди чи смерті, отже не признавали якоїсь непереможної сили тієї долі, а підпорядковували її божій волі. Але ся панує над чоловіком всевласно. Віщий Боян, що очевидно, стояв ще вповні на ґрунті поганського світогляду, висловив се в афоризмі:
ни хытру, ни гаразду,
ни птичю гаразду
суда божия не минути… (Слово о полку Іг[оревім], XI).
Волю божу він представляє, відповідно народним поглядам, в виді суду, декрету: „прийти на суд“ значить умерти, підпасти останньому декрету. Теж бачимо і в народній мові: дівчина виходить за „судженого“ їй долею чи богом. У нас і великоросіян, у полудневих і західних слов’ян, є судильниці, судинушки, суждениці, судички, що заправляють людською долею. З ними зближують „роду і рожденицю“, звісних в східнослов’янській книжній літературі XII в.: канонічні записки Кирика (новгородські) згадують, що люди „крають хліби, сири, мед“ роду і рожениці (рожяниця) і п’ють на честь рожениці [Русская ист[орическая] библіотека, VI, с. 31, Тихонравов, І, с. 89-90, 92, 94 й ін.]. Судячи по імені, тут можна бачити долю прирождену, в противність полуднево-слов’янській припадковій „стрічі“ (сріча). Кождий має свою долю, персоніфіковану в спеціальну істоту, і ті долі призначаються богом чи якоюсь спеціальною вищою силою („Усуд“ сербських казок) [Важніша література: Срезневський, Роженицы у славян и других языческих народов, 1855. Valjavec, О Rodjenicach ili Sudjenicach (Književnik, II). Афанасьєв, op. c. III, гл. XXV. Потебня, О доле и сродных с нею существах, Труды моск. археол. общ., т. I, Крек, 2 с. 408-9. Krauss Sreća, Glück und Schicksal im Volksglauben der Südslaven, 1886. Веселовський, Разыскания в области русского духовнаго стиха, V (Сборник II отд. Петерб. акад., т. 46). Machal, гл. V. Гальковський, Мифологический элемент – II. Усуд (Филол. Зап. 1900-1). Сонні, Горе и Доля в народ. сказке (Eranos, 1906). Тексти про рожениць – словарь Срезневського, III, с. 141].
Персоніфікуються рівно ж такі ідеї, як Лихо, Злидні, – початок тому бачимо вже в Слові о полку Ігоревім в образах Обіди, Нужди; але сі образи взагалі не прибрали, щоб так сказати, кості й плоті конкретних істот. А „род“ і „рожаниця“, сполучаючи до купи ідею долі з ідеєю опікунів, патронів роду, вже подають руку культові предків-небіжчиків.
Ідея посмертного життя, похоронний обряд
Михайло Грушевський
Історичні оповідання, археологічні факти: палення й похорон небіжчиків; тризна, культ небіжчиків предків
Життя чоловіка в віруваннях слов’ян, і Руси спеціально, не кінчиться з смертю його. Про се маємо й безпосередні літературні звістки, а ще більш посередніх. Русь, присягаючи на умові 944 р., заклинала себе, між іншим, як би не додержала тієї умови так: „да будуть раби в сий вѣкъ и въ будущий“ [Іпат., с. 33]. Се закляття, хоч по стилізації умови вкладається в уста християнської Руси, очевидно уложене відповідно поглядам Руси поганської. Ширше розвиває її погляди Лев Диякон. Русини, каже він, ніколи не віддаються в неволю, скорше себе забивають самі, бо вірують, що забиті ворогами на війні служать на тім світі своїм убивцям; боячися такої неволі, вони самі себе забивають, не хотячи служити тим, що їх заб’ють [IX, 8]. Нам тут важне саме вірування про посмертне життя, хоч при тім треба зазначити, що Л[ев] Диякон дещо помішав: Русь очевидно вірила, що раби сього світу будуть рабами й на тім світі, і через те вони не віддавались в неволю. В оповіданні ібн-Фадлана про похорони руського купця один присутній висловлює переконання, що небіжчик по спаленню його тіла переходить просто в рай, а дівчина під час похоронної церемонії в екстазі бачить своїх свояків і свого покійного пана „в гарнім зеленім саді“ (раю), і чує, як він кличе її до себе [Гаркаві, с. 99].
Існування віри в посмертне життя потверджують і такі факти, як звичай наділення мерця при похороні речами, що були йому потрібні в житті і мусять знадобитися в посмертнім продовженні його життя [Крім такого міркування, в основі сього звичаю може лежати ще інше, що витікає з давніх ідей магічної сили, яку можна дістати над людиною, заволодівши чи якоюсь частиною її тіла, чи предметом, тісно зв’язаним з нею. Той, хто заволодів би речами найближчого ужитку покійника, здобув би тим самим магічну силу над ним самим; тому лояльність для небіжчика наказує знищити, вийняти з уживання найближчі йому предмети, аби над ним не висіла така страшна небезпека], як культ духів предків і вірування, що мерці можуть з’являтись часом між живими, а людська душа в певних випадках може перейти в рослину або звіря, – вірування сі переховались в нашій народній словесності й досі.
З огляду, що похоронні обряди дуже добре ілюструють сі вірування, ми подамо тут звістки про них, тим більше, що наші відомості про сі обряди багаті як рідко в сфері культурної історії, бо маємо окрім досить багатих письменних звісток ще й археологічний матеріал.
[Головною працею зістається написана тому більш, як сорок літ монографія Котляревського, О погребальных обычаях языческих славян, 1868, передрукована в III т. його Собрания сочинений (Сборник II отд. Петерб. академії, т. XLIX, 1891). Визначні прикмети сієї праці і багатий зібраний в ній фактичний матеріал були причинами, що після того слов’янський похоронний ритуал мало звертав на себе увагу дослідників. Працю Котляревського належить одначе доповнити новішим археологічним матеріалом (що тоді майже ще не існував). Важніші публікації дослідів могил вичислені вище, с. 245-6.
Див. також: Яроцький, Краткий отчет о раскопке курганов Речицкого могильника (коло Овруча) – Труды общества изследователей Волыни, І. Його ж, Могильники по среднему течению р. Уборти – Археологическая летоп[ись] Ю[жной] Р[оссии], 1903, там же, с. 329 короткий реферат його ж про розкопки на вододілі Уші й Уборти. Єременко, Раскопки курганов Новозыбковскаго уезда – Труды отд. слав. археологи, т. I. Самоквасов, Северянские курганы – Труды XI съезда, т. І. Бобринський, II, с. 179. Сперанський, Раскопки курганов в Рыльском уезде – Археолог. известия и заметки, 1894. Антонович, Дневники раскопок в Чернигов, губ. (Труды предв. ком. XIV съезда). Про досліди на Дреговицький території – Ол. Грушевський, Пинское Полесье, І, с. 4 і далі.
Загальні характеристики (одначе дещо довільні часом) в працях Спицина, Обозрение губерний в археол. отношении (Труды отд. слав. археол., т. І, II, IV) і Расселение древнерусских племен по археологическим данным (Ж. M. H. П. 1899, VIII). Про пережитки старого похоронного обряду в сучаснім побуті Ящуржинський, Остатки языческих обрядов сохранившиеся в малорусском погребении (Киев. стар., 1890, 2)].
Багатством змісту звертає на себе увагу передовсім оповідання Ібн-Фадлана [Пригадую сказане вже вище (с. 271) про скептичні замітки щодо приналежності сього оповідання до Слов’янської Руси (Заметки о Русах ибн Фадлана и других арабских писателей – Ж. M. H. П., 1881, VIII, Спицин, ор. с.); не можна виключити се оповідання з кругу матеріалів про Слов’янську Русь, як і інші арабські звістки про Русь IX-Х в]. Він був присутнім на похороні багатого руського купця в котрімсь надволзькім місті (в Ітилі або в Болгарі) в 922 р., і описує сей похорон так. Небіжчика положили в могилу тимчасово, поставили коло нього напиток (правдоподібно – мед), овочі й гуслі (чи взагалі струнний інструмент), а самі зайнялись приготовленням йому одежі й усього іншого потрібного. Се тривало десять день. Майно його, як звичайно, поділили на три частини: третину дають родині, третину уживають на спорядження одежі небіжчику, третину – на напиток, що п’ють в день похорону. Спитали дівчат, невільниць небіжчика, котра схоче бути похороненою з ним; одна згодилась, і її відтоді пильно стерегли, а дівчина пила ті дні й веселилась.
В день похорону витягли човен на берег, оперли на підпори, а навколо поставили ідоли в формі людей. На човен поставили лавку, застелили килимами, грецьким шовком і виложили шовковими подушками, а вгорі над нею зробили намет; се робила баба, що доглядала всіх тих приготувань, вона ж забиває дівчину; її звуть „ангелом смерті“. Небіжчика одягли як найбагатше: в шовкову свиту з золотими ґудзиками, на голову соболеву шапку з золотим верхом, і посадили в наметі на лаві, підперши подушками; коло нього поклали напиток, овочі й пахучі рослини та зброю його; розтяли собаку й кусні її положили теж коло нього; теж зробили з двома кіньми, поганявши їх перед ним, з двома коровами, півнем і куркою.
Потім прийшла черга до дівчини. Її підіймали тричі до чогось, що арабу здалось подібним до дверної лутки – може над кирницю, й вона бачила там (в екстазі, а може й п’яна) небіжчиків – своїх батьків і свояків, та свого господаря: „сидить він в саді, а сад гарний, зелений; з ним там чоловіки й хлопці, він кличе мене, ведіть же мене до нього“, мала казати дівчина. Тоді її повели до небіжчикового човна; вона роздала свої окраси прислужницям і з чаркою, у піснях прощалася з світом; після того її заведено до намету і там її задушила і ще ножем заколола та баба – доглядачка похорону.
Тим часом під човном згромаджено дерево. Найстарший свояк небіжчика запалив тепер дерево, й інші стали за ним кидати теж запалені тріски. За годину згоріло те все. Тоді на тім місці зробили могилу, а в середині поставили березову палю, надписавши на ній імена небіжчика і руського князя. Один присутній русин сказав притім ібн-Фадлану: ви, араби, дурні, що видаєте найдорожчого й найповажнішого у вас чоловіка в землю, де його їдять гади й хробаки; от ми палимо його за одну хвилю, і він зараз же вступає до раю“.
В сім оповіданні інтересні згадки про посмертне життя людських душ у раю, „в гарнім зеленім саді“, після того, як тіло пропало. На посмертне ж життя вказують ті всі прибори до похорону: небіжчик переходить на той світ з цілим інвентарем: човном, кіньми, волами, питтям і їдою, ба навіть і з жінкою. Значення сього останнього моменту в оповіданні ібн-Фадлана пояснюють слова Масуді: як вмре чоловік, то разом з ним палять його жінку; як умре жінка, то чоловіка не палять; а як умре нежонатий, то його женять після смерті“ [Гаркаві, с. 129].
Сей похоронний обряд, описаний у ібн-Фадлана, потверджується чернігівськими могилами. От як описується на їх основі тутешній похоронний ритуал: робилося земляне підвищення (т. зв. точок), на нім складали великий стіс дерева і збивали його залізними цвяхами: на стосі клали небіжчика і коло нього зброю, ріжні речи, гроші, зерно, домашню худобу; в певним віддаленні клали труп жінки; спаливши те все засипали землею [Труди III з’їзду, І, с. 205-6].
Се були похорони багатших, аристократів, в значній часті прихожих варягів. Але похорон звичайний, місцевий, описаний арабським джерелом ріжниться від нього тільки меншими розмірами і меншою пишнотою. Слов’яни покійників палять, каже ібн-Русте і Кардізі; жінки на знак жалю друть собі ножем лице й руки; коли котра з жінок небіжчика з особливої любові схоче вмерти з ним, її вішають коло трупа небіжчика і палять теж; другого дня по спаленню небіжчика ідуть на огнище, збирають попіл, складають в судину і ставлять на горбі; по році збирається туди родина небіжчика, приносять яких двадцять кухлів меду, їдять, п’ють і потім розходяться. Зовсім подібне оповідає й Повість про сіверян, радимичів, в’ятичів та кривичів : „аще кто умряше, творяху трызну надъ нимь і по семъ творяху кладу велику (стіс), и взъложатъ на кладу мертвѣца, и съжигаху, и по семъ събравше кости, вложаху в ссудъ малъ и поставляху на столпѣ [Котляревський (О погребальных обычаях – Собрание соч., III, с. 124-6) толкував се в зв’язку з санскр. stûp як горб, могила]. Дійсно в Сіверщині маємо поруч тих аристократичних могил похорони більш звичайні, де на горбку стоїть горнець з останками небіжчика і дрібних звірят, спаленими деінде і вложеними потім в сей горнець, а горнець присипано землею [Труди III з’їзду, І, с. 206]. Такі ж могили викриті й на Волині; широко розповсюджений такий тип похорону в землі кривичів, й ін.
В наведенім вище оповіданні ібн-Фадлана русин сміється з арабів, що вони ховають в землю своїх небіжчиків. Але тим часом у самих русинів був другий похоронний тип – ховання в землі, і то як раз і у Руси κατ' έξοχήν – полян, також у деревлян, дреговичів, і у тих самих сіверян. Повість, закидаючи нечестивий обряд палення іншим, не згадує про похоронний обряд слов’ян на правім боці Дніпра очевидно власне через те, що тутешнє ховання мерця в землю було ближче до пізнішого християнського обряду. Досліди останніх десятиліть познайомили нас з ним досить докладно. Бачимо в нім відміни й варіанти, часто навіть в тій самій околиці, в могилах тої самої осади, а є й певна ріжниця в популярності тої чи іншої форми в певній області або в певній осаді. В Правобічній Україні – в поріччях Тетерева, Случі, Горині найчастіше ховають в ямі, рідше кладуть на поверхні землі, або на підвищенні (точку). За Прип’яттю навпаки переважає ховання на поверхні землі [В поріччі Тетерева Антонович констатував з 282 могил 164 похоронів в ямі, 70 на поверхні землі, 88 на підвищенні. В поріччях Горині й Случі – Мельник на 252 могил знайшла 164 похоронів у ямі, 54 на поверхні землі, 83 на підвищенні. За Прип’яттю похорон на поверхні землі має до 70%, притім чим дальше від Прип’яті, тим більше переважає сей тип. В полудневій Сіверщині переважає похорон в ямі, в північній – на поверхні землі].
Досить часто стрічаються останки огню: на приготованім для похорону місці клали наперед огонь (може се ритуальне очищення могили огнем), і мерця клали на се кострище, або обсипали попелом [Про сей обряд і його сучасні пережитки (палення свято-іванської трави при похороні й т. ін.) див. в Трудах XI съезда, т. II, с. 128]. Часом висипали могилу попелом або якоюсь іншою підсипкою (ясною глиною або що). Небіжчика клали або просто на сю підсипку і обкладали колодами, чи ставили над нім рід дерев’яного склепіння, – або робили наперед поміст, або нарешті ховали в труні. Вона має також ріжні форми. Часом се видовбана (або випалена огнем) колода, або дві колоди – одна за труну, друга за віко; часом щось як труна збивається залізними цвяхами з колод; або нарешті вона робиться з дощок – сі труни непримітно переходять потім в прийняті в християнських часах домовини, так що назавсіди можна їх відріжняти.
Небіжчика ховали вбраного в повний костюм, і з ним звичайно клали ріжні предмети з господарства: ножики, огнива, кремні для кресання огню, серпи, залізні знаряди, дерев’яні відра і глиняні судини, часом з виразними останками страви; речей взагалі небагато і обстанова звичайно досить бідна. Звичайно в могилі лежить тільки один небіжчик. Лицем він звичайно обернений до сонця, головою на захід. Над ним висипали могилу – звичайно досить невелику, 1½-2 метри [Невисокі насипи і бідний інвентар могил сильно відріжняють сі похорони від могил т. зв. скитської доби]. В насипу досить часто стрічаються верстви попелу – останки огнища, і звичайно видно, що насипано могилу не зразу, а кількома наворотами, за кілька літ. Правдоподібно, поминки по небіжчику бували злучені з досипуванням могили.
З літературних джерел цікаву звістку маємо у ібн-Русте і ін. У „слов’ян“, як ми бачили, вони констатують палення мерців; у Руси натомість – похорон в землі: „як умре хто-небудь із значних, копають йому могилу, як велику хату, кладуть його туди і разом з ним одіж і золоті обручі, що він носив, ставлять багато страви, судини з напитком і гроші, нарешті кладуть в могилу улюблену жінку небіжчика живу“, вихід могили закладають, і жінка вмирає в затворі“. Мушу одначе зазначити, що се оповідання трохи підозріле своєю близькістю до оповідання Масуді про болгарів [Ібн-Русте, с. 40, 127]. Наша літопись говорить тільки про поганський звичай сипати могилу над небіжчиком та дає подробиці про тризну: Ольга заповіла тризну над могилою свого чоловіка; деревляни, „слышавше, свезоша меды многы зѣло“; Ольга поплакала над гробом свого чоловіка та сказала висипати високу могилу, і коли висипали, „повелѣ трызну творити“ ; тоді деревляни засіли пити, доки не поупивались [Іпат., с. 36]. Сей образок близько підходить до оповідання ібн-Русте про роковини, справлювані на могилі, з стравою і медом. В чернігівських могилах на першій верстві землі, що покриває спалені трупи, знаходилися судини з паленими останками барана – мабуть жертви, і з ними ріжна зброя; може се останки тризни на могилі, присипані потім новою верствою землі.
Але тризна не обмежалась самим пируванням на могилі; слово се означає боротьбу, битву, і можна думати, що бодай на похоронах багатших уряджувались на честь небіжчика якісь бої, гри. Такі воєнні церемонії при трупі чи могилі небіжчика, звісні у ріжних народів, насамперед мали на меті настращити неприязні духи і відігнати їх від небіжчика, далі переходять у ріжні воєнні гри на честь його, і саме отсі воєнні гри звалися „тризною“. Вони робилися перед похороном, зараз по смерті: „аще кто умряше, творяху трызну надъ нимь“, і потім палили трупа, – так оповідає Повість про поганські звичаї сіверян і інших племен. Вже потім назву тризни перенесено на поминки після похорон [Іпат., с. 7].
Не згинувши з смертю, небіжчики, навьє можуть з’явитись по смерті на землі між живими. В другій пол. XI в. ходила на Руси поголоска, що в Полоцьку з'являються по ночах мерці, невидні оком: тільки чутно їх було, і сліди від коней лишались, а хто виходив з дому, щоб їх побачити, ті умирали [Ibid., с. 150]. Для покорму небіжчиків лишали страву на могилах і в хатах при поминках. Проте, де перебувають душі небіжчиків після смерті, погляди двоїлись, як то було з рештою і у інших слов’ян та і в інших народів. З одного боку, всім слов’янам спільна віра, що предки – діди живуть в своїй колишній оселі, стають тут домовими духами; з другого боку – є переконання, що душі живуть в іншім світі, в раю.
Ми бачили вище, у ібн-Фадлана, руські погляди, що небіжчики перебувають у „гарнім зеленім саді“. Рай – слово праслов’янське (з ним зв’язують слово „ирий“, „вирий“, край тепла й світла, куди на зиму летять птиці), воно означає місце гарне, веселе, з гарною рослинністю [Так толкує його ще Беринда: „цвѣтникъ или садъ“]; але не знати, чи воно вже в передхристиянські часи спеціалізувалось для означення того місця, де перебувають небіжчики. Против сього промовляло б, що воно й пізніше, за християнських часів означало взагалі гарну, утішну місцевість, і князі, ставлячи собі двори за містом, називали їх „раями“ [Іпат., с. 336, 593 (пор. 549), пригадати можна теж і численні наші Рай-городи і городки]; се вказує, що в понятті сього слова держалась ідея гарної природи, гаїв, садів, дозвілля. Воно ледве могло б прикладатися до таких місць веселого життя, як би було технічним для небіжчиків, тим більше, що не мало того відтинка блаженного пробування, який має ідея християнського раю.
Ідею такого блаженного посмертного життя принесло доперва християнство. В слов’янськім світогляді не знаходимо ніяких слідів ідеї моральної заплати по смерті, контрасту долі добрих і злих. Посмертне життя – се продовження сьогосвітнього. Як ми бачили вище, по поганським поглядам – хто панував на сім світі, має панувати й на тім; хто був рабом тут, буде й там. Ідея посмертної нагороди, чи посмертної кари принесена християнством. Хоч слово пекло (від пекти – огненне місце) праслов’янське, та своє пізніше значення прибрало воно без сумніву вже під впливом християнства [Міклосич, Christliche Terminologie, с. 49, Крек, 2 с. 422, Котляревський op. c. 204].
Відомості про культ предків дуже бідні. Він зблід і ослаб супроти культу природних небесних явищ. Можемо властиво зазначити два моменти, один – се тризни в певнім часі по смерті небіжчика і загальні поминки мертвих, другий – се культ домашніх духів. Про поминки будемо ще казати нижче. Щодо культу духів – то тут ми оперуємо фактами сучасної етнографії; тільки в давнім культі роду і рожаниці можемо бачити елементи культу предків, репрезентантів роду [Див. Афанасьєва, II, с. 67 і далі, Махаль, гл. VI, Веселовський op. c. гл. XIII]. В етнографічнім же матеріалі український культ предків виступає слабо, далеко слабше напр. як у сусідніх білорусинів, де душі предків, „діди“ вповні заховали ще свій родовий характер і служать предметом виразного культу [Матеріали Шейна в LI т. Сборника Петерб. акад. Десь з білорусько-українського пограниччя з Литвою записаний класичний обряд годування душ у Менеція, De sacrificiis et ydolatria veterum Borussorum, Livonum aliarumque vicinarum gentium (Scriptores rerum Livonicarum, II, c. 391): подані тут обрядові репліки виразно вказують на слов’янську людність. Пор. Котляревського, О погреб. обычаях, с. 149]. Правда, етнографічного матеріалу з українського Полісся, найбільш законсервованого, маємо мало, може воно ще дасть нам більш колоритний образ сього культу. В старих записах з Пинщини маємо дуже інтересно описану трапезу душ в хаті, з одчиненими вікнами, щоб душі могли без перешкоди явитися [Zienkiewicz, O uroczyskach i zwyczaiach ludu Pińskiego (1853), c. 31.]; але, на жаль, в новіших записах нема докладніших потверджень сього.
В інших частях України „дідьки“ вже затратили свій родовий характер і помішалися з ріжними місцевими духами: дідьки домові, що мали властиво представляти духи предків, зійшли на одну лінію з дідьками млиновими, водяними, болотяними і т. ін., стали капризними, більше злими духами, зарівно з бісами й чортами, ніж прихильними духами-покровителями (ся еволюція замітна і у інших народів і крім впливів християнства, що все зводила до одного бісівського знаменника, толкується взагалі підозріливим і боязким чуттям, яке будить небіжчик у первісного чоловіка). Культ же предків переважно не виходить поза останки святочного годування небіжчиків на могилках в спеціальні дні, тепер зв’язані з християнськими святами, а давніше – з святами натуралістичними.
Поганський календар, свята
Михайло Грушевський
Як релігійні вірування епохи по розселенню взагалі, так і свята, східнослов’янські мали переважно натуралістичний характер і виходили з головних моментів обороту сонця та зв’язаного з ним річного розвитку й упадку земного життя. Притім одначе й тут бачимо певні початки персоніфікації тих моментів і навіть антропоморфічного їх представлення: хоч багато тут можна рахувати на пізнішу, тисячолітню еволюцію, але безперечно – початки таких представлень належать ще до перед християнських часів. Згадаємо дещо головніше, поминаючи неясне або непевне і користуючися теж головно з сучасної етнографії (бо літературні відомості маємо пізні – XVI-XVII в., і то дуже бідні).
За Корочуном – найбільш коротким днем року наступає з зимовим поворотом сонця свято нового астрономічного сонячного року. Воно злилося з християнським Різдвом – що саме було (в античнім світі) положене на сей час для християнізації поганських свят новонародженого сонця. На Різдво через те перейшла назва Корочуна [Новг., с. 134]. Старе ж поганське свято з його обрядовістю дістало під впливом грецько-римської культури й її новорічних свят, пізнішу назву коляди (римські calendae) [Паралелі слов’янської колядки з римськими святами brumalia – saturnalia – calendae у Томашека, Brumalia und Rosalia, Веселовського, Разыскания, VII]. Воно полишило багаті сліди в сучаснім святкуванні Різдва, Нового Року, Водохрещ; сі сліди виразно вказують на хліборобський, господарський характер свята: вечеря серед снопів, перед нагромадженою купою хлібів; бажання і ворожіння урожаю та приплоду на будущий рік, запросини морозу на кутю – виразно мають сей характер.
Прихід весни вітається веснянками і весняними грами, що тягнуться до Зелених свят. На сих святах злучилося кілька поганських : перше – свято розцвіту природи, коли весна стрічається з літом; подекуди вона притім персоніфікується в молодій дівчині („тополі“). Друге – русальний тиждень; ся русальна неділя часто згадується вже в Київській літописі; тоді русалки виходять з води і гуляють по берегах. Притім мішається свято властивих русалок з святом небіжчиків: четвер на зелених святах був заразом і „навським“ (мавським) або мертвецьким Великоднем і русальним. Навський день одначе ріжно кладеться – крім зеленого четверга також на перший понеділок Вел[икого] посту, або на „праву середу“ (Преполовеніє) [Русальна неділя – Іпат., с. 386, 506, 459. Справа про се свято дуже трудна, бо тут входять впливи rosalia, з тим же мішанням весняного свята і поминок небіжчиків, див. літературу русалок (с. 324)]. Мабуть тут єсть пам’ять про кілька свят покійників і предків.
Літній поворот сонця – найбільший розцвіт природи і заразом заповідь її заникання, завмирання, святкується на Купайла, сполученого з християнським Івановим днем (під 24 с. с. червня), і персоніфікується в парі Купайла і Марени. Се ніч повна чудес, коли тайни природи стають приступними людям, коли цвіте папороть, коли можна чути мову звірять, бачити поховані скарби. Купальний обряд маємо з XVII в. в оповіданні Густинської літописи: „съ вечера собираются простая чадъ обоєго полу и соплетаютъ себѣ вънцы изъ ядомого зелія или коренія и препоясавшеся быліемъ, возгнетаютъ огнь, индѣ же поставляютъ зеленую вѣтвъ и ємшеся за руцѣ около обращаются окрестъ оного огня, поюще своя пѣсни, преплетающе Купаломъ; потомъ презъ оный огонь прескакують, оному бѣсу жертву себе приносяще“ [Полное собр. летописей, II, с. 257]. Все се й досі заховується в значній мірі.
Нарешті заникання літнього життя персоніфікується також в образі Коструба: його ховають під час літнього повороту сонця [Важніша література народніх свят: Снегирьов, Русские простонародные праздники. Максимович, Дни и месяцы украинского селянина – Сбор соч., II. Hanuš, Bájeslovny kalendář slovansky, 1860. Афанасьєв, III, гл. XXVIII. Маркович, Обычаи, поверья и кухня малороссиян, 1860. Галько, Народниї звичаї і обряди з-над Збруча, 1861. Труды экспедиции в Югозападный край, т. II. Machal op. с. гл. XIV. Владимиров, Введение в ист. рус. слов. К. М. О religii pogańskich Słowan. Зубрицький, Народний календар (звичаї й повірки) з Старосамбірщини – Матеріали до укр.-рус. етнології, III, 1900. Дикарів, Народний календар Валуйського пов., ibid. VI, 1905. Народні календарі інших народностей: Сборник за нар. умотв. т. XVI-XVII. Gloger, Kok polski w życiu, tradycyi i pieśni, 1900. Коринфський, Народная Русь, 1901].
Шлюб
Михайло Грушевський
Оповідання Повісті, форми шлюбу, вказівки сучасного весільного обряду, питання про сліди примітивних форм супружества; патріархальна родина
Як похоронні обряди тісно зв’язані з релігійним світоглядом, так обряди шлюбні ведуть нас в сферу відносин родинних і суспільних.
Класичне місце Повісті так оповідає про шлюб у руських слов’ян [Навожу з Іпат., с. 7, даючи в нотках варіанти Лавр. й ін]:
„Поляни бо своих отецъ обычай имяху [Имуть] тихъ и кротокъ, и стыдѣнье къ снохамъ своимъ, и къ сестрамъ и матеремъ своимъ [и къ родителемъ своимъ], и снохы къ свекровамъ своимъ и къ дѣверемъ велико стыдѣнье имуще, и брачныи обычаи имъяху: не хожаше женихъ [зять] по невѣсту, но привожаху [приводяху] вечеръ, а заутра приношаху что на ней вдадуче. А Деревляни живяху звѣрьскымъ образомъ, жівуще скотьскы; и убиваху другъ друга, ядуще все нечисто, и браченья [Брака] въ нихъ не быша, но умыкаху у воды дѣвицъ. А Радимичи и Вятичи и Северо одинъ обычай имяху: живяху в лѣсѣ, якоже всякий звѣрь, ядуще все нечисто, и срамословьє в них передъ отци и передъ снохами; и бьраци не бываху у нихъ, но игрища межю селы; и схожахуся на игрища, на плясанья и на вся бѣсовьскыя пѣсни, и ту умыкаху жены себѣ, съ нею же кто свѣщавашеся; имяхуть же по двѣ и по три жены“.
В сім оповіданні деякі дослідники, під впливом теорій про примітивні форми пожиття, добачали у руських слов’ян ще на початках історичного життя існування неунормованих супружих відносин – стадне життя й хапання жінок. Але сього ніяк не можна з нього вивести. Літописець монах признавав шлюбом тільки віддавання молодої її родичами нареченому і з сього погляду хвалив собі рідні полянські звичаї, а деревлянської або сіверянської умички за шлюб не признавав. Але з його ж власного оповідання виходить, що тим способом чоловіки брали собі жінок, отже супружество існувало; брак „стида“ проявляється в „срамословію“, тільки всього, і то найбільше літописець може закинути сіверянам й іншим – що вони мали по кілька жінок, а не те що вони не мали унормованих супружих відносин. Правда, покликуються ще на варіант оповідання Повісті в Переяславській літописи, де представлено так, що сі відносини на „игрищах“ не вели до тривких супружеств: „иныхъ поимающе, а другыхъ поругавше метаху“, але варіанти сієї літописи мають ясні прикмети пізніших моралістичних вставок – міркувань аскета-книжника, і не мають значення такого, аби могли поправляти або доповняти оповідання Повісті.
[В Повісті противставляються моральні звичаї полян „звірячому“ життю інших народів; пізніший книжник, котрого роботу маємо в Переяславській літописи, чи не зрозумівши, чи тенденційно перекрутивши, дає зовсім інакший образ: слов’янські народи давніше жили морально (ся моральність характеризується оповіданням повісті про полян), але пізніше „латина“ (або в значенні католиків, або в значенні західноєвропейців), перейнявши неморальні звичаї „от худыхъ римлянъ, а не отъ витязѣй“, передала їх і слов’янам: „Слов’яни же отвращахуся ихъ, овіихь къ нимъ присташя мало“ (с. 3). По сім наступає опись неморальності: тут вкупі маємо всякі страхи про ігрища, і уживання косметиків (начаша друга прѣд другою червити лице и белимъ тръти). В сумі сі моралістичні нападки роблять вражіння досить пізніх додатків, підсичених фантазією черця про всякі страхи світського життя].
Міцні зв’язки чоловіка і жінки, їх обов’язковість і нерозривність навіть по смерті, посвідчена ріжними джерелами (обов’язкова смерть жінки на могилі чоловіка, кари за невірність і т. ін.), не лишають місця для форм стадних, гетеристичних і т. ін. в сю добу. Оповідання Повісті досить виразно дає знати, що хапання дівчат, де воно ще практикувалося, було вже символом, пережитком, обрядом: „умыкаху, съ нею же кто свѣщевашеся“, отже наперед дівчина давала свою згоду, і тільки в такім разі наступала та умичка – отмица, як її звуть полудневі слов’яни (у них сей обряд місцями задержався в дуже свіжій формі до XIX в.). В сучаснім українськім весільнім обряді заховалися тільки досить слабі відгомони його в виді оборони молодої її родом, від роду молодого, в згадках весільних пісень про оружну боротьбу між ними і погоню матері і роду молодої за забраною боярами молодою, як от:
Будемо бити да воєвати, Марієчки не давати,
або:
Принадь, принадь, Марисуню, до стола,
Обступили боярчики довкола –
Киньми грають, двір рубають,
Шабельками витинають, Марисуні шукають і т. ін.
[Труды экспед. в Юго-Зап. край, IV, дод. ч. 61. Твори В. Навроцького, I, с. 46]
В оповіданні Повісті про умикання XI в. сей обряд виступає в далеко реальнішій формі. Але він і тоді був тільки обрядом. Сама обстанова, в якій він виступає (сі ігрища межи селами, де сходилися сусідні роди), вказує, що умичка стратила реальний характер, приладилася до певних забав, релігійних церемоній (подібно як купальські обряди); значить за сим обрядом уже тоді лежали довгі часи розвою [Ковалевський пробував відріжнити в оповіданні Повісті сіверян, радимичів і в’ятичів, у яких умичка стала обрядом, і деревлян, що нібито практикували умичку зовсім серйозно. Але се неможливо. A priori неправдоподібна така величезна культурна ріжниця у так близьких собі племен, як деревляни й сіверяни, що перед якимись чотирма століттями вийшли з спільної правітчини. Уважніше ж придивившися до тексту Повісті, побачимо, що автор не робить ріжниці між сими племенами: сказане про сіверян і інших лише докладніше розвиває коротку характеристику деревлян; „одинъ обычай имяху“ значить – „мали такий самий звичай (як і деревляни). Противставляються лише – „кроткій обычай“ полян і „звѣрскый образъ“ їх сусідів].
Так само лише в пережитках держалася форма купна жінки чоловіком. “Вѣно“, що давалося чоловіком, властиво значить ціну і було спочатку оплатою за жінку її роду, ціною, якою жених зовсім реально викупав для себе і свого роду жінку і її потомство у її роду. Але в епоху, що нас тепер інтересує, воно у східних слов’ян зійшло вже на просто шлюбний дарунок, що давався вже по довершенню шлюбу родині жінки. Володимир, побравшися з Анною, дає „за вѣно Корсунь Грѣкомъ царицѣ дѣля“. Ярослав, видавши сестру за польського князя Казимира, дістає від нього „за вѣно“ вісімсот невільників. Ібрагім-ібн-Якуб (X в.) каже також, що у слов’ян жених дає батьку молодої значний дарунок [Іпат., с. 80, 108, адь-Бекрі вид. Розена, с. 5].
В нинішнім весільнім обряді пам’ять про продажу жінки її родом виступає ще дуже виразно. Рід молодого торгує доньку у її матері і брата й купує за гроші й дарунки:
Ой темно, темно в полі, темніше на дворі,
Там бояри ворітечка обняли.
Вийди, мати, й питай, коли торгують – то продуй,
Чорнії чобіточки вимовляй…
Про брата:
Братчику, намисничку, сядь собі на кріслечку,
прав собі червоного від пана молодого,
або:
хто нам червоним брязне, той собі дівку возьме…
і звісна співанка:
Татарин, братик, татарин,
продув сестру за таляр,
русу косу за п’ятак,
біле личко пішло й так
[Zbiόr wiadomości, т. VII, с. 158, X, с. 29, Головацький, II, с. 109].
Але се пам’ять реальних явищ значно давніших, ніж XI вік. В оповіданні Повісті про полян, здається, бачимо уже початки посагу – так мабуть треба розуміти се „приношаху что по ней вдадуче“ [Часто толкують се як віно, викуп за жінку. Але слова: я по ней“ вказують на посаг]. А посаг був явищем розмірно дуже пізним, і для становища жінки в родині чоловіка незвичайно важним.
Умичка і купно жінки були взагалі основними формами шлюбу у індоєвропейських племен і в більше або менше сильних пережитках задержалися у ріжних народів в історичних часах, так само як і у нас (вони зрештою не були якоюсь виключною прикметою індоєвропейців і загально звісні по цілім світі) [Див. паралелі з ріжних країв і рас у Вестермарка, Geschichte der menschlichen Ehe, 1893 розд. XVII, Hildebrand, Recht und Sitte auf den verschiedenen wirtschaftlichen Culturstufen, c. 9 і далі. Державин, Обычай умыкания невест и его переживания в свадебных обрядах у соврем. народов, 1905 (Сборник в честь Ламанского). Про форми умички й купна у індоєвропейських племен – Schrader, Reallexicon sub vocibus Brautkauf, Baubehe].
Бачучи їх лише в обрядових пережитках в перших історичних часах у наших племен, ми тим самим мусимо признавати їх шлюб і родинне життя взагалі дуже сильно виробленими. Се дійсно показують інші – історичні й лінгвістичні свідоцтва. Не тільки в початках історичного життя українських племен, а навіть в часах праслов’янських ми бачимо вироблену вже патріархальну родину й патріархальні родові відносини. Лінгвістичні факти показують, що патріархальний побут панував уже в цілій силі в часах перед розділом індоєвропейських племен. Коли припустити, що індоєвропейські племена дійсно перейшли через такі форми шлюбу й родинного життя, як стадна й родова спільність жінок, спільний шлюб братів і матріархальний рід, як то приймає певна школа соціологів, – то прийдеться заразом признати, що сі форми були пережиті предками індоєвропейських племен десь давніше перед їх розділом, бо в часах безпосередньо перед розділом, як свідчить язиковий запас, патріархальний тип мав повну перевагу.
Але се зістається взагалі великим питанням, чи індоєвропейськими племенами були пережиті такі форми, як стадна спільність жінок, спільний шлюб братів, або матріархат. Звісна схема еволюції супружества, уставлена згаданою школою (Багофена, Морґана, Мак-Лєнана й ін.), парне патріархальне супружество чоловіка й жінки вважає кінцевим явищем в довгім ланцюгу еволюції супружества, що вийшовши з неунормованих, стадних відносин чоловіків і жінок, переходило через спільність жінок родову, братську, взагалі форми поліандричні, характеризовані матріархатом, і аж в кінці дійшло до форм патріархальних [Bachofen, Muterrecht, 1861, Antiquarische, Briefe, 1880. Morgan, Ancient Society, 1877. Mac-Lennan, Studies of ancient History, 1886. Giraud Teulon, Les origines du mariage et de la famille, 1884, й ін. У нас сі погляди були спопуляризовані особливо книжкою Енґельса, виданою в українськім перекладі: Початок родини, приватної власності й держави, 1899 (Бібліотека Видавничої спілки)].
Але ся схема має характер тільки гіпотетичний і зовсім не може бути признаною за універсальну, інакше сказавши – про поліандричні й матріархальні форми родини напевно можна говорити лише у тих племен чи рас, де є виразні докази існування сих форм, бо розвій супружих і родинних відносин не мусив конче переходити у всіх племен через отсі форми [Див критику згаданої схеми в працях: Starcke, Die primitive Familie in ihrer Entsehung und Entwickelung, 1888, Leipzig. Westermark, Geschichte der menschlichen Ehe, 1893, Jena. Grosse, Die Formen der Familie uud die Formen der Wirtschaft, 1896, Freiburg. Про індоєвропейців спеціально: Delbrück, Die indogermanischen Verwandschaftsnamen, 1889, Leipzig, i Das Mutterrecht bei den Indogermanen (Preussische Jahrbucher т. LXXIX, I). Schrader Über Bezeichnungen der Heiratverwandschaft bei den idg. Völkern (I. F. XVII) і також Reallexicon sub vocibus Polyandrie, Mutterrecht].
Для українських племен, і для слов’янських народів взагалі таких дуже певних доказів ми досі не маємо. Ті сліди й пережитки, які вказуються в сучасній етнології на доказ існування у них поліандрічних і матріархальних фаз супружества, переважно дуже непевні. Належить пам’ятати, що супружі відносини підлягають дуже сильним впливам ріжних економічних, культурних і релігійних чинників, в них бувають кроки наперед і назад, і ніяк не можна всякі прояви ослаблення супружого союзу й морального життя уважати без дальших церемоній за пережитки початкового неунормованого супружества. Тому, наприклад, добачати в слабкості супружих зв’язей у козаків останки початкового стадного життя, а в куницях, плачених за дозвіл на шлюб дідичеві, викуп за право, яке старшина мав до всіх жінок роду, або в великоросійськім снохачестві – останки сього права, досить небезпечно. Що було б, як би ми не знали, що ослаблення супружества у деяких великоросійських сектантів було випливом новішої релігіозної доктрини [Згадаю напр. ослаблення супружих зв’язей у безпоповців, титулування сестрами жінок в деяких містичних сектах, протеґування гетеризму для ослаблення супружеств і формальні сексуальні оргії, до яких доходять декотрі з них. Щоб з того можна зробити, слідячи їх методом переживань – як би не звісна була ґенеза сих явищ?], або наприклад, що поява зовсім реального купна жінок у українських осадників Таврії сталася найновішими часами, очевидно під впливом татарських взірців, – та й схотіли б добачати тут пережитки колишніх форм супружества?
З ріжних пережитків, на які вказувано, сліди старших форм супружих і родинних відносин в ритуалі українського весілля найбільше серйозні. Але й їх належить брати cum grano salis. Весільний ритуал – се не скостенілі обрядові схеми, донесені нам в непорушній цілості, а поетична перерібка, амальґама ріжних обрядів, свобідно доповнена всілякими побутовими подробицями, не зв’язаними навіть безпосередньо з шлюбним ритуалом (таким напр. треба вважати ціле представлення шлюбу в княжій обстанові – князь і княгиня, бояри, дружина молодого і т. д.) [Крім загальних праць, вказаних вище, згадаю ще: Сумцов, О свадебных обрядах, преимущественно руських, 1881, Религиозно-мифическое значение малорусской свадьбы (К. старина 1885, III), К вопросу о влиянии греческого и римского свадебного ритуала (ibid. 1886, l). Ящуржинский, Свадьба малорусская как религиозно-бытовая драма (К. старина, 1896, XI). Свадебный обряд в Угорской Руси – Ж. старина, 1892. Буковинське весілля – Zeitschrift des Vereines für Volkskunde, 1901. Весільні ритуали з Лівобічної України – Матеріали, до укр. етнології, т. І і III, галицькі ibid. т. X. Література весільного обряду у індоєвропейських племен, Schrader, Sprachvergleichung,3 II, с. 33].
Тому коли напр. в перезві бачать останок первісного гетеризму (стадного супружества), в церемонії частування – відгомони фратроґамії (спільного супружества братів), в важній ролі матері й брата (не батька) молодої у вступних церемоніях – образ матріархальних відносин [Див. особливо праці Охрімовича й Вовка], то все се лишається не більше, як інтересною гіпотезою, поки її не потвердять інші факти і вказівки (як потверджуються обряди умички й купна, відносини родові, й т. ін. [З значною правдоподібністю можна вилучити з сучасного українського й іно-слов’янського весільного ритуалу також певні моменти, що належали до старої шлюбної церемонії, як обрядовий перевід молодої з її оселі до оселі молодого, прощання молодої з її домом і домовими духами й вступна жертва духам роду її мужа, до котрого вступає, обрядовий хліб (коровай) і обрядове деревце (гільце), й т. ін]. В кождім разі, припускаючи навіть сліди таких старших форм супружества, їх треба признати значно старшими не тільки від праслов’янських часів, а навіть від часів індоєвропейського розселення [Виходило б в такім разі, що їх відгомони, задержалися на кілька тисячоліть в весільнім ритуалі, – і се вповні можливо. Бачимо, що обряди купна й умички, які були обрядами, пережитками тому тисячу літ, задержалися в весільнім обряді до наших часів так свіжо, невважаючи на прискорене темпо культурної еволюції. Могли отже задержатися й відгомони форм з часів передіндоєвропейських].
Становище жінки
Михайло Грушевський
Факти лінгвістичні й історичні, супружа вірність, забивання жінок, становище вдови, власть батька
Лінгвістика, як я вже спімнув, вповні виразно показує панування патріархальних відносин в часах перед розділом індоєвропейських племен: першенство батька в родині й перевагу його роду супроти роду матері [Див. Delbrück Indogerm. Vennandtschaftsnamen, Schrader Reallexicon sub vocibus Ehe, Heirath, Familie].
Імен батька є кілька: санскр, pitár – слов’янської форми бракує, санскр. tâtás, наше тато, і ще грецьк. 'άττα, лат. і ґот. atta, слав. отьць. Ім’я матери санскр. mātár-слав. мати, лат. mamma і наше мама; назв. сина санскр. sūnú, сл. сынъ, дочки санскр. duhitár, сл. дъщи, брата санскр. bhrātar, сл. брать, сестри санскр. svásar, сл. сестра, стрия санскр. pítrvya, ip. tūirya [Про сей ряд див. І. F. XXIII, с. 124], – всі вони безперечно належать до спільного, праіндоєвропейського запасу.
Так само знаходимо ряд імен для означення відносин жінки до членів родини її чоловіка, в котру вона вступала: для свекра і свекрухи, санскр. çváçura і çvaçrū, гр. 'εκυρός і 'εκυρά, сл. свекръ і свекри, для деверя санскр. dēvár, старосл. дѣверъ (брат чоловіка), для сестри – зовицї є паралелі між європейськими мовами: гр. γάλως, загальносл. зълъва, для ятрівки санскр. yātar, сл. ятры (жінка деверя), для невістки санскр. snushā, сл. і старорус. снъха.
Імена для свояків по жінці в праіндоєвропейськім запасі виражені далеко слабше, так само, як і для рідних по матері [Шрадер (ор. с.) доказував навіть, ідучи ще далі від Дельбріка, що тих імен в індоєвропейськім запасі нема зовсім. Против сього виступає Гірт (Untersuchungen zur indogerm. Altertumskunde, I. F. XXI), доводячи, що назви вуя, зятя, шваґра й ін. належать теж до індоєвропейського запасу]. Факт важний, бо ся стріча явищ вказує виразно, що жінка входила в рід свого чоловіка, як не розриваючи з своїм родом зовсім, то все ж значно ослаблюючи свої зв’язки з ним. Родство признавалося головно в середині батькового роду, рід матери зіставався більш чужим. Таким чином, відносини патріархальні зазначені доста категорично.
Пізніше почасти в кругу європейської групи, почасти в слов’янсько-литовській, деякі з давніх загальних означень споріднення спеціалізуються для певних свояків по матері, як брат матері – вуй (лат. avus і avunculus), нетий (сестричич, санскр. – nápat, що значить взагалі потомка, сина, внука, так само як спеціалізувалося східнослов’янське племенник для сина брата або сестри), і т. ін. Явище також інтересне, бо теж показує новіший характер сих відносин (або поворот до давнього, коли приймати існування стадії матріархальної).
Інтересна теж стара назва для чоловіка санскр. páti – чоловік і пан, гр. πόσις, лит. pàts, для жінки – санскр. gna, гр. γυνή. слов. жена, від gen – рід, родити [В тій близькості виразів „жінка“ і „рід“ бачать слід матріархату його оборонці]. Загальної назви для батька й матері не було, як нема її в нашій мові досі (батько-матір). Тут відбились також дійсні відносини: чоловік і жінка – се в давнім супружестві величини неоднакові, чоловік був паном родини, призначення жінки передовсім – помножати і забезпечати існування роду.
Слов’янський термін для шлюбу вести („водимая“ – жінка шлюбна) сягає теж праіндоєвропейських часів. В ріжних індоєвропейських мовах він дістав ріжні значення, зв’язані в шлюбом – санскр. vadhu (молода), грецьке 'έδνον (шлюбний дарунок), лит. wedú (женитись і купувати). Він може вказувати на церемонію переводу жінки з батькового роду в рід мужа – вираз „вести жінку“ в ріжних мовах задержався для означення шлюбу (теж значення маємо і в іншим слов’янськім терміні – „сягати“, вести, з того посаг). Ще давніше він означав просто вивід жінки з її роду – теж відокремлення від її роду, що відбилося в поданих вище фактах мови і в ритуальнім уведенні її в дім і рід чоловіка, та в багатих переживаннях заховало ся у ріжних слов’янських племен. Але притім сей термін здобуває ще інше, характеристичне значення – купувати (жінку), задокументоване в ріжних мовах зовсім виразно, як наведене вище литовське wedú, слов’янське вѣно, вѣнити, купувати, анґ. weotuma – викуп за жінку, і т. ін.
Повна перевага чоловіка-мужа, зазначена вже сими язиковими виразами, потверджується іншими фактами. В найраніших історично-літературних звістках індоєвропейських племен скрізь виступає ся перевага чоловіка, зазначена часом навіть дуже різко. У слов’янських племен взагалі, а українських зокрема, в найстарших історично-літературних і правних пам’ятках чоловік стоїть все на першім плані. В сім напрямі впливало потім і християнство, але воно, безперечно, не сотворило сеї переваги чоловіка: все сказане вище і те, що буде далі сказано до сеї справи, не полишає сумніву, що християнство, ледве ще з’являючися, вже заставало у нас міцно сформовану патріархальну родину, а не якісь стадні форми пожиття. Християнство не стільки вже навіть скріпляло, як ослабляло остроту власті батька над жінкою й дітьми, передану поганськими часами. Задокументований нашою найдавнішою літописею шлюбний обряд розбування чоловіка жінкою показує виразно, що жінка уважалася слугою чоловіка [Іпат. с. 50]. Таке явище, як можність убивання жінки по смерті чоловіка, показує, що вона уважалася його власністю, його інвентарем. Таке ж поняття лежить в многоженстві, що в поганських часах широко практикувалося у українських племен – при повнім виключенні поліандрії. Бачимо його в високих вимогах моральності від жінки при великій поблажливості, або й повній свободі для чоловіка, і т. ін.
Викуплена від її роду або силоміць вхоплена жінка спочатку була такою ж власністю чоловіка, такою річчю його інвентарю, як і всяка інша. Хотів він мати жінок більше, а ставало його на купно і удержання більшого їх числа, ніщо не перешкоджало йому мати їх більше. З сього виникає повна свобода многоженства, а з другого, та обставина, що се многоженство практикувалось тільки багатими, значними, а загал жив в одноженстві від непам’ятних часів. Так бувало взагалі в патріархальних відносинах, так було і у наших предків. Повість закидає сіверянам, радимичам і в’ятичам, що вони мали по дві й по три жінки. Теж саме практикувалось і в Полянській землі.
Історія руської княжої династії дає тому приклади зовсім виразні. Ярополк був оженений з якоюсь грекинею, а сватав Рогніду. Володимир мав п’ять жінок офіціальних (водимыя), окрім численних наложниць. Про многоженність у русинів, і слов’ян взагалі, говорять і араби; Ібрагим ібн-Якуб оповідає, що слов’янські королі замикають своїх жінок; у одного чоловіка буває їх двадцять і більше [Іпат., с. 50 і 53, Ал-Бекрі, с. 54. Порівняти теж слова ібн-Русте: „як небіжчик мав три жінки“… Поминаю оповідання ібн-Фадлана (с. 101) про руського короля, що засідає на троні з своїми сорокома підложницями, бо се оповідання в дійсності ледве чи належить до Руси (може до хозарів)].
Християнство вплинуло на те, що тільки одна жінка уважалась властивою, шлюбною, інші звались „меншцами“, „наложницями“, але й воно не знищило відразу многоженства, ані не зробило ріжниці між шлюбними й нешлюбними дітьми. Як бачимо з Правила м. Іоана, ще сто літ по Володимировім охрещенні було звичайним явищем, що деякі „безъ студа и бес срама 2 женѣ имѣють“. Святополк не робив ріжниці між шлюбним сином Ярославом і не шлюбним Мстиславом; галицький Ярослав передав своє князівство нешлюбному сину Олегу, поминувши шлюбного Володимира і т. ін. Про практикування розводу („розпусти“) довідуємось з того ж Правила м. Іоана; „иже своє подружье оставить и поимая иную, такоже и жены“ [Правило м. Іоана, § 6 і 21, Іпат. с., 117, 442].
Слов’янські жінки мали репутацію дуже вірних – такі відзиви маємо від візантійців, німців і арабів (Маврикій, Боніфацій, аль-Бекрі) [Стратеґіка Маврикія, XI, 5, Тактика Льва, XIII,§ 105 (у Міня, er. gr. m. LXXXIX, N. 760), аль-Бекри, вид. Розена, с. 18]. Очевидно на сю репутацію рішучо вплинув звичай, що жінка забивала себе по смерті чоловіка, але ся характеристика таки відповідала дійсності. Про тяжкі кари за переступ для жінки і співпровинника у західних слов’ян каже Тітмар. Кардізі каже про східних, що за інтригу з замужньою жінкою провинника вбивають, „не приймаючи ніяких оправдань“ [Отчета Бартольда, с. 123]; кара над жінкою розуміється сама собою. В наших джерелах ми не стрічаємо ані одного факту зради жінки, і можемо се прийняти за доказ, що такі факти були дуже рідкі; що вони, розуміється, бували, доводять хоч би „урѣканія“ Володимирової устави. Високі вимоги для жінки поруч із повною свободою конкубінату для чоловіка не повинні нас дивувати: як я сказав уже, се консеквентні виводи з погляду, що жінка то власність чоловіка, отже не може вийти з його волі й власності, тим часом, як чоловік має повну волю над собою.
В сім погляді мав свій початок дуже довго заховуваний звичай палення чи взагалі забивання жінки по смерті чоловіка: коли чоловік потребував ріжних речей свого інвентаря на тім світі, і з ним ховали ріжні найпотрібніші речі: зброю, знаряддя, забивали його коня, – зовсім натурально було се зробити і з його жінкою. Пізніше сей нелюдський звичай прибирав інакше значення – доказу похвальної любові жінки до чоловіка, мотивувався й іншими мотивами, як тяжке життя вдовиці й ін. [Цезар мотивує у галів існування сього звичаю навіть безпечністю чоловіка, аби жінка його не звела зі світу]. Він існував у ріжних індоєвропейських народів і, видко, ще не зник у слов’ян IX-Х в. Ібн-Фадлан був сам свідком, як одну з невільниць руського купця вмовили вмерти з ним і вбили та спалили з ним разом; крім нього ми маємо про се цілий ряд звісток, почавши від Маврикія (VI в.) і кінчаючи купою звісток з X в. „Їх жінки чесні над людську можливість, так що більшість, не уважаючи можливим пережити смерть чоловіка, добровільно задушують себе, не уважаючи життям вдовиче життя“, каже Маврикій, і за ним повторює се Лев; про західних слов’ян говорить Боніфацій (VIII в.) і Тітмар (X в.), про східних – арабське джерело IX в. (ібн-Русте і Кардізі), також Масуді [Ібн-Даст, с. 30, Кардізі, Масуді у Гаркаві, с. 129]. Дивно, що наша літопись, вичисляючи ріжні інші темні сторони поганського життя, нічого про се не каже; може християнському аскету се самовідречення жінки не здавалося вартим закиду, а може в XI в. сей звичай так основно вийшов з уживання, що й пам’яті про нього не було.
Масуді каже про східних слов’ян і Русь: „як умре чоловік, жінку палять живою; як умре жінка, чоловіка не палять; як умре нежонатий, то його женять після смерті; жінки хочуть бути спаленими для того, аби увійти в рай; се практикується й у індійців, тільки у них жінку палять тоді тільки, як вона сама того хоче“. Таким ожененням по смерті, згаданим у Масуді був, правдоподібно, обряд, описаний у ібн-Фадлана. В нім, очевидно, відбилися ті мотиви, які приводили взагалі до практики забивання жінки разом з чоловіком: на тім світі жінка потрібна чоловікові, через те, хто був не жонатий, то треба його бодай по смерті оженити, аби мав жінку на тім світі [Мотиви і звичай широко росповсюджені взагалі на індоєвропейськім ґрунті, про нього спеціальна студія О. Шрадера: Totenhochzeit, Єна, 1904], Толкування, що жінці сього потрібно, аби увійти до раю, вийшло або з непорозуміння, або з одного з тих пізніших мотивувань сього звичаю, про які згадував я вище.
Із слів того ж Масуді виходило б, що жінка мусила вмирати обов’язково; одначе воно ледве чи було так. Він сам каже, що жінки се чинили добровільно; з слів Маврикія виходить, що не всі жінки заподіювали собі смерть, а у ібн-Русте смерть жінки виступає як акт любові, до котрої, розуміється, нікого не присилуєш: як у небіжчика було кілька жінок (він каже: три жінки), то задушується з них та, котра твердить, що найбільше любила небіжчика.
Так благородні мотиви підсувалися з часом сій неблагородній установі, як і цілий круг супружих відносин взагалі, вийшовши з нелюдсько-реалістичних початків, ідеалізувався, ублагороднився з часом, переймаючись все більше елементами симпатії, рівності, обопільного обов’язку. Образ сих нових відносин, що утворився серед старих пережитків, дає нам напр. наше Слово о полку Ігоревім в супружій парі Ігоря і його княгині Ярославни. В часи сформування Руської держави (а мабуть і ще скорше) первісні погляди на жінку як на власність і слугу чоловіка взагалі були вже анахронізмом і держалися лише в пережитках. Староруське право признавало жінку рівноцінною чоловіку, й за убийство жінки (без вини її) чоловік платив таку ж кару, як за кождого іншого [Оглядь постанов права в т.III, гл. 4]. Бачимо початки й економічної самостійності – зав’язки осібного майна жінки. Зрештою маєткові права членів родини за життя її голови – чоловіка-батька не нормуються правом, бо майно признається не виключною власністю батька, а спільним майном цілої родини: тим пояснюється, що право розпорядження ним було обмежене для самого батька. Взагалі відносини членів родини між собою, за життя її голови, право взагалі не мішається, в повній силі признаючи власть чоловіка супроти жінки й дітей і тільки крайні ексцеси змушують право до вмішання.
З смертю батька на перший план виступає мати, як голова родини. Розклад родової організації поставив її на становище безпосереднє по чоловіці; опікуна діти достають лише в такім разі, коли мати виходить вдруге замуж. Образ матері-вдови, розсудної, обов’язкової, зручної й навіть суворої господині або правительки рисується в нашім старім письменстві, як побачимо, сильними рисами. Він сам по собі каже припускати широку участь жінки в справах її родини й за життя чоловіка, і дійсно ми маємо й безпосередні вказівки про широку сферу інтересів і діяльності жінок та досить широку свободу їх [Про родинні відносини і вплив християнства на них в XI-XIII в. див. там же – в т. III, гл. 4].
Рід
Михайло Грушевський
Рід „Повісті“, ширша родина, задруга, дворище і посябрина. Плем'я. Упадок родового устрою
Оперта на патріархальних основах родина входила в склад ширших родинно-економічних організацій.
У ріжних індоєвропейських племен на початках їх історичного життя і геть пізніше бачимо сильно розвинений патріархальний родовий устрій. Родини, зв’язані спорідненням (по батьку) і ще більше – спільними сакральними, релігійними зв’язками [Новіші соціологи кладуть сильний натиск на те, що в основі своїй родові організації не були (або не мусили бути) зв’язані спорідненням, і ся зв’язь крові тільки пізніше входить в представлення членів роду], творять певні групи, які служать підвалиною економічних і суспільно-політичних відносин. Слов’янські й спеціально – українські племена, безперечно, перейшли також через подібну стадію. Весільний ритуал український виводить „роди“ молодого й молодої, численні, зложені з ближчих і дальших свояків:
Ой роде, роде багатий, подаруй товарець рогатий:
Ви, дайте, таточку, волики, а ви, мамонько, корову,
А ви дайте, братчики, баранці, а ви дайте, сестрички, ягнички,
Ви, далекий родочку, червоні…
або:
Бо наш рід великий, щоб було чим обділити,
У нас роду много – не обділим всего…
[Zbiór wiadomosci, X, с. 51, XI, с. 137. Сей рід дослідники (Охримович ор. с.) уважають матріархальним. Чи був він колись матріархальним, се лишаю на боці (справа стоїть в зв’язку з питанням про матріархат у наших племен взагалі), а беру тільки вказівки на існування родів. Інші вказівки, з історичних часів, вказують на рід патріархальний. Чи він розвинувся з матріархального, чи без нього сформувався, се інше питання. Так само не зачіпаю питання про генетичні відносини роду і родини, бо се питання спірне і вповні виходить за наші історичні перспективи]
В ріжних явищах українського життя історичних часів ми стрічаємо сліди патріархального родового устрою, родових відносин, як напр. ідею патріархального роду з його спільним майном у княжих відносинах староруської династії, як виключення доньок від спадку в староруськім праві, і т. ін. Ми чуємо ще, так би сказати, близькість сих родових відносин. Можливо, що сей родовий устрій в добі праслов’янській і в часах слов’янського розселення ще був вповні живий. Але в початках історичного життя українських племен бачимо його вже тільки в останках і пережитках, в формах, ослаблених або розмішаних уже іншими ідеями й принципами.
Правда, сей родовий устрій племен слов’янських і спеціально – українських довго був і в певній мірі досі лишається справою спірною ; але значна частина спору полягає на неоднаковім розумінні термінів. Те все, що виходить за границі тіснішої родини (зложеної з батька, матері й дітей), розуміється, не конче ще рід, і група свояків, зв’язаних не родовими, а якимись іншими (напр. економічними) зв’язками, також не буде групою родовою. Розуміючи рід як таку організацію, де споріднені родини в’яжуться силою чи принципом сього споріднення певними реальними зв’язками, ми мусимо признати, що в історичних часах у українських племен ми бачимо тільки останки такого устрою.
Оборонці родової теорії вказували часто на саму термінологію нашої найдавнішої літописи.
В Повісті дійсно виступає як основа давнього руського, взагалі східнослов’янського побуту „рід“ : „Поляномъ же живущимъ о собѣ и владѣющимь роды своими, и живяху кождо съ родомъ своимъ на своихъ мѣстахъ, володѣюще кождо родомъ своимъ (вар.: роды своими)“, каже вона.
[Сей текст літописи про полянські „роди“ дав підставу для теорії родового побуту, як основи суспільної організації давньої Руси. Її виставив, очевидно під впливом науки історії німецького права, дорпатський професор Ґустав Еверс у своїй голосній праці Das älteste Recht der Russen, 1826. Потім сю теорію талановито розвинув, перевівши через цілу історію давньої Руси, Соловйов в книзі: О родовых отношениях между князьями древней Руси, 1846, осібно п. н.: История отношений князей Рюрикова дома, 1847, і потім в історії Росії (особливо т. І, гл. 3 і т. II, гл. 1).
Другим впливовим репрезентантом сеї теорії був Кавелін (статті, зібрані 1859 p. в його Сочинениях, є й нове видання). Далі треба назвати Чичеріна (Опыты по истории русского права, 1858), Нікітського (Внутренняя история Пскова, 1873), почасти Забєліна (История русской жизни, 1876). Против теорії родового побуту виступили слов’янофіли, уважаючи основною формою руського суспільного устрою громаду (общину). Особливо важною була критика родової теорії (як її представляв Соловйов) у К. Аксакова (Сочинения, т. І). Потім ся громадська теорія положена була в основу праць сеї школи, як Лешкова, Русский народ и государство, 1858, Беляєва, Рассказы из русской истории, 1865. Як посередній погляд між сими двома теоріями явилася потім теорія задружна чи родово-громадська. Вона остільки була сильніша, що оперлася на конкретнім факті – аналогіях полуднево-західних слов’ян].
Одначе перше, ніж робити якийсь виводи з сього, треба подивитись, як властиво розуміє се слово Повість, чи взагалі літопись. Показується, що се слово уживається в дуже загальнім значенні. Воно значить часом цілий нарід: „ми отъ роду Рускаго“ [Іпат., с. 19], часом рід в значенні династії, покоління: „по сей братьѣ начаша дѣржати родъ ихь княжениє въ Полях“ [Іпат., с. 6], часом родину: Кий „съ родомъ своимъ“ (сам один, без братів) хотів осістись на Дунаї, але йому не дали [Іпат., с. 6]; в новгородській версії Кий осівся на одній з київських гір „с родомъ своимъ“, а його брати на інших горах [Новг., с. 3]. Очевидно, в сім тіснішим значенні родини ужите се слово і в наведенім вище, класичнім тексті літописи про полян : кождий жив із своєю родиною й нею правив (пригадаємо індоєвропейське означення для чоловіка-батька, як пана, володаря). Тільки ся родина не конче мусила бути тісною родиною в сучаснім значенні, зложеною з батька й недорослих дітей, а могла бути родиною ширшою.
В землях українських, і інших східнослов’янських (білоруських і великоросійських), у словаків, болгар, а найбільше – у західних сербів додержалися до наших часів ширші родини, зложені з кількох родин тісніших, звичайно зв’язаних між собою спорідненням в мужеській лінії, зі спільним майном, під управою свого старшини – найчастіше старшого в роді (хоч і не виключно). Нині все ширше приймається погляд, дійсно дуже правдоподібний, що в сих родинно-економічних зв’язках, які відповідають ширшій індійській родині (joint family, Grossfamilie) і звісні в ріжних часах у всіх майже індоєвропейських племен, маємо пережиток не тільки слов’янської, а й взагалі індоєвропейської старовини. Зрештою, в певних економічних обставинах (напр. де хліборобство вимагає більшого числа рук до роботи) такі комбінації родин так практичні, і зрештою так прості, що диктуються самими обставинами [Schrader, Reallexicon, с. 218 і далі, Grosse, Die Formen der Familie, розд. IX]. Не будучи такою складною й крухою інституцією, як організація родова, такі ширші родини могли зносити легше всякі суспільні й колонізаційні переломи, могли безкінечно довго держатися як останки родових організацій, або й незалежно від них зав'язуватися.
З-поміж слов’янських народів, як я вже сказав, найбільше й найживіше задержалися сі ширші родини у західних сербів, тут через те найскорше звернули на себе увагу дослідників та стали вихідною точкою для дальших спостережень. В літературі звуться вони звичайно „задругами“, хоч ся назва в дійсності стрічається тільки спорадично, і виробленого, технічного імені ширша родина не має.
[Перший звернув увагу на суспільний устрій західних сербів і покористувався ним до реконструкції історичного побуту слов’ян взагалі, Г. Іречек в праці Slovanske právo v Čechach a na Moravê. Спеціально до старо-руського устрою приложив його аналогії Леонтович, О значении верви по Русской Правде и Полицкому статуту сравнительно с задругою юго-западных славян, Ж. М. Н. П. 1867, потім в статті Задружно-общинный характер политическаго быта древней Руси, Ж. М. Н. П., 1874 (стаття не скінчена, і автор не пішов далі загальних фраз).
Погляд Леонтовича був прийнятий Бестужевим-Рюміним в його Русской истории, I, гл. І, 4, і потім його стрічаємо й у декотрих інших російських дослідників. Туж задружну форму клали в основу суспільної еволюції в історії інших слов’янських народів – напр. для Чехії, Vacek, Vývoj society a prava slovanského v Čechách (Aletheia, 1897), для Польщі – Balzer, Rewizya teoryi o pierwotnem osadnictwie w Polsce (Kwartalnik hist., 1898) й ін. Задружну форму положив в основу слов’янського господарського життя й колонізації також Майцен в звісній своїй книзі А. Meitzen, Siedelung und Agrarwesen der Westgermanen, der Kelten, Romer, Finnen und Slaven, II, 1895).
Притім одначе не обходилося без довільностей і натягань задружної інституції, що мусили викликати протести. Такі натягання напр. у Леонтовича й ін. викликали критику Яґіча, Боґішича, Собестіанського, Самоквасова. Фактично, задруга стала копальнею золота для ріжних будівничих суспільних теорій і кождий знаходив собі там, чого йому було потреба, наповняючи фантазією або натягаючи, чого бракувало. Тому такі критичні остороги були дуже на місці.
Але деякі дослідники пішли в противний бік і попробували викинути задружній устрій з історії давнього суспільного устрою, як форму пізнішу. Перший виступив з таким поглядом сербський учений Новакович в статті: Село (Глас. срп. акад. XXIV, 1891), добачаючи в задружній організації впливи візантійської і турецької податкової системи, отже явища пізніші. Потім розвинув його погляди і ще далі пішов в тім напрямі Peisker в статті Slovo о zádruze (Národopisny sbornik českoslovansky, 1899) і ширше по-німецьки Forschungen zur Social und Wirtschaftsgeschichte der Slaven 3. Die serbische Zadruga, Берлін, 1900 (Zeitschrift für Social- und Wirtschaftsgeschichte, VII); його підтримали також інші дослідники старо-слов’янського устрою, як V. Levec (Vêstnik Slov. starožitnosti, III, ч. 29), Рамм в Globus, 1900, Zum Streite über altslavische Hausschipschaften „Zadruga“, Сергеєвич в III т. своїх Юрид. древностей (1903).
Та попри деякі цінні остороги й замітки, ся гадка – звести до самих пізніших фіскальних впливів ті родинно-суспільні форми, які між іншим доховалися в задружній організації, розуміється хибна. Критики, що виступили проти сього погляду, як Balzer, О zadrudze słowiańskiej (Kwartalnik hist., 1899), Смирнов, Очерк культурной истории южных славян (Зап[иски] Каз[анского] ун[иверситета] 1900, V), Kadlec, К „Slovu о zádruze“ (Narodopisny Sbornik, 1900), Markovič, Die Serbische Hauskommunion, 1903, Липськ, – стоять тут на міцнім ґрунті фактів. Але там, де починаються доводи існування задруги, се поняття береться не раз занадто широко, і під нього підтягаються явища не конче відповідні].
Зрештою тут ім’я не має значення. Ним означають ширші родини, що складаються з більшого числа властивих родин, спільного походження по мужеській лінії – до третього, четвертого, часом п’ятого коліна. Посторонні особи також можуть увійти до такої ширшої родини через оженення або через умову, але взагалі така чужорідна домішка незначна і такі мішані задруги стрічаються рідше – се передовсім союз рідних по батьку. Його члени мають спільне майно, провадять спільне господарство й мешкають вкупі, в хатках, зібраних навколо хати, де мешкає голова – домачин; в середніх задругах буває 15-20 люду, найбільше, виїмково велике число, якого вони досягають, се 50-60. Править задругою звичайно старший віком – батько або старший в роді, але не конче; часом домачином буває хтось молодший, особливо до того здібний; вибирає його задруга; коли нема дорослих мужчин, домачином може бути й жінка (особливо мати – удова), навіть дівчина. Домачин заступає задругу перед всякими посторонніми, кермує господарством; одначе права його ограничені: у всіх важніших випадках він не може рішати сам, а ціла задруга. Задруга має своє ім’я, переважно патронімічне, що додається до імен її членів. Розростаючися, вона розпадається на дрібніші задруги або поодинокі родини; поділ майна робиться різно – по числу голів, чи по певним генеалогічним лініям, чи відповідно до більшої або меншої скількості праці, вложеної в спільне майно поодинокими родинами. Цілого села задруга не творить ніколи, а входить як складова частина його.
В гірських місцевостях галицької й угорської Руси заховались до наших часів подібні до задруги ширші родини, тільки менші числом: вони досягають до 25 душ, з неділеним майном, під управою „ґазди“, або „завідці“, найчастіше – старшого в родині, що кермує господарством і заступає родину перед сторонніми. Такі ж ширші родини стрічаються, хоч дуже зрідка, і деінде на Україні, а в XVIII столітті вони стрічались далеко частіше.
[Про ширші родини на українській території: І. Франко, Карпатські бойки і їх родинне життя, Перший вінок, 1887. Pič, Rodový byt na Slovensku а v uherské Rusi (Časopis musea král. Českého, 1878). Лучицький, Сябры и сябринное землевладение в Малороссии (Cеверный вестник, 1899, І і II і осібно, по-німецьки в Jahrbücher Шмолера: Zur Geschichte der Grundeigenthumsformen in Kleinrussland). Ал. Ефименко, Исследования народной жизни, 1884. А. Щербина, Договорные семьи (Cеверный вестник, 1888, IX). Самоквасов, Семейная община в Курском уезде (Записки геогр. общ. по отделу этнографии, т. IV, 1878).
Для полудневої Слов’янщини головний матеріал дає збірник В. Боґішіча, Zbornik zadašnjih pravnih običaja u južnih Slovena, 1874; з літератури назву Боґішіча, D'une forme particulière de la famille rurale chez les Serbes et les Croates (Revue de droit intern. XVI, 1884), Гешова, Задружно то владѣнне и работание въ България (Период. списание, 1889), Йовановича, Историjcки развитак српске задруге, 1896 (Білград), E. Miller, Die Hauskommunion des Südslaven (Jahrb. der internat. Verbin. für vgl. Rechtswissen, III). Бобчевъ, Българска челядна задруга, 1907 (Сборникъ за нар. умотв., XXII). Dopsch, Die südslavische Hauskommunionen (Oester. Rundschau, 1909).
Для словаків і поляків – цитовані праці Піча й Бальцера. Літературу й матеріал про ширшу родину у слов’ян подає книжка Кадлца (K. Kadlec), Rodinny nedil čili zadruha v pravu slovauskim (1898). Загальніше – G. Cohn, Gemeinderschaft und Hausgenossenschaft (Zeitschr. f. vergl. Rechtswiss. XIII, 1899)].
Крім того, нам добре звісні форми, що здавна розвинулись у нас з сеї початкової ширшої родини.
В ріжних околицях України: в Галичині, на Поділлі, на Волині і в Поліссі ми стрічаємо в актах XIV-XVI в. т. зв. „дворища“; ближчі звістки про них маємо з XVI в., але тоді сі дворища (в латинських актах areае) були вже пережитком. Дворище менше від тих великих задруг, по великості відповідає гірським ґаздівствам. Тільки виїмково стрічаються більші дворища (як в однім випадку – 27 господарів). Кровний зв’язок лежить переважно в основі дворища (на се вказують і їх імена, часто патронімічні, або виведені від імен своїх старшин), але чужорідна домішка тут частіша: стрічаємо дворища, зложені з двох осібних родин, що мають свої осібні прізвища. Щодо способів володіння у членів дворища звістки наші дуже бідні; безперечно, в спільнім володінні зіставались луки, ліси тощо; орна земля в XVI в., хоч не всюди поділена реально, здається, не була вже і спільною власністю: кождий має свою, бодай ідеальну частину, що відповідає спадщинному поділу, генеалогії членів, не загальному числу голів в данім моменті. Безперечно, давніше всі взагалі ґрунти були спільною власністю дворища. На зверх виступає дворище як цілість, всякі повинності відбуваються з дворища, а не з господарства.
Аналогічне з дворищем явище – се посябрина, „себровство“, спілка „сябрів“. Се теж група господарств, зв’язаних переважно кровним спорідненням, часом з неподільними ґрунтами, часом з правами на певні ідеальні частини в спільних ґрунтах і вигодах. В Лівобічній Україні, де нова колонізація і велика соціальна революція дали народу, можна сказати, пережити ще раз наново цілу еволюцію форм власності, сі посябрини були в силі ще в XVIII віці.
Як на пережитки подібного устрою вкажу ще на села околичної шляхти на Поділлі, в Барщині, де поодинокі кутки („части“) сіл розвинулись із таких дворищ, і ще в XVIII в. не мали докладно поділених ґрунтів [Див. Архив Юго-Зап. России, ч. VIII, II, ч. 96]. Лівобічний хутір у своїм початку був властиво теж нічим іншим, як старим дворищем [Література: В.-Буданова, Формы крестьянского землевладения в Литовско-Русском государстве XVI в., Киевский сборник, 1892, Єфименкової, Дворищное землевладение в Южной Руси, в І т. зб. „Южная Русь“, Любавського, Областное деление, в. кн. Литовського, с. 453-4, моє – Економічний стан селян на галицькім Подністров’ї (Жерела, т. I, с. 7-4, про дворища в Галицькій Руси), Лучицького, Сябры и сябринное землевладение].
Дворища або посябрини ми знаємо ближче в часах, коли вони вже кінчили своє існування. Для давніших часів ми мусимо в них припустити більше значення кровного зв’язку та спільне володіння, так що сі форми стрінуться з тими ширшими родинами, і вони разом будуть відповідати „роду“ нашої Повісті. Ми можемо означити його як родинно-господарський зв’язок групи людей, зв’язаних кровним спорідненням по батьку (рідше – з домішкою чужородців), що спільно провадять господарство під проводом свого старшини, чи „старця“, який „володіє“ сим родом. На обсяг сього староруського роду може вказувати постанова Руської Правди про пімсту: право мстити мають батько і сини, брати, сини брата і сестри [Акад. код., § 1, варіанти у Калачова, с. 178-9]– се й буде звичайний склад такого тіснішого „роду“.
Пам'ять про споріднення, розуміється, йшла далі сих тісних границь. Але далеко не скрізь і не всюди тісніші роди чи ширші родини свідомістю самого споріднення, чи певними традиціями, які симулювали споріднення, в’язалися в ширші організації, які б можна назвати справді родами у властивім значенні того слова. Ми бачимо їх у західних сербів, де такі родові організації, під іменем братства і племені дожили до наших часів. В „братства“ входять цілі села, чи поодинокі задруги з ріжних сел, що ведуть свій рід від спільного предка і носять спільне прізвище; число таких братчиків часом рахується на кілька тисяч, але вони уважаються свояками і донедавна не женились у своїм братстві [Bogišić, Zbornik, с. 511 і далі, Krauss, розд. III]. З братств складається „плем’я“; зрештою братство, розростаючись, само може перейти в плем’я [Тут плем’я означає ширший рід. В старослов’янськім письменстві воно як і род значить свояків, рід, але також нарід і φύλη, tribus (сі слова в Св. Письмі перекладаються через „плем’я“), і в сім останнім значенні я його уживаю, в противставленні до „роду“ (gens, γένος )].
Українські племена, судячи з ріжних пережитків, також перейшли через таку стадію, коли в склад роду входили не тільки ближчі свояки, а й „далекий родочок“. Але в старій Руси ми вже не стрічаємо слідів якихось ширших родових організацій, хоч дуже правдоподібно, що траплялись не раз групи „родів“ і сіл, що виводили себе від спільного кореня і уважали себе спорідненим. „Братчина“ в найдавнішім східнослов’янськім матеріалі – се вже союз сусідніх осель, зв’язаний релігійними, сакральними зв’язками [Про се і зв’язані з сею справою неясності див. т. VI, с. 500-2]. На традицію ще ширших родових груп вказує той загальнослов’янський факт, що старі імена племен дуже часто сформовані в патронімічній формі на – ичі; таку форму приймають і назви, що мають напевно не родовий, а територіальний початок, от як наші дреговичі (пізніше в тій формі прозиваються люди навіть від імені міста, як псковичі, тверичі і т. д.). Сей факт, що має аналогії й у інших індоєвропейських народів (у германців напр. наросток inga), вказує, що племена в своїй основі спочатку вважались групами людей споріднених, спільного кореня; теж саме значить уживання слова „рід“ в значенні племені, народу – „мы отъ роду Рускаго“.
Але се в IX-Х в. був тільки неясний відгомін минулого. Старі родовоплемінні організації, правдоподібно, значно ослабли, або й потратилися в часах слов’янського розселення й пізніших колонізаційних змінах. Ті племена, які виступають перед нами в X-XI [ст.], занадто великі, занадто екстенсивні, аби в них могла держатися традиція спільної генеалогії. Певні племінні імена могли бути принесені з правітчини; навіть основою нових племінних груп могли послужити старі родовоплемінні організації (особливо на територіях, ближчих до правітчини, до вихідних точок розселення). Але на новій території племена сформувалися безперечно під рішучим впливом географічно-колонізаційних обставин – тим більше рішучим, чим то було дальше від правітчини, а ближче до колонізаційної периферії.
Сільська громада, верв
Михайло Грушевський
З розвоєм осілого життя на нових територіях, при значній екстенсивності нової колонізації, родові зв’язі, очевидно, слабли далі, і за границями ширшої родини почуття споріднення все більше обмежалося певним моральним значенням, без якихось реальніших прикмет. Над ним беруть гору мотиви територіальної близькості, сусідства, солідарності територіальної й економічної, принцип громадський і з другого боку – індивідуальний. За ілюстрацію може нам знову послужити наш весільний обряд, де місце традиційного роду в кінці заступають сусіди, члени сільської громади, вже зовсім не зв’язані спорідненням. Молода спрошує на весілля всіх сусідів, або й все село, і сі сусіди в обрядових піснях титулуються по традиції родом.
Такий перехід від відносин родинних і родових до сусідських і громадських був тим легший, що сі відносини сусідські й громадські розвивалися таки на основі відносин родинних або родових, або з значною їх домішкою. Уже при першім розселенні дуже часто, або й звичайно рідні осідали побіч себе групами, і пізніше, як розросталися й ділилися ширші родини, на старих займанщинах повставали нові родини, зв’язані спорідненім, і творили громаду, сусідство.
Ширша родина в своїх ріжних формах (задруга, ґаздівство, дворище) звичайно ніколи не держиться купи так довго, щоб з розростом своїм дати ціле село, більшу осаду. Спільне господарство вести показується практичним і можливим тільки до певної границі. Розширяти його в рамах ширшої родини до безкінечності – стає неможливим, і коли таке ведення натрапляє на трудності, ділиться ся ширша родина на кілька поменших, що осідають окремо одна від другої на старих ґрунтах і починають господарити осібно, а при нормальних обставинах розростаються й діляться потім далі. Такий звичай – осідати родинами чи дворищами зокрема, подальше, серед своїх ґрунтів – очевидно споконвічний загальнослов’янський звичай. Тісно скуплені многолюдні села, які бачимо тепер – були продуктом пізніших господарських і всяких інших обставин. Стару практику представляють нам українські хутори, або села, які без змін задержалися так, як розвинулися з поодиноких відокремлених дворищ [Бачив я напр. такі околиці української шляхти на Поділлі]; такі села гірські карпатські, де поодинокі хати стоять серед своїх ґрунтів, так що село буває розкидане на кількадесять квадратових кілометрів. Сей старий звичай – селитися відокремленими родинами, очевидно, представляє нам Прокопій в своїм класичнім тексті про побут антів і словен [De bello Got., III, XIV], кажучи, що вони мешкають „розкиданими й відокремленими осадами“, „селячись далеко один від одного“.
Група таких родин-дворищ, зв’язана сусідством, економічними, а часто також і кровними зв’язками, творила з часом село, в нинішнім значенні (в старій Руси се слово такого значення не мало). Кровний зв’язок, або пам’ять про нього лишали часто свій слід в загальній іменній, патронімічній назві, що прикладалась до цілої групи дворищ: численні патронімічні назви осад на нашій території на ичі, вичі, вці, зісталися слідом таких родових зав’язків. Пам’ять приналежності до одного роду мусила довго жити в членах такої групи, оживляючи ті зв’язки, які виникали з територіальної близькості, сусідства й мотивів економічних. Ліси, сіножати, води довго зіставалися в неподільнім уживанні всіх сих родів-дворищ і лише з часом (і то не вповні ) воно індивідуалізувалося.
Таким чином, і село часто було групою зв’язаною родинно-економічними зв’язками, подібно, як дворище, тільки сі зв’язки в селі були далеко слабші, ніж у ширшій родині, а навіть у дворищі; домішка чужеродців могла бути тут далеко більша, ніж в дворищі; та й незалежно від сеї домішки самий принцип інший – се вже не рід, а громада. Коли навіть в ширшій родині не видержуються вповні принципи патріархальних відносин, і до них підмішують певні елементи громадські (як можливість вибору голови, ограничення його власті спільною радою членів роду, право до спільного майна всіх членів, що в разі порушення своїх інтересів старшиною можуть скинути його або жадати розділу), то в сільській групі родин родовий елемент зовсім йде на другий план. Се громада зложена вправно і економічно самостійних господарств – дворищ, що самі роспоряджають, самі за себе відповідають і свої справи рішають на зборі старшин поодиноких дворищ. Певний рід, по родовим традиціям, або завдяки матеріальній перевазі може мати першенство чи особливий вплив в такій громаді; громада може лишати старшині сього роду репрезентацію в певних нагодах, може передати йому якісь постійні функції, але все-таки власть і управа лежать в руках громади. Спільне володіння задержувалося звичайно тільки щодо менш інтересних та неподільних земельних просторів, або мало характер лише переходовий. Властивого спільного володіння громади у нас, у слов’ян загалом не виробилося, і великоросійська земельна „община“ мусить уважатися продуктом пізніших чинників.
Такий процес розвою громади з родини можемо слідити в історичних часах, наприклад на селах дрібної української шляхти, що в своїм житті могла розвиватися свобідно, а знову для історії своїх околиць постачає нам документи часом з кількох віків за порядком [З них видані дві збірки: Антоновича, про овруцьку околичну шляхту в IV часті Архива Юго-Западной России, і моя, про барську шляхту там же, в ч. VIII, т. І і II]. З усякою правдоподібністю ми можемо перенести такий процес в головних його прикметах в сферу староруського життя: він вповні згоджується як з аналогіями архаїчних форм у інших слов’ян, так і з фактами староруського життя.
Сільській групі „родів“ – дворищ досить близько відповідає громада Руської Правди –„вервь“. Вона з одного боку на стільки не велика, що може ручити за своїх членів і відповідати за переступ, счинений на її території, з другого боку – се союз свобідний, її члени самі розпоряджають собою і укладають між собою свобідні умови. Так, з Руської Правди бачимо, що вервь платила за своїх членів „дикую виру“, коли не хотіла видати убійника, або убивство було припадкове. Але платила тільки тоді, як сей убійник належав до такого союзу, коли він „вложився в дикую виру“, а як не вложився, то й сам відповідав за себе [Карамз. код., § 4 і 6, варіанти у Калачова, с. 186-8; про верв мова ще при огляді суспільного устрою Руської держави (т. III, гл. IV)].
Для зрозуміння внутрішнього життя такої громади за браком відомостей можуть послужити подробиці міського громадського життя в давній Руси: міське життя було тільки дальшим ступенем в розвої сільського. Виключивши пізніші елементи княжої адміністрації й дружинного устрою, бачимо, що громадські справи порядкує в місті рада-віче старців (віче в Білгороді під 997 р., нарада київських старців під 983 р.). Сама назва останніх показує, що се мусили бути старшини родин-дворищ, переважно старші люди (у болгар подекуди й досі так звуться визначніші господарі, яких 10-20, що держать управу села) [Боґішіч, Zbornik, I, c. 521]. Таку ж назву мав часто старшина громади: в західно-руських землях дуже довго (ще в XVI в.) стрічаємо „старців“, рівнозначних з отаманами або війтами громад; тоді їх вже іменувала власть, давніше вони бували виборними або дідичними. Як я вже сказав, старшинство в громаді могло в більшій або меншій мірі прив’язуватись до певного роду; притім могли бути ріжні варіанти: в Західній Сербії напр. в одних громадах старшину села вибирають, в інших вибору не буває, а старшиною буває домачин одної й тої самої, найбільш поважаної задруги (кучі); коли ся задруга почне підупадати, а визначиться натомість інша, старшин (або князів, як їх звуть) беруть з сеї нової, і т. д. [Боґішіч, Zbornik, I, с. 522-3].
сучасників – Василя і Константина (гр. Толстой нефоремність Володимирової фігури досить правдоподібно пояснює тим, що взірцем для неї були поясні портрети на монетах сих цісарів) і друге – псковським скарбом, де кусничок срібняка І типа знайшовся з кусничками інших монет, що не йшли далі перших років XI в. Срібняки сього типа знайшлися в київськім скарбі 1877 (було їх там більше як сто). Монети інших типів з іменем Володимира належать до категорії „ніжинських срібняків" (велика нахідка коло Ніжина 1856 р.) Чернєв доводив, що то мусили бути чернігівські монети, бо вони не стрічаються в Київщині; його аргументація не особлива, але розуміється, може бути непевність, чи се не монети котрого- небудь іншого Володимира.
Гр. Толстой, боронячи приналежності і сих типів до Володимира Св., вказує, що монети II і III типа стрілися в скарбах разом з монетами X і початку XI в. (Шванський і Могилівський скарби), а всі разом – в ніжинськім скарбі; монети Шванського і Могилівського скарбів дійсно не йшли далі першої чверті XI в., і се справді факт важний. Хронологія типів виясняється перебитими монетами: є монета з штампом II типа на штампі І типа, і монета з штампом III типа на штампі II типа. Але треба сказати, що на монетах II типа ім’я Володимира читається з такими натяганнями, що воно дуже непевне].
Походження й значення тієї геральдичної фігури досі не відгадане, але вона повторюється, і на інших тодішніх виробах – на цеглі Десятинної церкви. З огляду на нефоремність роботи в порівнянні з візантійськими взірцями, матриці всіх типів Володимирових монет уважають роботою руських монетників.
Отсе й усе більше менше, що можемо сказати про заходи Володимира коло перенесення візантійської культури на Україну. Розуміється, се дуже мало в порівнянні з великим значенням сього моменту в культурній історії українського народу – того повороту, який він тут витворив. В перших віках свого історичного життя Україна займала посереднє становище між впливами орієнтальної культури й візантійської – що зрештою й сама була аліяжем античних і орієнтальних елементів. В другій половині X в. на Україні робиться несвідомий зворот від Сходу до Візантії. Торгівля й культурні впливи Сходу почасти ослаблялися самі, почасти були підкопані походами руських князів; заразом Руська держава приходить у все тіснішу стичність з Візантією – політичну й заразом культурну. Володимир свідомо і енергічно попхнув Русь в сім напрямі.
Се було як раз тоді, як культивована західно-римською культурою Німеччина підбивала своїм політичним і культурним впливом західну Слов’янщину. Русь натомість пішла під культурний вплив східного Риму – Візантії. Се було зовсім природно – Візантія була ближча географічно, а культура її – і духова і матеріальна, стояла без порівняння вище; се, щоб так сказати – був гарячий ясний день, тим часом, як над Німеччиною сходила блідонька зоря. При тім візантійська культура була ближча й своїм змістом – вона ж була перейнята не тільки східними елементами, до котрих Україна була призвичаєна безпосередно, а й слов’янськими. А предвидіти, що західній культурі призначено було рости, а візантійській – маліти, тоді не можна було. Візантія стояла і політично і культурно в зеніті своєї сили й слави.
Зворот до візантійської культури в тодішнім становищі Руси був отже вповні природним. В оцінці його супроти пізніших результатів нинішніми часами ріжняться значно: одним сей зворот до Візантії, а не до Заходу представляється дуже спасенним, іншим – фатальним, що затяжів потім над всею дальшою долею східнослов’янської культури. Перший погляд стрічаємо особливо у російських славянофилів, другий – у приклонників західної культури й католіцизму. Ми ж у самім сім звороті не бачимо нічого ані особливо спасенного, ані фатального. Що ми особливих користей через нього не здобули в кінці, се ясно; але сам по собі сей зворот не був нічим і шкідним.
Візантійська культура сама по собі в кождім разі була не гіршою підставою для дальшого культурного розвою, як культура римсько-німецька; згірдливі погляди на „Візантійщину” нині стали в науці пережитком. Коли у східного слов’янства ся візантійська культура виродилася в Візантійщину, в тім винна не вона, а ті обставини, що не дали можності присвоїти візантійську культуру в усій глубині й повноті, в усіх її благородніших прикметах, а потім не дали сим позитивним прикметам її відповідно розвинутися. Зрештою піддання візантійській культурі не потягало за собою зовсім якоїсь виключності супроти культури західної; як побачимо в своїм місці – в дальших століттях Україна, особливо західна все більше зближала ся до неї, і візантійські основи цивілізації її не перешкоджали присвоєнню елементів цивілізації західної.
А з становища історичного процесу вистане властиво уже того самого сконстатування – що зворот Руси до візантійської культури в її тодішніх обставинах був вповні природним.
Конфлікт з синами, смерть Володимира
Михайло Грушевський
Для другої половини Володимирового князювання літопись, головне наше джерело, дуже бідна відомостями: маса років пустих, особливо від 1000 р. почавши. Нічого дивного. Про те, що наповняло сю другу половину, розповів літописець сумарично під кількома роками (988, 996-7), а докладно датованих поодиноких фактів він не мав. В тій половині скупилася многоважва, многостороння, інтенсивна робота Володимира коло внутрішньої будови держави; дещо дала для її характеристики літопись, дещо мусимо доповнити, комбінуючи свій матеріал.
Передовсім се була християнізація й защіплення візантійської культури на Русі. Ми сконстатували, що плани Володимира були широкі: християнство було тільки одним з моментів у культурній еволюції Руси, до котрої змагав Володимир, хоч заразом – моментом так важним, що він давав переважну закраску цілій тій еволюції. Коротка характеристика літописи, уміщена в кількох рядках – хрещення городів і сел, ставлення церков, научання дітей – се проґрама роботи довгих років, роботи інтенсивної й тяжкої, що мусила коло себе скупляти енергію й увагу свого керманича.
Немало містить в собі також і коротеньке оповідання літописи про Володимирових синів, розсаджених в ріжних руських волостях. Сих синів приходилося розсаджувати не на порожні крісла; се був цілий переворот у внутрішній організації держави. Поволі підростали сі сини, й крок за кроком переводилася система династичного зв’язку на місце давніх адміністраційних відносин. Поруч із тим мусила йти многоважна робота коло інших справ внутрішньої організації.
До нас від неї долинули тільки глухі, невиразні відгомони. Володимир, оповідає принагідно літопись, „думав” з дружиною „о строєньи землинемь, и о уставѣ земленемь, и о ратѣхъ”, – про справи устрою й порядку в землях і справи воєнні. Вона дає нам і приклад того, які то справи виникали в тих „думах” над „земським устроєм”. Намножилися розбійники, і єпископ запитав Володимира, чому він їх не карає? Володимир відповів: „боюся гріха”. На се єпископи сказали : Бог поставив тебе на „казнь” лихим, а на ласку добрим, треба тобі карати розбійників, тільки докладно розбираючи справу. Володимир після сього скасував „вири” (грошеві кари) і почав розбійників карати (смертю). Але згодом єпископи і „ старцї” (земська старшина) сказали: багато приходиться воювати, здались би „вири” на коней та на зброю. І Володимир пристав на сю раду, і відновлено давню практику кар грошових [„И живяше Володимиръ по строєнью дѣдню и отню", кінчить літопись (Іпат., с. 87); думаю, що сі слова по контексту належать спеціально до карної практики, хоч можна б їх брати й незалежно від неї, як загальну характеристику].
Се оповідання в літописі має характеризувати побожний настрій князя, переміну, що сталася з колишнім грішником. Але вона дає нам характеристичний виривок з тих реформ, які при участі дружини, земських заступників і нового культурного елементу – духовенства, переводилися сильною рукою Володимира у внутрішнім укладі руських земель, для приладження його до нових політичних і культурних вимог. Тих реформ ми не можемо вислідити навіть в приближенні, але можемо констатувати їх існування.
Ми мусимо тут піднести ще одну сторону у внутрішній діяльності Володимира.
Літопись, житіє, пізніші билини залюбки і дуже багато оповідають нам про Володимирові пири: вони стали епічною характеристикою його доби [Чтенія київські, с. 15 і 21, Іпат., с. 91]. Літопись або житіє бачать в них знов-таки прояв християнського милосердя, дослідники – прояв гуманної, ясної вдачі Володимира; але може бути, що сі „пирування” мали й трохи глибший підклад.
Я зверну увагу на те, що сі славні пири робилися „по вся дни”, „и при князѣ и безъ князя”, значить – не мали на меті самої утіхи князя, друге – що в сих пирах брала участь не тільки дружина, а й громадські люди. На церковні празники Володимир спрошував „старѣйшины по всимъ градомъ и люди многы”. Правдоподібно, „старци градскии” засідали не тільки в раді Володимира, а й на його пирах [Літопись каже, що ті щоденні пири Володимира робилися „бояромь, и грыдьмъ, и соцькимъ, и десятникомъ, и нарочитымъ мужемь". Якби виходити з термінології поч. XII в., коли літопись закінчувалася, то се б була мова тільки про дружину, але чи „бояре, соцькі, десятники" були в X в. тільки дружинниками, можна сумніватися a priori, так само яв і при загальнім напрямі Володимирової політики досить неймовірно, аби сі прийнятя робилося тільки для дружини]. Як в раді, так і на трапезах стрічалися репрезентанти суспільності з дружинними й церковними, тут зміцнялися відносини сих елементів та заглажувався антаґонізм їх, що відчувався, правдоподібно, дуже сильно, хоч і не можна його виказати наочно. В такім разі гроші, що видавалися на сі пири, а такі потрібні були на „рать многу”, не були викинені марно і з політичного погляду.
Та інтенсивна робота коло внутрішньої організації держави велася серед „рати великої бес переступа” проти печенігів, до котрої Володимир мусив скупляти на полудні сили з цілої держави. Не повторюючи сказаного про се на іншім місці [С. 240-242], пригадаю тут тільки, що при кінці X і на початку XI в. київська околиця була попросту в блокаді від печенігів; що боротьба з ними, при всім напруженні, велася з дуже перемінним щастям, з небезпечностями для особи самого Володимира; що для оборони загрожених околиць велися грандіозні фортифікаційні роботи на великій оборонній лінії й примусова колонізація полудневих погранич.
Легко зрозуміти, що за сими двома справами – внутрішньою роботою і боротьбою з степом у Володимира не ставало ані охоти, ані спромоги заходитися з іншими сусідами Руської держави. Його задачею супроти них мусила бути оборона, заховання в цілості набутого. Важніших війн тут не було, в тім можемо покластися на нашу літопись, що почавши від 988 р., поза війнами з печенігами, нотує одніський похід під 993 р., як вона каже – на хорватів [Іпат., с. 83]. В дійсності, розуміється, було таких фактів більше – такі були війни з Болеславом в 992 і 1013 р., про котрі я казав вище; ще більше, очевидно, велося війн поодинокими Володимировими синами з ріжними сусідами їх волостей; але чогось важнішого тут, мабуть, не було – ми знали б певно хоч дещо.
Та боронити цілості держави Володимирові приходилося не тільки від заграничних ворогів: на зладжену ним державну систему підіймали руку часом і свої. Династичний зв’язок, положений Володимиром в основу сієї системи, хоч був міцніший від давнішого, не забезпечив її вповні від непевностей і порушень. Останні роки життя Володимира власне були охмарені повстаннями його синів. Вище я розповів за якісь замисли одного з старших Володимирових синів – туровського князя Святополка на свого батька. Одиноке наше джерело в сій справі – Тітмар оповідає, як ми вже бачили, що Святополк за намовою свого тестя Болеслава польського забирався до повстання на батька, але Володимир, завчасу довідавшися, ув’язнив Святополка. Потім його випущено: перед смертю батька він перебував в Києві на волі, але мабуть без волості, або може мав для резиденції й удержання Вишгород – принаймні бачимо якісь ближчі відносини й особливу прихильність до нього вишгородців.
За Святополком виступив з послушності батькові Ярослав, теж один з старших Володимирових синів. Літопись пояснює, що давніші новгородські посадники обов’язані були виплачувати річно новгородській залозі (очевидно, висиланій сюди з Києва) тисячу гривен, а дві тисячі присилати батькові до Києва, і се саме мав чинити Ярослав, але перестав присилати гроші до Києва. Володимир постановив оружною рукою приборкати непослушного сина й почав робити приготування: звелів прорубати в лісах дороги для війська та мостити мости через ріки й болота. Ярослав не відступив перед сією перспективою боротьби й спровадив собі в великім числі варягів з-за моря, як колись його батько на Ярополка. Але похід не прийшов до кінця, „Богъ не дасть дьяволу радости”, каже літопись – Володимир вмер серед сих приготувань і усобиця відігралася вже по його смерті.
Смерть застала Володимира ще не в старих літах – він ледве чи мав і 60 літ [Се виходить з того, що його батько по смерті Ігоря був „велми дѣтескъ"], і застала зовсім не приготованим, а се поставило його державу в дуже трудні обставини.
Володимир, здаєть ся, призначав на своє місце одного з молодших синів – Бориса; перед смертю він покликав його до себе в Київ з його Ростовської волості. Але позиція Бориса в Києві не була відповідно приготовлена, а до того в момент смерті Володимира самого Бориса не було в Києві: його вислано з військом на печенігів, що вступили в Переяславську волость [Іпат. с. 80]. Натомість в Києві перебував на вільній стопі Святополк, посварений з батьком, а в Новгороді приготовлявся до війни Ярослав. Се все витворило сильні замішання зараз по смерті Володимира і захитало державою.
Володимир умер 15 липня 1015 р., в своїм дворі на Берестовім (над Дніпром коло пізнішого Печерського монастиря). Смерть його кілька днів держали в секреті супроти непевних обставин, в кінці вивезено його тіло в церкву Богородиці Десятинної, і тут поховано в марморянім гробі поруч його жінки Анни, що вмерла 1011 р. [Іпат. л. 89-90, Тітмар VII, 52. Скіліца-Кедрен одначе кладе смерть Вододимирової жінки на пізніше]. В 1240 р. церква упала в київській руїні, й з нею пропали гроби похованих там руських князів. В 1635 р., за митрополита Петра Могили, забравшися до реставрації Десятинної церкви, мали знайти в її руїнах кості Володимира, „въ мраморномъ гробѣ, идѣже древле положени быша”, але не маємо ніяких ближчих звісток про ті прикмети, по яким констатували тоді, що се гроб Володимира, а тепер і самого гроба вже не маємо. Могила задумував перенести ті Володимирові кості з церемонією до Софійської катедри і просив московського царя прислати для сього новий гроб, але гроба з Москви не прислали, і той Володимирів гроб і мощі (окрім кількох костей, що в виді реліквій по тій Могиліній нахідці переховуються по ріжних місцях) самі не знати, де поділися [Акты Южной и Зап. России, III, с. 29, Terathurgima, с. 4, Голубев, Петр Могила, II, с. 426 і далі, Закревський, Описание Киева, І, с. 281 і далі. Слова Могили про морморяний гроб Володимира уневажняють здогади, що гроб з червоного шиферу, знайдений в фундаментах Десятинної церкви, в 1824 р., може бути Володимировим гробом, знайденим Могилою. Тепер як Володимирові останки переховуються: голова в київській Лаврі, рука в Софійській катедрі, нижня щока в московській Успенській катедрі].
Значення Володимирової доби,
традиція про Володимира
Михайло Грушевський
Не вважаючи на Володимирові заслуги християнству, що підносять всі, хто писав про нього в XI в., порівнюючи їх із заслугами Константина, канонізовано його досить пізно. В літописі й старім житії маємо натяки на певну опозицію канонізації Володимира: житіє боронить Володимира від закиду, що він не творить чудес, літопись закидає людям, що йому „не воздають почести противу оного воздаянью“, та взиває сучасників, аби молилися за Володимиром, аби його Бог прославив (чудами). Очевидно, брак тих чуд був головною причиною, чому отягалися з канонізацією Володимира. Дуже правдоподібно також, що на перешкоді стояли й тодішні аскетичні погляди на християнську святість, бо з ними не мирилася пам’ять про веселі Володимирові пири й взагалі пам’ять сього „ласкавого князя“. Його стали признавати святим, коли ослаблася традиція – перші згадки про нього як признаного святого походять з другої половини XIII в. [Малышевський, Когда и где впервые установлено празднование памяти св. Владимира (Труды киев. Академии, 1882, І), Голубинський, История канонизации, с. 63-4, История церкви, І2, с. 185-6].
Старе порівняння Володимира з Константином дуже відповідне – подібність між ними не обмежується їх заслугами християнству. Константин також передовсім був політик, і з політичних інтересів виходив в своїх заходах коло християнства; він був творцем нового державного устрою в Римській імперії, відродив її. Се можна, mutatis mutandis, сказати й про Володимира.
Він розпочав свою роботу тим, що відбудував розсипану державу, але заразом заходився коло того, аби зв’язати її міцнішою внутрішньою зв’язею. Досі властиво одиноким зв’язком у ній була купецько-дружинна верства, що як кров по жилах, розбігалася по цілій системі Руської держави і зв’язувала та удержувала її своєю одністю й одністю своїх інтересів, що вимагали власне можливого розширення й удержання в цілості сієї системи. Володимир дав нові, інші зв’язі.
Передовсім – зв’язок династичний. Він полягав на тім, що в землях Руської держави посаджено синів одного батька, членів одної династії. З сього розвивається потім погляд, що династія Володимира має монополь, виключне право князювання в землях його держави, що всі землі Володимирової держави – то отчина Володимирової династії; що всі князі мусять солідарно боронити цілості сієї отчини, і в тім їх інтерес, бо кождий князь по свойому роду, по своїй приналежності до династії має право на волость в сій отчині. Таким чином, заложена була хоч слабенька, але все ж жива центріпетальна тенденція (кажу – слабенька, бо значення сього моменту не треба перецінювати, і поруч нього стояло змагання кождого князя відокремити свою волость і вибитись з-під впливу київського князя).
Сильно заважив зв’язок релігійно-культурний. Володимир запровадив в своїй державі нову віру й доложив рук, аби можливо її роспросторити; разом з релігією роспросторювалась візантійська культура. І та віра, й та культура на цілій простороні Володимирової держави опирались на авторитеті Володимира, потім – на його династії, і прихильники їх тим самим мусили бути прихильниками династії, оборонцями, проповідниками її прав і значення, як се було з християнством в державі Константина і повторялось потім в ріжних варварських державах, де розповсюднення християнства ішло згори, від правительства. Чи мало при тім правительство на меті перенести на Русь і те релігійне освящення власті, яке було в Візантії, се тяжче припустити, бо для такої програми треба було занадто близького знання візантійських відносин, і в кождім разі пересадити на Русь сі погляди в значнішій мірі не удалося.
Не треба легковажити й впливу того нового права, яке витворювалося тепер із звичайового (головно руського, полянського) через приладження його до нових державних вимог (справа вир за Володимира) [Недавно ролю Володимира як реформатора правних відносин Руси особливо різко поставив Ґец (Goetz) в своїй книжці Das russische Recht (1910), але його виводи мають сильно гіпотетичний характер і прийняті досить скептично в наукових кругах]. Змодифіковане відповідно до державної практики київське звичайове право потім протягом віків популяризується династією й дружиною в землях Володимирової держави й стає підвалиною місцевих прав і практик: ми стрічаємо постанови київських князів в північних кодексах Руської Правди, і ще пізніше одні й тіж правні норми повторюються в місцевих правних пам’ятках ріжних земель, що колись належали до Руської держави, а давно вже стратили зв’язь між собою. Глубокі впливи й пережитки київського права Руської Правди в Литовськім Статуті дають найбільш виразисте свідоцтво в сім напрямі, бо право Литовського Статута розвилося з практики земель полоцьких, найбільш відокремлених в системі Руської держави, найбільш ізольованих від київських впливів і тим часом, бачимо з сього – й вони стояли вповні під впливами київського права, так само, як і письменності й культури.
Се все одначе були зв’язки більш моральні, культурні. Вони не в силі були удержати Володимирову державу в формі міцно сконсолідованого політичного тіла, одначе жили, відчувалися, мали свій вплив, і їх не можна легковажити. А в їх еволюції епохальне значення має князювання Володимира.
Дід Володимира наложив головою як звичайний Raubritter за свої „примучування“ в Деревській землі – „бяшеть бо яко волкъ въсхищая и грабя“, як кажуть про нього деревляни в літописній легенді [Іпат., с. 35]. Батько Володимира загинув, як лицар авантурник в далекім поході, зіставивши пам’ять відірваного від ґрунту войовника-волоцюги. Володимир умирає в своїй столиці, й довідавшися про його смерть, люди „снидоша ся бещисла и плакаша ся по немь – бояре акы заступника земли ихъ, убозии акы заступника и кормителя“ [Іпат., с. 90]. В сих трьох моментах відбивається еволюція Руської держави в X в. За князями-войовниками, що збивали свою державу силоміць, самими ударами свого кулака, прийшов князь, що заходився коло того, аби під сю будову підложити якісь культурні фундаменти. В тім політичне значення діяльності Володимира і його право на ім’я Великого, котрим називає його Галицька літопись [Іпат., с. 505].
В книжній літературі зісталася про Володимира традиція головно як про апостола християнства, та пам’ять про його християнські чесноти. Джерела свої й чужі сходяться на тім погляді, що той колись роспусний поганець в високій мірі перейнявся потім духом християнства, як релігії любові й милосердя. Почавши від Тітмара, що опирається, правдоподібно, на українській і взагалі східно-слов’янській репутації, принесеній в Німеччину вояками, що ходили з Болеславом на Київ, – Іларіон, літопись, старе житіє. Похвала Якова – всі сі старші джерела підносять сю сторону характеру Володимира [Тітмар, VIII, 52, Іларіон – Чтенія київські, II, с. 56-7, Житиє і Похвала Якова ibid., с. 21-2 і 15, літопись – Новг., с. 73-4, Іпат., с. 86-7]. На рахунок сієї чесноти йдуть і ті пири Володимира, котрих глубше політичне значення пробував я вище вияснити. „Кто исповѣсть многыя твоя мощныя милостыни и дивныя щедроты, яже къ убогимъ творяще, къ сирымъ же и бодящимъ“, кличе Іларіон, додаючи, що ті „щедроты и милостыня до нинѣ въ человѣцѣхъ поминаемы суть“.
Літопись і житіє ближче знайомлять нас із сими переказами „въ человѣцѣхъ“. Житіє оповідає про празникові „трапези“ в Володимировім дворі – ставив він три трапези: одну митрополиту з єпископами й іншим духовенством, другу нищим і убогим, третю собі і боярам своїм і всім мужам своїм (вар.: всім людям). Ширше росповідає літопись: Володимир, каже вона, казав усім старцям і убогим приходити на княжий двір і брати собі всякі потрібні припаси й гроші, але що хорі і каліки не могли самі приходити на княжий двір, то він звелів возити возами всякий припас: хліб, м’ясо, рибу, всяку городину, мед і квас в бочках і питати, де є хорі й убогі, що не можуть ходити, та давати їм усе потрібне. Щодня, чи при князеві, чи без нього, уряджувався пир на дворі, в „гридниці“, для „бояр, гридей, соцьких, десяцьких і нарочитих мужів“, і не жаловано там нічого [Літопись Переяслава Суздальского розмальовує далі се оповідання: „И бываше на обѣдѣ томъ множество отъ мясъ-и отъ скота и от птиць и от звѣрины и от рыби драгоцѣнны и овощіа от ласла (sic) и от всякого учиненія рукъ теловѣчь и от питіа вина разна и от мѣд разныхъ, перцю же выходила колода безо князя, а при князи 3 колоды на недѣлю, а колода 8 бочекъ“ (с. 34)].
Трапилося раз, що дружина на підпитку почала відказувати на князя: „зло єсть нашимъ головамъ, да (дав) намъ єсти древними лжицами, а не серебряными“, і Володимир казав задоволити й сю забаганку, зробити срібні ложки, кажучи: „серебром і золотом не здобуду дружини, а з дружиною здобуду й золото й срібло: і дід, і батько мій здобув з дружиною золото й срібло“. Як бачимо, оповідання кладе особливий натиск на ласку Володимира до дружини – відгомін спеціально дружинної традиції.
При особливих нагодах, каже літопись, споряджав Володимир пири для великої маси народу: на свято Спаса, на храм церкви в Василеві (виставленої на пам’ятку, як він вирятовався від печенігів), Володимир робив великий пир, скликав бояр, посадників і „старійшин“ з усіх міст „и люди многы“, частував і обдаровував їх: на пир готували 300 перевар меду, убогим роздавано 300 гривен срібла. Вісім день тривав сей празник, а по нім безпосередно наступав на Пречисту храм у Києві – Десятинної церкви, й тут знову робився „празникъ свѣтелъ“ для „безчисленного множества народу“. „И тако по вся лѣта твораше“ Володимир.
Народня пам’ять ухопила найбільше сі Володимирові пири. В Володимировім ціклі, що переховався тепер в народі великоросійськім та (в фрагментах) білоруськім, але веде свій початок очевидно з полудня, центром все виступає двір Володимира і на нім „почесний пир“. Коло сього центра групує той епос ріжні походи Володимирових „багатирів“, але в них сам Володимир відіграє зовсім пасивну ролю: він тільки, пируючи, загадує ріжні поручення своїм „багатирям“, які й поносять всякі праці для Руської землі:
„А й у солнышка да у Владимира
Пированьицо было по третий день.
Солнышко идет на вечери,
А почесный пир идет на весели,
Вси-то на пиру да напивалиси,
Вси же на честном да наѣдалиси,
Вси же на пиру и поросхвастались.
И спроговорит солнышко Владимирь стольно-киевской:
Нечѣм солнышку Владимиру похвастати!
Не выправлены дани выходы
За двѣнадцать год да за тринадцать лѣтъ,
За тринадцать лѣть да с половиною.
Сидять же тут три руськиих могучиих багатыря:
Старый козак да Илья Муромецъ,
Мо́лодой Добрыня сын Никитиничъ,
Михаил Потык сын Ивановичъ.
Испроговорит Владимирь стольне-киевской:
Ай же вы три русьскиих могучиих богатыря!
Старый казак да Илья Муромецъ,
Вы съѣздите-тко в Каменну Орду,
В Каменную-то Орду в большу землю,
Повыправте-тко дани выходы
За двѣнадцать год за тринадцать лѣтъ;
За тринадцать лѣт да с половиною.
Молодой Добрыня сын Нивитиничъ!
Съѣздите-тко вы да не-в-большу землю,
Не в большую-ту землю да в Золоту орду,
Там выправте-тко дани выходы
За двѣнадцать год за тринадцать лѣтъ,
За тринадцать лѣт да с половиною.
Третыи могучи богатырь да Михайло Потыкь сын Ивановичъ
Ты съѣзди-тко в землю во Подольскую,
Там повыправь-ко ты дани выходы
За двѣнадцать год да за тринадцать лѣтъ,
За тринадцать лѣт да с половиною.“
[Билина про Михайла Потика – Гильфердинг, І, с. 63].
При всіх глибоких змінах, які ся билинна традиція перейшла на великоруськім ґрунті [Про се особливо праці Халанського, Великорусские былины киевского цикла, і Міллера, Очерки русской народной словесности], хтозна – чи не переховалася в сім моменті реальна пам’ять про ті пізніші роки Володимирового князювання, коли він передусім віддавався внутрішнім культурним справам своєї держави, зложивши воєнні справи на синів і бояр.