Сорок літ тому в фельєтонах львівського «Діла» за 1885 рік (ч. 66 – 68) було надруковане моє оповідання «Бех-аль-Джугур», написане на початку того року, в місяці лютім. Номери газети з сим оповіданням одержав я кілька років пізніше, і навіть докладної відомости про те, що і де надрукувалося, довго не мав, але мені досить було, що мої перші оповідання, післані під весну того року на руки Ів[ана] Сем[еновича] Нечуя-Левицького, були передані ним до Львова для надрукування, значить були признані вартими друку.

Повідомляючи мене про се, пок[ійний] Іван Семенович написав, що в Херсоні ладиться літературний збірник, і дав мені адресу пок[ійного] Дмитра Васильовича Марковича, що, служачи тоді в Херсоні, був один з ініціяторів збірника (чи головним-таки зачинителем сього діла), щоб я післав йому щось до друку. Я післав йому оповідання «Бідна дівчина», написане літом того ж таки 1885 року, і Маркович вскорості повідомив мене, що оповідання се прийнято до збірника «Степ», і пішло вже до цензури. Такий успіх піддав мені гадку, що белетристика – се моє покликання: та сфера, в котрій я можу послужити національному українському життю. Мені здавалось, що я знайшов себе як письменник, і моя дорога стелиться передо мною ясно і виразисто.

Се був великий момент в моїм життю. Мені тоді скінчилось дев’ятнадцять літ, і я був в останній класі гімназії. Батько – педагог з професії і покликання, умисно віддав мене до школи пізно, до класи значно нижчої, ніж яку я вмів, аби я не мав труднощів в науці; і вона справді не завдавала мені труду, хоч я вважався кращим учеником не тільки своєї класи, але й цілої гімназії. Я мав багато вільного часу і, ставши бібліотекарем великої і гарної гімназіяльної бібліотеки (вона обслуговувалася самими гімназистами, під номінальним наглядом офіціяльного бібліотекаря), я, можна сказати, плавав у книжковому морю і впивався ним. Письменство, літературна праця ввижались мені найкращим уділом на землі, а обгострене національне почуття і культ громадського обов’язку, прищіплений батьками, в сумі зробили для мене свого роду завданням життя – вести роботу на ниві українського письменства, в інтересах українського життя.


 
Обставини зложилися так, що мої батьки, щиро прив’язані до рідної Київщини, опинились на Кавказі, серед російської й зросійщеної людности, і тільки раз на три роки мій батько діставав довшу вакаційну відпустку, котру використовував для об’їзду широко розгалуженої рідні своєї, а ще більше – моєї матери. Він використовував сі об’їзди на те, щоб скріпити й поглибити в мені пієтизм до рідного краю, його природної красоти, етнографічних особливостей, мови, пісні, поезії. Не бувши активним українцем в теперішнім розумінню, але визначаючись поетичним почуттям, він відчував живо красу українського життя і традиції, і передав се мені.

Тільки те, що в його спокійній, ясній, зрівноваженій натурі жило більш пасивно, в сфері внутрішніх переживань, майже не впливаючи на його діяльність, в моїй напруженій, нервовій вдачі набирало характеру домінуючого стимулу мого мишлення, уяви й чуття. Я був самітнім мрійним молодиком, загруженим у свої внутрішні переживання; годинами міряючи чи то стежки батьківського садка, чи то порожній, незвичайно до в’язничого схожий, гімназіяльний двір, вимріював я довгі фільми своєї будучої діяльносте: образи, розмови, такі яскраві, що вони приводили мене до повної втоми і вичерпання, – а руховою силою того всього був, звичайно, мотив національний.


 
Відірвання від рідного краю, постійне пробування серед чужородців (я був пенсіонером гімназії в Тіфлісі, де буквально не було ні одного українця, – ай поза гімназією не знаходив нікого), з другого боку – незвичайно ріжнобарвний національний склад людности, серед котрої доводилось обертатись, атмосфера національних питань і конфліктів ріжних місцевих культур з російським централізмом, – все се екзальтувало мої національні почуття й робило їх осередком моїх дум та емоцій. Мета, зміст і щастя життя уявлялося мені в тім, щоб послужити національному українському відродженню. Я був знайомий з історією відродження слов’янських народів, «Исторія Славянских Литературъ» Пипіна й Спасовича належала до найбільш дорогих мені книг.

В «Истор[ическом] Вѣстникѣ» я відшукав начерки з історії нової укр[аїнської] літератури пок[ійного] М.І.Петрова, читав і перечитував їх з залассям. Навпаки – «Задачи украинофильства» Костомарова наповняли мене тяжким сумом. Недоробленість українського відродження, розпорошеність української інтелігенції, занедбання нею свого обов’язку перед без’язикою і безосвітньою народньою масою, відречення від славного минулого, від таких скарбів рідної народности – здавались мені всесвітньою ганьбою і безчестям, яке крило й мене, й усі живучі покоління – поскільки б вони не хотіли приложити рук до того, аби з того безчестя очиститись.


 
Справа при тім уявлялась мені – як у всіх тих історіях національних відроджень – головно з формального боку: національного усвідомлення, засвоєння мови, розвитку літератури – популярної, мистецької і наукової. Розуміється, основним змістом того являлись визвольні, демократичні, дещо соціялістично закрашені Кирило-Методіївські ідеї – так як інтегральним змістом російської культури мислилися ідеї Бєлінського і Щедріна, народництво 1840–1860-х років і т. д. Але дальше моя думка не заглиблялась. У мене не було знайомих ні з революційних російських гуртків, ні з радикальних українських. Діяльність української еміграції і її розходження з Київською громадою зіставались мені цілком невідомими. Програма діяльности таким чином дуже спрощувалась.

І так спровадивши собі з Київа кілька книжок, які можна було купити на тодішнім безконечно убогім Київськім ринку, з «Кіевскою Стариною» в руках, – котру сюрпризом виписав для мене батько (ніяких українських видань в місцевих бібліотеках, розуміється, не було), – я постарався використати вакації 1884 p., щоб вправитися в українську літературну роботу, або, краще сказати, – в процес українського писання. Пригадую собі таке перше оповідання – «Страшний свідок», чистої води пробу пера, на цілком пусту романтичну тему, котрої архаїчну шаблонність я сам відчував, але просто брав як «сочиненіе на заданную тему».

Потім була більш серйозна проба, оперта на власних, дуже болючих переживаннях: «Остання кутя», – де я хотів змалювати поезію українського Різдвяного обряду. Далі дещо з соціяльної сатири – «Унтер-офіцер Трохим Скавучак», коли не помиляюсь: тип до крайности задоволеного з своїх талантів і успіхів малоросейського унтер-офіцера – за моделю служив мені один «дядька» нашого гімназіяльного пансійону.


 
Нарешті серію сих перших «проб пера» вінчав отой екзотичний образок «Бех-аль-Джугур» – на тему тодішньої окупації англійцями Судану: боротьби з повстанням Магді і приборкання місцевої магометанської людности. Я вложив сюди свої тодішні визвільні й антиімперіялістичні настрої. Використовуючи своє деяке практичне знання магометанського світу, щоб конкретизувати свої гадки й надати свому оповіданню місцевого кольору, я писав як український патріот і противник насильства й експлоатації колоніяльних народів так званими висококультурними: іронізував з хиткої моралі і релігійного лицемірства сих імперіялістичних експлоататорів. Написавши се оповідання в лютім 1885 р., я відчув, що зробив дещо цінне. В сій гадці поза моїм внутрішнім переконанням мене підтримував прихильний відзив найбільш авторитетного з учителів нашої гімназії М.В.Горяєва, з котрим я був в приязних відносинах і читав йому сі свої початкові оповідання.

Тому я рішився післати їх на перегляд, відзив і вжиток І.С.Нечуя-Левицького, з котрим я списався, прочитавши в тих же начерках Петрова, що він займає посаду учителя в Кишиневській гімназії. В тодішній літературній генерації се була найбільш визначна і для мене приступна фігура, і я рішивсь віддатися під її патронат. Побоюючись провалу, я підписав першого листа якимсь криптонімом і просив відписати на ім’я одного з своїх товаришів. І яка ж то була радість для мене, коли тижнів через два сей мій товариш подав мені грубенького листа, акуратно надписаного округлим, розлізлим письмом вічнохорого письменника, і запечатаного для більшої дискреції великою червоною печаткою. Я цілком ясно бачу цю коверту, надписану слабосилою рукою, блідим, вилинялим чорнилом, і переживаю той буйний приплив радощів, що мене тоді обхопили. Я ввійшов в літературні зв’язки, у мене єсть знайомий, патрон – визначний український письменник. Він висловляв мені цілком серйозно, не як школяреві, а як письменникові свої гадки. Я міг вповні покластися на нього, і я повірив йому мої проби пера і моє перше літературне досягнення – мого «Бех-аль-Джугура», і відкрив йому моє ім’я. Я почув себе літератором. Я знайшов себе і свій шлях в життю.


 
Листування з Дм[итром] Вас[ильовичем] Марковичем не дало вже мені такого вдоволення, як листи Ів[ана] Сем[еновича] Нечуя, – в них не було такого сердечного єлею, що в автора «Хмар». Але нічого! Моє оповідання було прихильно оцінено, прийнято, і вже я відчував себе настільки твердо на своїх літературних ногах, що навіть міг згори собі брати які-небудь дрібні колючки.

Але тут і скінчилась моя белетристична кар’єра! Я був белетристом всього лише кільканадцять місяців. Надійшла катастрофа – так само глибоко відчута, як і се моє перше і останнє літературне щастя. Щоб зрозуміти його відповідно, треба б мати поняття, наскільки екзальтованим мрійником я тоді був. Я вступив у стадію приготування до екзамену зрілости (матури). Не вважаючи на те, що я й так був прегарно приготований, я, повернувшися з Різдва 1885 року, засів за підручники так, наче передо мною не було иншої мети, як задивувати екзаменаційну комісію. Атмосфера взагалі була повищена. Випуск того року вважався небувалим в історії гімназії багатством здібних, а, може, не так і здібних, як добре вишколених випускних (абітурієнтів). Наш покійний директор Лев Львович Марков, великий амбітник, наперед пишався результатами сеї матури, і – чого ніколи не бувало – наперед виписав медалі для абітурієнтів, щоб роздати їх з парадою при закінченню матури. П’ять золотих медалів, ви подумайте! Сього ще не бачив не тільки Тифліс, але й ціла Кавказька округа, відколи стояв світ. Я, як перший ученик гімназії, відложив усе на бік, не поїхав навіть на Великдень додому – річ цілком неймовірна. В мені було щось з вдачі факірів, з їх нахилом і замилуванням до якнайбільших напружень волі, і я тепер напружував її на се марне завдання – матурального рекорду. І раптом прийшов провал – який провал, кат його забери!

Традиційним спортом для матуристів було викрасти тексти випускних тем (клявзур). Тому, що вони окружались незвичайним секретом – вироблялися радою попечителя для цілої округи і з усякими обережностями передавалися в гімназії, однакові для всіх, се було спортом так само для гімназій цілої округи – викрасти сей секрет. Вважалося, що та гімназія, що сей секрет відкриє і передасть иншим, робить свого роду професійну послугу цілій матуральній верстві. Се був свого роду класовий обов’язок матуристів супроти класи директорів і учителів. На се збирались гроші, велись секретні зносини, вигадувались чисто пінкертонівські штуки.

І от сим разом се вийшло наверх і окошилось на нашій гімназії, а в нашій гімназії особливим тягарем лягло на мені – першому ученику гімназії, округи і т. д., власне, за сю першість. Директор і вся инша гімназіяльна братва не чули себе з роздражнення й гніву. Такий прегарний, чудово вишколений і приготований випуск! На бісового батька були йому потрібні сі матуральні теми, коли він і без них прекрасно їх би подужав! Се правда: теми були замінені новими, і наш випуск цілком добре на них відповів. Але тим не менше наша гімназія – перша гімназія округи – оскандалилась. Неприятелі амбітного нашого директора постарались роздмухати се. Директор і учителі не виходили з жалю. Замість тріюмфу, така ганьба. Нас позбавили медалів, нас трактували як ледащо.


 
– Вам хотіли зробити параду, а тепер ви тікаєте «кхак ворі», – роздражнено дошкуляв нам наш класний наставник Окропір Елізбарович Хевтсуріяні своїм грузинським акцентом. І хоч як ми були вбиті, ми не могли стриматися від приємности повторяти сю фразу його акцентом, що нас так потішав, – не вважаючи на страх, який на нас наводив сей яфетит своєю непогамованою вдачею.

Я незвичайно глибоко, повищено-вражливо відчув сю катастрофу і всі зв’язані з нею моральні пониження. От куди заводить амбіція! До біса амбіцію. До біса всі честолюбні плани. Вони будувались на літературі, на письменстві – до ката літературу, до ката писання. Се одно лоскотання амбіції. Треба взяти себе в руки. Скрупулятне виконування обов’язків – і більше нічого. Ніякої нагороди за се. Замість компліментів і похвал треба привчити себе до ганьби і поневірки. Я пережив духову трагедію Гоголя в мініятюрі і зломив перо белетриста.

Коли б я жив сто літ раніш, я пішов би був в манастир, на твердий послух, і викликав би подив нічними стояннями і безнастанними молитвами. Тепер же я наложив на себе не меншу аскетичну дисципліну – але проходив її на філологічному факультеті Київського університету, реформованому за уставою 1884 року. Треба знати, як ся устава покалічила філологічний факультет, і яку ненавість викликала до себе класична філологія, котрою навантажено всіх студентів без ріжниці: істориків, словесників, філософів, спихнувши на другий план предмети їх спеціяльности.

І от тоді буде зрозуміле моє аскетичне самоумертвлення, з котрим я, вже вибравши для себе спеціяльність української історії, змусив себе – тому що се мені було непотрібне і ніякого реального інтересу не мало – з незвичайною совісністю студіювати латинських і грецьких класиків, щоб виконати на всі сто процентів вимоги сього злобного статуту, обчисленого на те, щоб убити всякий громадський інтерес в студентах університету, відвернувши їх від тих живіших дисциплін, що їх інтересували, до студій граматики, метрики і всякої иншої схоластики.

Я знав, що такі мої пильні заняття, мої аскетичні крайності, моя пунктуальність в виконуванню нових університетських приписів викликають хибні толкування, підозріння в кар’єризмі, молчалінстві і т. д. Я вважав се для себе моральною школою. Я в душі був революціонером, рішився йти пробоєм проти усіх заборон і обмежень українського слова й життя, знав, що працюватиму не в російських університетських рамцях, а за кордоном, ніяких російських відзнак і лаврів не потребую, але свідомо нагинав себе до всякої всячини – тим більше, коли вона була для мене прикра, противна. Вона вимагала самовідречення – се те, що було мені потребне.

Втім безповоротно загибли мої белетристичні плани. Довгий час я навіть не читав белетристики, не тільки що не писав. Пізніш позволив собі дещо – але не друкував нічого. З писань моїх університетських я потім надрукував оповідання «Неробочий Іван Кривий»: белетристичне оброблення одного судового рішення. З переїздом до Львова, коли навколо завелось стільки об’єктивно даних, а не мною самих вимірених собі прикростей і клопотів, мій аскетичний ригоризм ослаб, і я писав частіш, друкуючи в «Зорі» і «Літер[атурно]-наук[овім] вістнику».


 
Новою хвилею прийшла на мене охота до писання після першої революції, серед нових обставин і незвичайно ріжноманітної, пекучої тривожної діяльности, яку я вів одночасно в Київі і Львові. Але я вже не дивився на се белетристичне писательство, як моє громадське діло: сі колишні мрії відійшли безповоротно. Я писав, коли мене охоплювало бажання поділитися настроями, гадками, образами, які обсідали мене і не давали спокою, шукаючи свого вислову. Я не міг його дати ні в своїх наукових працях, ні в публіцистиці, – а вони не хотіли лишитись «зачиненими дітьми» моєї думки.

Так з’явилися річі, зібрані потім під спільними назвами «Sub Divo» і «З старих карток».

Може, вони збудять і тепер в кім-небудь подібні рефлекси, зворушать не безплідно чию-небудь уяву. Як ні – нехай зістануться «людським документом» свого часу.

1925
