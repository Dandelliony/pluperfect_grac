АВТОБІОГРАФІЯ, 1926 р.
 
Я походжу з давньої (звісної з XVIII в.), але бідної духовної родини Грушів, 
пізніше Грушевських, що загніздилася в Чигиринськім повіті.
Були се переважно дячки, паламарі, але дідові мойому Федорові вдалось дійти 
священства і перейти під Київ, до села Лісників, і се помогло батьку мойому 
Сергію вийти на дорогу, хоч він рано зіставсь сиротою, але завдяки енергії й 
здібностям осягнув вищу освіту й, не принявши священня, віддався діяльности 
педагогічній, був спочатку "професором" в семінаріях переяславсько-полтавській і 
київській, потім директором народніх шкіл на Кавказі, а бувши автором одного 
популярного в Росії підручника слов'янської мови, не тільки міг забезпечити нам, 
дітям, можливість, не журячись за хлібом насущним, віддаватися науковій роботі 
замолоду, а й зіставив по собі досить значний маєток — в значній части 
призначений ним знов-таки на ціли гуманітарні (стипендії й школу). Мати — 
Глафіра Опокова (recte* (*Правильно — лат.) Опоцкевич) — походила з широко 
розгалуженої в полуднево-західній Київщині священичої родини. Я був їх старший 
син, роджений 17 вересня ст. ст. 1866р. в Холмі, де батько був тоді (дуже 
коротко) учителем "греко-уніятської" гімназії. Виростав на Кавказі, куди батько 
перейшов в 1869р.: в Ставрополі (1870-8), потім Владикавказі, зрідка звідуючи 
Україну. Одначе, під впливом оповідань батька, що заховав тепле прив'язання до 
всього українського — мови, пісні, традиції, в мені рано збудилося й 
усвідомилося національне українське почуття, піддержуване книжками, тими рідкими 
поїздками на Україну, що малювалася тому в авреолі далекої "вітчини", і 
контрастом чужеплеменної й чужомовної "чужини". Рано набравши охоти до читання, 
позбавлений дитячого товариства, відірваний від грунту, я виростав серед мрій і 
фантазій, замкненим в собі відлюдком. В тифлиській гімназії, куди віддано мене в 
р. 1880, я з запалом читав все, що міг дістати з історії: історії літератури й 
етнографії України, і, скріпивши книжними джерелами те знання української мови, 
яке виніс з дому, став пробувати свої сили в белетристиці — прозі і віршах. 
1884р. вислав я перший транспорт сих своїх проб пера Ів. Сем. Левицькому-Нечую, 
якого адресу вичитав в Очерках історії укр. літератури Петрова. Заохочений ним, 
я далі працював над виробленням своєї мови й белетристичного хисту; з сих часів 
надруковані були мої оповідання: "Бех-аль-Джугур", написане на поч. 1885р. під 
впливом справоздань з тодішньої Суданської кампанії, підогрітих близшими — 
кавказькими вражіннями (друк. в "Ділі", літом 1885р.) і "Бідна дівчина" — 
написане на тлі близьких мені з батьківських оповідань обставин сільського 
учительства (вони передруковані в збірці моїх оповідань, тим часом видруковані 
против моєї волі й відомости перші проби з 1884р. не були в нім повторені). Моєю 
мрією в тих часах стає зробитися з часом українським літератом, видавцем і — 
ученим. Українознавство являєтся для мене будучою спеціяльністю, лише я вагався, 
з котрого боку підійти до нього: чи від славистики, чи від історії. Монографії 
Костомарова, Записки о Южной Руси Куліша, Збірники Максимовича і Метлинського, 
Історія Січи Скальковського, Історія слов'янських літератур Пипіна, перші 
річники Київ. Старини, перечитані мною в pp. 1881 — 5, послужили провідними 
нитками моїх інтересів і планів. Нарешті історія бере гору над славистикою; 
полєміка про початки Руси, ріжні теорії княжої Руси, полєміка слов'янофілів з 
западниками, теорії початків козацтва, не кажучи про спори українофілів з 
централистами, оборону і заперечування прав української літератури і 
національного розвитку викликали в мені, гімназисті V — VII класи, велике 
зацікавлення. Я читав з сеї сфери багато, виробляючи собі з сеї літератури, без 
чужого проводу (між учителями чи знайомими в Тифлісі не було кому дати в сій 
сфері), певні провідні ідеї історії, і, збіраючися в університет, розпоряджав 
солідним запасом знання фактичного і теоретичного.
Тим сильніше мріяв я, як скоріше попасти до Київа, що представлявся мені огнищем 
української наукової й літературної роботи; але батько, боячися мого 
українського запалу, а настрашений тодішніми студентськими "історіями", довго не 
годився на се, і дав згоду, тільки зв'язавши мене обіцянкою, що я не буду брати 
участи в ніяких студентських гуртках. Ті роки, 1886 — 90, коли проходив я 
університетський курс (на філологічному факультеті), належали до сумних часів 
російських університетів, і київський не робив між ними виїмку. На перший план 
висунено класичну філологію, все инше зіпхнено на другий план, обкраєно і 
обмежено загальними курсами; сі виклади не багато могли дати по тім, що приносив 
з собою добре розвинений і обчитаний в якійсь спеціяльности гімназіст. Семінарії 
поставлени були незвичайно слабо. Система нагінок за всякою вільнішою гадкою зі 
сторони уряду й власних чорносотенців витворяла задушливу атмосферу. Найбільша 
окраса тодішньої української науки проф. Антонович робив вражіння чоловіка 
утомленого сими нагінками; він ухилявся від близших зносин з студентами й все 
більше відсувався від історії в "спокійніші" як на ті погані часи сфери 
археології, історичної географії, нумізматики.
Перші роки університету я віддав праці в семінаріях (практич. заняттям) і 
викладам; з тих семінарійних праць була видрукувана потім одна (писана 1887p., а 
кілька разів потім перероблена): "Южно-русские господарскіе замки в половине XVI 
века" — моя перша історична "праця" (перед тим було кілька історичних і 
історико-літературних статей і рецензій в журналах і газетах — вони вказані в 
покажчику "Наукового Збірника" 1906р.). З курсів і приватної лєктури на розвій 
мого наукового світогляду й інтересів мали особливо курси й праці з сфери 
суспільної економії, економічної історії, археології, державного права й історії 
права. На третім курсі я взявся до більшої праці на предложену факультетом 
(проф. Антоновичем) тему: "История Киевской Земли от смерти Ярослава до конца 
XIV века". Праця дістала золоту медаль, і я був зіставлений при університеті 
професорським стипендистом по катедрі руської історії. Се була вже робота досить 
дозріла: викінчена в 1890 році й потім видана (Київ, 1891, ст. XVI — 520), вона 
викликала дуже похвальні відзиви в наукових сферах, і на її підставі пізніше я 
був предложений кандидатом на катедру історії у Львові.
Під кінець університетського курсу я почав більше зближатися з людьми, бував в 
літературних і політичних українських кружках молодіжи, займався їх 
організацією, читав в них виклади, брав участь в заграничних українських 
виданнях (Правді й Зорі), в укладенню перших книжок Записок Наукового тов. імени 
Шевченка. Перша книжка їх, випущена 1892р., була розпочата моєю статтєю: 
Громадський рух на Вкраїні-Руси в XIII віці. В українських кругах Київа, де 
обертався я, прив'язували тоді велике значіння реформі Товариства ім. Шевченка, 
ждали помочи зі сторони Поляків українському культурному й освітньому рухові по 
т. зв. "угоді" українських народовців Галичини з правительством. З початком 
1891р. проф. Антонович, вернувшися з подорожі в Галичину, розповів мені про план 
катедри української історії на львівськім університеті: сю катедру пропоновано 
проф. Антоновичу, але він не хотів брати на старі плечі сього тягару, й 
рекомендував мене. План сей був прийнятий мною з ентузіязмом, з огляду на те 
значіння, яке надавалось тоді в київських українських кругах галицькому рухові: 
Кияне сподівалися сотворити в Галичині всеукраїнське культурне огнище, 
літературне й наукове, працею письменників і учених всеї України, і здобутками 
його проломити систему заборони українського слова й національности в Росії, 
підняти в ній національний рух і т.д.
Та що заснування катедри української історії зіставалося в сфері планів і навіть 
пішло в проволоку, треба було думати про дальші стадії академічного стану, і я 
ладився до магістерського іспиту (зданого в 1893р.) та працював над 
магістерською дісертацією. Тема — піддана мені тим же В. Б. Антоновичом — була 
вибрана досить нещасливо. Прийшлося вложити масу праці, щоб зробити з неї щось 
відповідне, і хоч в результаті вийшла книга досить цінна (хоч і дуже спеціяльна) 
з дуже мало обробленого поля суспільно-національної історії Поділля XIV — XVIII 
в.в. (Барское старовство. Исторические очерки, К. 1904), і два томи актових 
матеріялів Архив Юго-Зап. России, ч. VIII, т.т. І і II, виданих разом з працею, 
але результати роботи розмірно до вложеної в неї праці були досить невеликі, і 
треба було великого завзяття, щоб не кинути сеї роботи серед дороги. Щоправда, 
дуже тверда школа архивальної роботи, яку я мусів для неї перебути, — сотки 
переглянених актових книг, робота в архивах Київа, Варшави, Москви не пішла 
марно і віддала свої услуги мені потім.
В маю 1894р. я оборонив ту працю, як дісертацію на степень магістра, a 1/IV того 
ж року "цісарським рескриптом" була заснована на львівським університеті катедра 
"Всесвітньої історії з спеціяльним оглядом на історію Східної Европи" (так 
змінено первісний план заснування катедри української історії, а тодішній 
магістр Гауч мотивував сю зміну тим, що українська історія не може уважатися 
конкретною наукою — ruthenische Geschichte ist keine konkrete Wissenschaft), і 
тоді ж на сю катедру іменовано мене (офіціяльну пропозицію було зроблено рік 
скорше). Докінчуючи видання дісертації й актів (останні глави дісертації й II 
том актів вийшли літом 1894p.), треба було забратися заразом до приготовлення 
курсів викладів. Я кинувся в сю роботу з молодечим завзяттям, не передчуваючи ще 
тих розчарувань і трудного положення, яке чекало мене в Галичині. За приїздом 
моїм до Галичини слідом умер проф. Огоновський, і на мене спало, так сказать, 
наукове представительство галицької України. Окрім університетських курсів, які 
мусіли забирати на перших роках дуже багато часу, я повів публичні виклади, 
взявся за організацію наукової роботи в недавно зреформованім, але зовсім ще не 
виведенім на наукову дорогу Науковім Товаристві імени Шевченка. Перейняв на себе 
редакцію Записок (формальним редактором став з 1895р., фактичним же — скорше), 
зреформував їх з однорічника на квартальник, потім двомісячник, сам давав до них 
багато праць, справоздань і рецензій, а поруч них заложив (1895р.) в Товаристві 
инші, спеціяльні публікації — Жерела до історії України-Руси, Етнографічний 
збірник й ин., сам займаючися редакцією їх перших томів. При тім показалося, що 
надії на участь українських учених з Росії в сій (мовляв так пожаданій для 
російської України і потрібний) науковій роботі були марні: одні обіцяли й не 
давали нічого, инші викручувалися ріжними вимівками. Навіть книжки чи справки 
тяжко було допроситися, хоч як смертельно тяжко було працювати в тодішнім 
Львові, при браку якої-небудь бібілотеки з порядним добором літератури й 
періодик до української історії чи иншої української дісціпліни.
Ще прикріше було переконатися, що ті надії на прихильні обставини для 
українського культурного й спеціяльно-наукового розвою, на прихильність до 
національної української ідеї зі сторони правительства й Поляків, з яким я йшов 
до Галичини, покладаючися на запевнення ліпше обізнаних з галицькими обставинами 
Киян старшої генерації, — опираються на фальшивих запевненнях зі сторони 
Поляків, які дорогою "угоди" і ціною деяких подачок на культурно-історичному 
полі хотіли задавити всякий опозіційний, свободолюбний рух серед "галицьких 
Русинів". Скоро прийшлося переконатися, що мої київські приятелі глибоко 
помилялися в своїх симпатіях до "угоди" й "угодовців", що Поляки нічим не хочуть 
поступатися в своїм пануванню й не розуміють инших відносин до Русинів, як 
відносини пануючої народности до служебної. На сім пункті прийшлося мені більше 
або менше різко розійтися навіть з найблизшими приятелями, зблизившися з кругами 
різкоопозіційними. З другого боку, відносини до польської університетської 
колегії, які хотіли мати в мені покірного послушника польського панування, скоро 
зіпсувалися вповні і давали чимало прикростей. Я сильно з того всього захворів, 
так що ледве міг працювати.
На полі суспільно-політичнім я вкінці різко виступив проти угодовців і 
зблизившися до елементів радикальних, разом з ними взяв участь в реформі 
галицького народовецтва в дусі більше радикально-поступовім. Реформа була 
переведена з кінцем 1899р., і разом з кількома виднішими радикалами я увійшов в 
екзекутивний комітет реформованої партії, як містоголова (головою зістався 
старий проводир народовців пос. Романчук). Одначе, переконавшися скоро, що 
переведена реформа не увільнила народовецьку партію від її старих прикмет, я по 
кількох місяцях виступив з комітету, разом з д-ром Франком, відсунувся від 
участи в партійній діяльности народовців, і не раз виступав против похибок їх 
політики, являючися разом з д-ром Франком й молодшими товаришами репрезентантами 
лівішого напряму, який заступав заснований в 1898р. журнал ЛНВісник. Спеціяльно 
поведена в 1904 — 5 р. кампанія против грання деяких людей на національних 
струнах суспільности стягнула на мене тяжкі громи зі сторони офіціяльних 
проводирів народовців. В польських кругах становище моє в університетській 
справі, близкість до української університетської молодіжи і рішучість, з якою я 
проводив ідею національної рівноправности українського елементу з польським (і 
російським), накликали на мене особливо сильні атаки під час боротьби за 
університет 1901 — 3 pp., коли польські націоналісти обсипали мене ріжними 
інсінуаціями в уличній пресі, жадали усунення з університету, віддання під суд і 
ин.
Одночасно московфільські й слов'янофільські "діячі" київські й львівські мастили 
мене з свого боку, як проводиря українського сепаратизму, вказуючи, напр., на 
мій підпис під маніфестом реформованого народовства, що ставив оконечною цілею 
національної програми політичну самостійність України, і т. д. На ново підогрів 
сі напади виданий в 1904р. в Росії "Очерк истории украинского народа", в якім 
вороги українства справедливо добачили історичне оправдання національних 
українських змагань та програми української автономії, і статті, які з початком 
визвільного руху в Росії я друкував по російських газетах по українському 
національному питанню. В сих роках приятелі з офіціяльних російських кругів 
остерегли мене, що мені не можна приїздити до Росії, і я кілька літ не приїздив, 
аж до р. 1905, і се було дуже прикро і трудно для мене (весь час свого 
львівського професорства я зістававсь російським підданим і за російським 
паспортом приїздив, звичайно 2 — 3 рази до року для наукових занять і 
громадських зносин).
В такій трівожній воєвничій атмосфері не легко було вести наукову роботу, що 
вимагає спокою й скуплення. Тим часом її не убувало, а прибувало. З початком 
1897р. я став головою Товариства імени Шевченка (проводив ним фактично від часу 
свого приїзду), і заразом далі зіставався головою його історичної секції й 
археологічної комісії та редактором "Записок", куди вкладав багато праці й 
редакторської, й авторської. Окрім викладів і семінарійних занять, на 
університеті (до семінарійних занять прив'язував я все особливу вагу, стараючися 
впровадити здібніших слухачів в самостійні наукові заняття), вів я приватні 
наукові заняття по-за університетом з студентами — своїми слухачами і сторонніми 
(роздавав книжки до рефератів і оцінок, потім відчитувано ті реферати, 
розбірано, а по оправленню друковано котрі ліпші). Тим способом вправлялися 
охочіші слухачі до наукової роботи, переходячи від рефератів в бібліографічнім 
відділі Записок Наук. Тов. ім. Шевченка до самостійних оцінок, від дрібних праць 
в Miscellanea до самостійних розвідок. Хоч галицькі обставини зводили в значній 
мірі сю роботу до роботи Данаід, бо підховані молоді адепти історичної науки 
мусіли потім іти в глуху провінцію, і часто якраз наукові надії, які вони 
подавали, служили мотивом для предержащих властей держати їх в чорнім тілі, 
все-таки з мого семінара і з тих privatissima повиходило чимало людей, які 
полишили де-який, а часом і досить значний слід в науковій роботі, а де-які 
роблять науково й далі, не вважаючи на тяжкі обставини (ідучи в хронологічнім 
порядку, були то: Омел. Тер-лецький, Д. Коренець, Мир. Кордуба, Стеф. 
Томашівський, Стеф. Рудницький, Ол. Целевич, Юр. Кміт, Зен. Кузеля, Ос. 
Чайківський, Вас. Герасимчук, Ол. Сушко, Фед. Голійчук, Ів. Джиджора, Ів. 
Кревецький, Ів. Крипякевич й ин.).
З кінцем 1897р. підніс я справу зреформовання ілюстрованого тижневика "Зоря" на 
літературно-науковий місячник; проект був прийнятий відділом Наук. Тов. ім. Ш., 
і з 1898р. почав виходити "Літературно-Науковий Вісник", а в число редакторів 
вступив від початку і я (заразом з Маковеєм і Франком, пізніше з Гнатюком і 
Франком). Брав у нім дільну участь, особливо в перших роках, коли видавництво 
ставилося на ноги і мені приходилося грати ролю головного редактора (сам я 
містив статті по літературі і суспільно-політичні огляди), і в останніх, 1905 — 6, 
 — коли писав в нім публіцистичні статті в ріжних питаннях дня.
При кінці 1898p., з нагоди святкування століття української літератури, я 
виступив з проєктом заснування осібного видавничого товариства, головно для 
публікацій белєтристичних і популярно-наукових, що не входили в круг діяльности 
Наук. Тов. ім. Шевченка. Товариство мало бути завязане в формі акційної спілки, 
щоб оперти видання українських книжок не на жертвах і субвенціях, як звичайно 
видавано їх дотепер, а на доходах розпродажі. Коли сума акцій дійшла 3 тисяч 
гульденів, завязано весною 1899р. "Українсько-руську видавничу спілку"* 
(*Українсько-руська видавнича спілка — популяризувала кращі твори світової та 
української літератури. До 1912р. працівниками й редакторами її були І. Франко 
та В. Гнатюк. З 1899р. по 1917р. випустила понад 300 видань белетристичної і 
науково-популярної літератури) — товариство, яке під формою акційної, 
промислової організації все змагало до просвітних і культурно-національних цілей 
і згодом стало найбільшою українською видавничою інституцією, перейнявши в 
1904р. і "Літературно-Науковий Вісник" (якому фірма Наукового Товариства ім. 
Шевченка — наукової інституції, підпомаганої субвенціями краю і міністерства, не 
рідко ставала на заваді в свобіднім вислові своїх гадок). В сій Спілці я з 
початку займав місце голови надзорчої ради, а пізніше, коли надзорчу раду 
злучено з дирекцією, — голови дирекції, й брав і досі беру діяльну участь в 
видавничій і в адміністраційній діяльности.
У власній науковій роботі, окрім поменших наукових статтей, рецензій, білших або 
менших матеріялів, міщених головно в Записках, я з початку львівського життя 
багато віддавав часу археографії, продовжуючи архивні заняття, ведені в 
попередніх роках. Засновуючи в Наук. Тов. ім. Шевченка археографічну комісію, я 
предложив їй план видань, і з того плану забрався до видання люстрацій і 
інвентарів королівщин Західньої України XVI в. — незвичайно важного джерела для 
історії суспільних, економічних і національних відносин того часу. Для сього 
відбув я в 1895р. нову подорож по архивах і починаючи з року 1895 видав чотири 
томи в серії: "Жерела до історії України-Руси", що містять люстраціЇ 1564 — 5 і 
1570 p.p. королівщин галицьких, холмських і подільських; зібрана-ж мною тоді-ж 
колекція інвентарів в переважній части зісталася невиданою, за браком часу: 
видав я з неї лише кілька найстарших інвентарів в Записках Наук. Тов. ім. Ш. 
Відірваний иншою роботою — головно коло Історії України-Руси, я вернувся до 
архивальних занять потім, збираючи матеріял для огляду суспільно-економичного 
життя України в XV — XVI в. і разом з друком V т. Історії випустив перший випуск 
тих матеріялів.
Написання суцільної історії України рано, ще в київських часах, стало моєю 
задушевною гадкою, до певної міри питанням чести своєї й свого покоління, 
супроти того, що й найвидніші репрезентанти української історіографії старшої 
генерації тоді ще вважали се річею, для якої час іще не наспів, бракує 
матеріялу, зістаються величезні прогалини і т. д. В своїх гадках мав я тоді 
написання історії короткої й загально-приступної, в трьох невеликих томиках, 
які-б обіймали старий, литовсько-польський, і новий період. Зайнявши катедру, я 
сім семестрів з ряду (1894 — 7) читав загальний курс історії України. Повторений 
потім вдруге ще раз в р. 1898 — 1901, курс сей мав послужити мов би скелетом тої 
задуманої історії. Кажу: скелетом передовсім тому, що курс сей слідив лише 
провідну нитку політичної історії, не вдаючися в історію культурну, огляди 
устрою, економічного життя і т. д., що потім зайняли таке важне місце в 
остаточній реалізації плану. (Курс сей відповідає в томі І гл. З, 5 і 6 і 1 
екскурсу, в т. II гл. — 1 — 3, в т. III гл. 2 — 3, цілому т. IV, потім наступала 
історія козачини до знесення автономії України; а гл. 1 — 2, 4 і другий екскурс 
тому І, гл. 4 — 7 тому II, гл. З і 4 тому III і цілі т. v і VI зовсім або майже 
зовсім не входили тоди, а й те, що потім увійшло в Історію, увійшло в далеко 
повнішій і детальнішій формі). Близше розглянувшися, прийшов я скоро до 
переконання, що розпочати діло треба не такою популярною й короткою, а ширшою й 
строго-науковою історією України, яку-б потім можна переробити в коротку й 
популярнішу. З початком 1897р. я приступив до занять для сього курсу, війшовши в 
менше звісні мені перед тим сфери передісторичної колонізації України, 
індо-европейської гльотики і старинностей та слов'янської праісторії. Протягом 
1897 і 1898р. був написаний І том і при кінці 1898р. був видрукований — вихід 
його припав на час грандіозного, як на тодішні галицькі обставини, і поважного 
святкування ювілею українського відродження, урядженого Наук. Тов. ім. Шевченка, 
в організації якого я брав дуже діяльну участь, і, як казали, мав велике 
вражіння зробити своєю промовою на комерсі на тему ваги моменту й потреби 
інтензивної національної поступової роботи.
В Галичині сей початок Історії був прийнятий з великим заінтересуванням, можна 
сказати, з ентузіязмом. Але на прозьбу про допущення до Росії відповіддю була 
абсолютна заборона. В наукових кругах російських і польських книгу грунтовно 
замовчано, як і взагалі цілу Історію; та і з українських істориків-спеціялістів 
ніхто не дав оцінки чи навіть статті про неї. Не вважаючи на се, я вів з цілим 
напруженням розпочати діло і протягом 1899р. був написаний і виданий т. ІІ, 
протягом 1900р. — том III, що закінчував собою давній період української 
історії. Цілість зпочатку я надіявся вложити в 5 — 6 томів, пізніше, коли на сам 
давній період пішло три, — числив на 7 до 8, аж доки огляд 
суспільно-політичного, економічного й культурного життя XV — XVII в.в., 
розрісшися на цілі два томи, не переконав мене, що ще багато томів буде 
потрібно, аби довести історію України до початків XIX в.
Супроти сеї роботи, яку я вважав, так казать, задачею свого життя, відсував я 
все, що можна було відсунути; але не можна було відсунути роботи в Наук. Тов. 
ім. Шевченка, Записках і ЛНВіснику, а хвиля приносила часом і инші роботи. Так, 
коли в 1899р. мав відбутися в Київі археологічний з'їзд з участю також галицьких 
учених, я видвигнув і поставив ребром питання про допущення рефератів на 
українській мові. Було то перше гостре поставлення українського питання на 
російськім грунті (воно й дало привід всім ворогам українства в Росії вилляти 
потоки яду й помий на мене, як провідника в сій справі), і треба було 
задокументувати, що за сими претензіями на признання наукової української мови 
стоїть і дійсна наукова робота. Для того організоване було бюро в Наук. Тов. ім. 
Ш., зібрано 30 наукових рефератів, які по недопущенню української мови на з'їзді 
в цілости або в резюме були видруковані в Записках (в двох спеціяльних великих 
томах і в инших книжках Записок), а в тім було й власних моїх кілька більших 
рефератів, окрім дрібніших комунікатів. З другого боку, богато спокою й нервової 
сили забрали непорозуміння, які виникли в р. 1901 в Наук. Тов. ім. Ш. зі сторони 
людей невдоволених чи то концентрацією засобів і енергії Наук. Тов. ім. Ш. в тім 
науковім плані, який був переведений в попередніх роках, чи то подражненних 
ріжними особистими моментами. Атака була поведена на людей, близьких мені, яким 
я хотів за помічю дрібних подміг і занять в Товаристві забезпечити можність 
наукової роботи; розжалений тим, я скинувся літом 1901р. головства й инших 
занять в Товаристві. Але коли показалося, що опозиція зовсім не має охоти 
забратися сама до організації наукової роботи хоч би по свойому планові і почала 
мене просити вернутися, а до сього також нахиляли мене й голоси Українців з 
ріжних боків, вернувсь я знову до роботи в Товаристві, постановивши не звертати 
по можливости уваги на виходки опозиції; що, правда, супроти піддержки, яку 
давала мені переважна маса членів, ся опозиція потім значно слабла з року на 
рік, зчаста повторюючи зрештою, що против мене самого нічого не має. За всім тим 
дало се багато прикрого, а певною компензатою служила мені лише моральна опора, 
яку давала сім'я і кружок інтелігентних і характерних людей, співробітників в 
науковій, культурній і громадській роботі, що окружив мене і піддавав духа в 
роботі для культурного подвигнення української народности.
Серед описаних клопотів написаний був протягом 1901р. IV том Історії і 
розпочатий V (1902); четвертий том я хотів видати разом з п'ятим, по укінченню 
його. Але 1903р. приніс ріжні инші справи й плани. З початком того року я дістав 
від вільної російської школи в Парижі запросини прочитати в ній курс з 
української історії. Я прийняв радо сю пропозицію: в мені в тих роках виросло 
переконання про крайню потребу популяризувати й маніфестувати українську наукову 
роботу й її результати супроти умисного ігнорування, яким, очевидно, надіялися 
її на смерть замовчати неприхильники українства, та дорогою видань на инших 
мовах постаратися проломити заборону наукових українських публікацій в Росії. З 
тою цілею вже в 1900p. і пізніше удававсь я до ріжних німецьких видавничих фірм 
з пропозицією німецького видання своєї Історії, але незвичайність предмета 
(порівняти аргумент Гауча!) і великі розміри праці ставали на перешкоді — 
видавці відповідали відмовою. Тепер пропозиція паризької школи відогріла сі 
плани і гадки, і я постановив прочитати в паризькій школі короткий загальний 
курс української історії, і слідом обробити його для видання в російській і 
якійсь европейській — напр., французькій — мові, а заразом використати сю 
подорож для завязання особистих зносин для популяризації української ідеї (так я 
заразом дістав запросини прочитати відчит в Берліні в товаристві російської 
молодіжи і т. и.) Сі надії на популяризацію українства відчитами мало 
справдилися; молодь російська інтересувалася питаннями економічними й 
політичними, а українська історія й українство для неї були річами мало 
цікавими; але навязані були деякі зносини в Парижі й Лондоні, уложені умови про 
французьке видання малої історії й німецьке великої (щоправда — на мій кошт). 
Вернувшися з подорожи в травні 1903р. (відчити в Парижі читалися в квітні і 
початок травня, потім я був ще в Лондоні, Липську й Берліні), я засів з 
завзяттям за оброблення російського курсу української історії, якому дав назву 
"Очерка истории украинского народа"; протягом літа він був написаний майже весь. 
Але сю amore* (*Любов (іт.)), в надії великої користи для зросту української 
ідеї, написану роботу стріли зараз всякі трудности — з перекладом на французьке 
і з виданням російського тексту. Видавці не хотіли брати такої непевної з 
цензурного і навіть нецензурного погляду книжки. Один з дуже ліберальних 
видавців відмовлявся побоюванням, що схема української історії, розходячися 
різко з принятою схемою руської історії (напр., включення давньої Руси), накличе 
на книжку некорисий осуд зі сторони російських наукових кругів. Нарешті по 
довгих митарствах я рішив друкувати й Очерк на свій риск; літом 1904р. він був 
видрукуваний і завдяки тому, що під той час зачалася "весна" 
Святополка-Мирського, — був випущений і в світ, з огляду — як зазначила 
резолюція цензури — на спокійний і обєктивний тон, яким був висловлений сам на 
собі нецензурний зміст.
Підкинчуючи "Очерк", я в осени 1903р. взявся до перегляду І тому Історії для 
нового видання (перше, друковане лише в 600 примірниках, розійшлося вже в 
1901р.), — тому що треба було зачинати німецький переклад — з справленого тексту 
другого видання. Була се тяжка робота, бо більшу половину тому переробив майже 
наново (в зв'язку з ріжними доповненнями і використанням нового або в І вид. не 
використаного матеріялу). Вона зайняла цілу зиму й весну 1903 — 4 року; за той же 
час було написано кілька статей з цілею популяризації української наукової 
роботи: статті для петербурського академічного збірника, у редакції якого я 
допросився, що їх надруковано українською мовою, і статті про Наук. Тов. ім. 
Шевченка для Журнала Мін. Нар. Просв. і Archiv'a f&#252;r slav. Phil.* (*Архів 
слов'янської філософії (нім.)), та де-які дрібні праці.
Літо 1903 року зайняли публичні курси, уряджені у Львові, головно в інтересах 
української молоді, що мала прибути — й дійсно прибула з Росії. Тоді ж випустив 
я IV том Історії і взявся до V-го. Кінець 1904p. приніс мені радісну вістку — 
допущення до Росії Історії, наслідком горячого й різкого листу, написаного мною 
до тодішнього міністра Святополк-Мирського. Але се допущення задавало нову 
роботу; тт. II і III Історії розійшлися, треба було ладити нове видання, яке я 
хотів основно переглянути. Стративши надію докінчити т. v, я переглянув і 
дописав глави, що містили в собі огляд суспільно-політичного устрою українських 
земель під польсько-литовським режімом і випустив їх як першу частину тому 
п'ятого весною 1905р.; за тим пішло нове видання II тому, а з кінцем року — III 
тому.
Тим часом хвилі визвільного руху в Росії підіймалися все вище й вище. В Галичині 
з кінцем 1904p. розпочав я був в Л.-Н. Віснику кампанію з проводирями 
української національно-демократичної партії, яку підозрівано тоді в планах 
нового компромісу з польськими панами ситуації. Виступив против занедбування 
реальних потреб української людности, засліплювання суспільними ефектовними 
фаєрверками, що закривали очі на ті потреби (притоку дала справа будови театра і 
закладання приватних шкіл, але полєміка мала загальніший підклад). Але ще 
частіше тепер став відкликатися на питання дня в Росії, в листах і в статтях — в 
Л.-Н. В., і в російських газетах — в "Сині Отечества" і "Киевских Откликах", по 
українському питанню в Росії й польсько-українським відносинам в Галичині 
(більша стаття: К польсько-украинским отношениям в Галиціи, вийшла осібно, инші 
вичислені в хроніці Л.-Н. Вісника за той рік). Тодіж (літом 1905р.) приладив я 
нове видання "Очерка", де розширено огляд новішої історії й сучасного стану 
українства (випустив я його в квітні 1906, не чекаючи розпродажу старого — бо 
бажав ним відізватися на питання дня), й статтю про українське питання для 
збірника Russen &#252;ber Russland. Та національне і спеціяльно українське питання не 
мало симпатії в російських ліберальних кругах, і писати в чужих газетах було 
трудно: прийшлося стрінутися з браком співчуття у редакцій і залишити їх. 
Вирисувалася крайня потреба в російськім органі для українського питання, і сю 
потребу я дуже пропагував в листах до земляків, а під осінь 1905p. вибрався на 
Україну, щоб позондувати український рух і поагітувати за заложеням органу. 
Побувавши в Київі, Одесі й Харкові, я набрав надії на можливість зреалізування 
сього плану і збірався виїхати в сій справі до Петербургу. Але страйки, маніфест 
17 жовтня, чорно-сотенні погроми, вкінці (псевдо) ліберальний курс і нові 
постанови про пресу змінили зовсім ситуацію: на першу чергу виступило заснування 
українських газет, що закладаються з початком 1906p. по ріжних містах, а брак 
усякого порядку, урядовий терор і т. и. та повна непевність завтрішнього дня не 
дають іще можности ніякої трівкої організації.
Тому з осінню 1905p. вернувся я до роботи коло Історії, докінчив давно розпочату 
II частину V тому (випущену на початках 1906 року) і прийнявся за том VI 
вилучивши туди огляд економичного й культурного життя, яке первісне надіявся 
змістити в томі п'ятім, та спішачися швидше приступити до часів і подій, від 
яких рахують українську історію в звичайних поглядах на неї. Під початок 
літнього курсу огляд економичного життя, розпочатий ще в 1904р. і потім 
залишений, був скінчений. Разом з тим займався я організацією роботи коло 
спорядження корпусу актів до історії козаччини, неминуче потрібного супроти 
того, що від кінця 1880-х pp. перервалася всяка систематична робота на сім полі. 
Проект такий був мною предложений в Товаристві ім. Шевченка ще весною 1905р. 
(видрукований в 24 випуску Хроніки Товариства). Молоді археографи, підховані в 
моїм семінарі, мали розібрати між собою поодинокі партії в історії козаччини й 
зайнятися призбиранням до них актового матеріялу в невикористаних або мало 
використаних рукописних збірках Київа, Харкова, Петербурга, Москви, Кракова, 
Варшави і т. и. Від літа 1905р. організовано археографичні експедиції до 
Харкова, Москви, Кракова, Варшави, Петербурга, а члени їх мали приступити слідом 
до оброблення й приготовання до друку тих колєкцій.
Велика честь і утіха в тім часі стріла мені зі сторони моїх учеників і 
прихильників, що з нагоди десятиліття моєї наукової й громадської праці в 
Галичині пошанували мене виданням розкішного збірника: задуманий він був в осени 
1904, коли десятиліття скінчилося, а вийшов в лютім 1906р. і на комерсі в 
тіснішім кружку учеників і товаришів був мені доручений. Припало се як раз на 
вихід II частини V тому і першого тому німецького видання Історії.
Львів, 1906, березень
З 1906р. діяльність Грушевського стала все більше переноситься на Велику 
Україну, до Київа. З трівогою помітивши, що новонароджена тамошня преса не 
досить використовує зроблене за останню чверть століття на галицькім грунті 
спільними силами робітників цілої України і замикається в тіснішім крузі 
місцевих інтересів, Гр. агітував за перенесення до Київа "Літ.-Наук. Вісника" й 
инших видань, відкриття в Київі відділу львівської книгарні Наук. Тов. ім. 
Шевченка, переселення до Київа молодих галицьких публіцистів і дослідників, а 
також старався і про відновлення і поширення своїх персональних зв'язків з новим 
політичним рухом. Літом 1906р. Гр. виїхав до Петербургу, де тоді засідала Перша 
Державна Дума, брав живу участь в життю Укр. Фракції, Укр. Клуба і в редакції 
заснованого тоді "Украинскаго Вестника". Статті, друковані в тих роках, 1905 — 6, 
він випустив слідом осібною книжкою п. з. "Освобожденіе Россіи и украинскій 
вопрос", і окремими відбитками. З кінцем 1906р. видання "Літ.-Наук. Вісника" 
було перенесене до Київа, і в нім звичайно щокнижки появлялись статті Гр. на 
тему українського життя та будили чималий інтерес. Статті з попередніх років 
(1905 — 6) на сі теми він видав також під заг. "З біжучої хвилі". Брав якийсь час 
близьку участь також в редакції щод. часописи "Рада". З організацією 
Українського Наукового Товариства в Київі (весною 1907р.) був вибраний його 
головою і дбав про можливо тісний контакт обох наукових товариств, львівського і 
київського, котрих був головою і редактором, або співредактором видань. Тогож 
(1907) року, на бажання петербурського добродійного товариства написав популярну 
історію України "Про старі часи на України", яка з того часу багато разів 
передруковувалась і перекладалась на инші мови. Захопившися в тих роках 
українським і світовим мистецтвом, став підготовляти видання ілюстрованої 
історії України — котре випустив потім, 1911р., і воно мало великий успіх: 
протягом півроку розійшлося перше видання в 6 тис. примірників, і було повторене 
слідом, ще з більшою скількістю ілюстраційного матеріялу. Паралєльно готовив 
книгу з історії европейської культури, в формі подорожніх заміток (друкувалися в 
Літ.-Наук. Віснику під заголовком "По світу"), задумуючи так само багато 
ілюструвати її — але сей план розбила війна. Вернувся також до белєтристичних 
інтересів своєї молодости, друкуючи в Літ.-Наук. Віснику під ініціялами М. З. 
короткі начерки й оповідання, котрі пізніш, в 1918р., зібрав у двох серіях "Sub 
Divo" і "З старих карток".
Серед сих ріжноридних інтересів і занять і частих переїздів і подорожей головне 
наукове діло "Історія України-Руси" посувалось в дещо помалішім темпі.
В 1907p. вийшов том шестий — присвячений економичному й культурному життю; 
1909p. том семий — з історією козаччини до р. 1625; перша частина VIII тому (pp. 
1625 — 1638) — тільки 1913. Сі останні томи вимагали інтензивної архивальної 
роботи; крім того багато часу було віддано перерібці для нового видання т. iv 
(1907) і т. І (третє видання 1913р.), а також перекладам. Помічаючи, що його 
українське видання не поширюється в наукових кругах російських і всіх тих, що 
звикли черпати свої відомості тільки з російських видань, Гр. почав видавати в 
перекладі поодинокі частини "Історії України". 1910 випустив п. з. "Кіивская 
Русь" частину першу І тому, далі, в pp. 1913 — 14 два томи "Исторія Украинскаго 
Казачества" (переклади з VII і VIII тому, до р. 1623); редакція сих перекладів 
забирала багато часу. Випустив в сих роках також два перероблені і доповнені 
видання "Очерка історіи Украинскаго Народа" (1911 і 1913). Далі займався також 
популяризацією ("Про батька козацького Богдана Хмельницького" в вид. "Лану", в 
р. 19), а в pp. 1911 — 12 з гуртком молодших популяризаторів (Ю. Сірий, Г. 
Терниченко й ин.) видавав тижневик для селян "Село"* (*"Село" — українська 
щотижнева ілюстрована газета. Видавалася в Києві з вересня 1909р. по лютий 
1911р. На базі "Села" з березня почала виходити газета "Засів" (1911 — 1912 
рр.)). Свої статті, друковані там 1912р., випустив окремою книжкою п. з. "Про 
українську мову й укр. школу", яка була арештована цензурою, але випущена 
постановою Київ. Судової Палати. Випустив тогож року розкішно видану і багато 
ілюстровану старим українським графічним матеріялом, популярну перерібку 
відповідних розділів своєї історії п. з. "Культурно-національний рух на Україні 
XVI і XVII вв.", що мав чималий успіх, завдяки також композиціям В. Г. 
Кричевського, що брав діяльну участь в ілюстрації сих видань.
Одночасно не переставав займатися галицькими справами, різко виступаючи против 
опортуністичного курсу нац.-демократів. Статті на сю тему випустив весною 1911р. 
під заголовком "Наша Політика", яка викликала доволі сильне вражіння, але була 
прийнята за виразний casus belli* (*привід для війни (лат.)) провідниками 
нац.-демократів, які всевладно правили львівською укр. громадою. Доходячи в тім 
часі нової угоди з польськими кругами, вони рішили за всяку ціну зробити Гр-го 
"нешкідливим" і дали йому битву на грунті "Наук. Тов. ім. Шевченка". На загальні 
збори весною 1913р. була випущена анонімна брошюрка, наповнена фантастичними 
цифрами і вимислами, і зібрано всіх, хто стояв під керуванням тих н.-дем. 
провідників. Гр-го обрано головою, але всіх його співробітників з попередніх 
років провалено. Гр. прийняв вибір на кілька місяців, щоб докінчити де-які 
розпочаті видання, і в осени зрікся головства і редакторства, скінчивши на 116 
т. "Записок". З огляду на такі прикрі відносини, постановив зріктися також 
катедри в університеті, коли скінчиться 20 літ служби: 1 вересня 1914 року, се 
дасть йому право на зменшену пенсію, і змогу вповні перенести свою роботу до 
Київа. В зв'язку з сим запроєктував Київському Науковому Товариству використати 
юбілейний — 1914 рік (століття народин Шевченка) для поширення своєї наукової 
організації. Тому, що новий виділ Н. Тов. ім. Шевченка рішив свої "Записки" з 
наук. часописи, якою вів Гр., перетворити на збірку самих тільки розвідок 
(скасувавши відділи хроніки і бібліографії), Гр. запроєктував Київському 
товариству приступити до видання наукового трьох-місячника українознавства п. з. 
"Україна" і взяв на себе редакцію (відповідальним редактором згодився стати К. 
П. Михальчук, технічну редакцію взяв Д. І. Дорошенко). Також рішено було 
приступити до видавання матеріялів археографічних і етнографічних. Пок. 
Семиренко, що рікрічно підтримував видання Товариства грішми, згодився збільшити 
на се свою підмогу.
Але тут прийшла війна і поруйнувала всі плани. Вона застала Гр-го на літнім 
спочинку в Карпатах, відти, не моючи змоги ні виїхати до Київа ні вернутись до 
Львова, він виїхав із сім'єю до Відня; виїхавши потім до Італії, списався з 
київською ріднею і знайомими, і рішив через Румунію виїхати до Київа. Але вже з 
початком війни був виданий секретний наказ: коли-б приїхав, обшукати і без 
огляду на результати трусу вислати на Сибір. Коли в середині листопаду Гр. 
приїхав з сім'єю до Київа, Гр. арештовано, помешкання ошукано, а потім, в грудні 
дано наказу обшукати також і помешкання у Львові — що був тоді в російській 
окупації. Хоч сі труси не дали ніяких обтяжуючих вислідів, в лютім 1915р. Гр. 
призначили на висилку етапом на Сибір, але петербурським знайомим, як 
іронізувало "Н. Время" в останні хвилі вдалось "вставити букву М": замість до 
Сибіри призначено на висилку до Симбірська і під охороною городового вивезено і 
віддано симбірській поліції, а слідом виїхала туди-ж його родина. В Симбірську 
Гр. прожив до осени того р., — за проханням російської академії восени його 
переведено до Казани, як міста більш придатного до університетських занять, а 
рік пізніше до Москви, все під "явний нагляд поліції", що позбавляли його права 
педагогічної і ріжної иншої діяльности. В Симбірську і Казани Гр. взявся до 
оброблення популярного курсу всесвітньої історії, в двох ціклях узшому 
(популярнішому) і ширшому (більш науковому). З переводом до Москви мав змогу 
взятись до продовження своєї "Історії України", яку війна перервала на описі 
Зборівської битви. Оброблену частину, 1638 — 1648, випустив, живучи в Казани, як 
II частину VIII тому в р. 1916, в Москві докінчив історію війни 1649р. і довівши 
огляд до весни 1650 року видрукував в Москві, як третю частину VIII тому 
(видання се було закінчено вже по виїзді Гр-го з Москви і властиво не вийшло в 
світ, і потім Гр. передрукував, його в Видні в 1922р., з одинокого примірника, 
одержаного з Москви з оказією). Почав друк також своєї "Всесвітньої Історії", 
котрої І ч. вийшла в Петербурзі в р. 1916. В Москві брав участь в редакції 
"Українской Жизни" й тижневика "Промінь", займався організацією україн. 
видавничої спілки і наукового товариства.
Революція визволила Гр-го з сього заслання і перервала сі заняття. Вибраний 
головою Української Центральної Ради при її організації й викликаний її 
телєграмами до Київа, Гр. приїхав у березні, потерпівши в дорозі нещастя: вагон, 
в котрім він їхав, згорів в дорозі, і в нім значна частина рукописей і книг. Ще 
більше подібне нещастя спіткало його рік пізніш, коли фамільний дім Гр-х був 
спалений підчас обстрілу Київа, і в нім згоріли всі рукописи, цінні колєкції 
укр. мистецтва і бібліотека.
Чотирнадцять місяців існування Укр. Центральної Ради (березень 1917 — квітень 
1918), котрого Гр. був весь час головою, наповнили його час перед усім 
політичною роботою, але поруч того він писав і на біжучі політичні питання, 
друкуючи статті (спочатку в час. "Нова Рада", потім в "Народній Волі") й окремі 
брошюри ("Хто такі Українці і чого вони хотять", "Звідки пішло українство", 
"Вільна Україна", "Якої ми хочемо автономії і федерації", "Українська Центральна 
Рада й її універсал"). Друкував також популярно-наукові річи (Всесвітня Історія, 
кн. 2 і 3, "Переяславська умова України з Москвою"), та передруковував свої 
давніші писання новими виданнями. Робив се не тільки з огляду на вимоги моменту, 
але і для заробітку, бо стратив всі инші джерела своїх прибутків і жив виключно 
літературним заробітком, бо праця в Ц. Раді ніякого доходу не давала.
Після гетьманського перевороту Гр. жив у Київі інкогніто, зчаста міняючи місце 
прожитку і шукаючи спочинку від тяжких переживань в літературно-науковій праці. 
Виготовив за сей час частини 4, 5 і 6 "Всесвітньої Історії", і в ширшій серії 
книги: "Старинна Історія. Античний світ", "Середні віки Европи". З упадком 
гетьманщини брав участь в засіданнях Наук. товариства, де тоді дебатувалось 
питання про реорганізацію академії, був вибраний також членом Трудового 
конгресу. З початком лютого 1919р. виїхав до Камінця, де редактував якийсь час 
газету "Голос Поділля" і займався роботою над укр. підручниками (Історія України 
для трудової школи). З кінцем березня через Галичину виїхав за кордон, в 
делегації від партії укр. соц. революц. на конференцію II Інтернаціоналу, і взяв 
участь в люцернській конференції (докладне звідомлення про сю делегатську 
діяльність надр. в "Борітеся поборете" ч. 3). В осени того ж 1919р. виступив з 
проєктом організації "Українського Соціологічного Інституту" і одержавши деякі 
кошти для цього занявся цією організацією. Жив у Празі, Берліні, Відні, Женеві, 
Парижі; брав участь в організації часописи Europe Orientale* (*"Східна Європа" 
(фр.)), "Борітеся поборете", "Наш Стяг", друкував в них багато статтей і окремі 
брошури. В 1921p. виступив з делегацією с-рів в II Інтернаціоналу, 1922p. зложив 
і делегацький мандат, з огляду на принціпіяльні розходження, і віддався виключно 
науковій роботі в "Укр. Соц. Інституті". Видав в сім часі книги: Abrege de 
l’Histoire d’Ukraїne, Antologie de litterature ukraїnienne* (*"Коротка історія 
України", "Антологія української літератури" (фр.)) (спільно з донькою своєю К. 
Грушевською), "Початки Громадянства (Генетична Соціологія)", "Початки 
соціялістичного руху на Україні й женевський соц. гурток" (сюспільно зі 
співробітниками), "З історії релігійної думки на Україні". З 1922р., оселившися 
в Бадені, під Віднем, занявся виключно "Історією української літератури" — 
написав чотири томи, з котрих тоді-ж видав три перші у Львові, четвертий 
докінчив і видав уже на Україні, в 1925р. Вибраний з кінцем 1923 року членом 
Української Академії й, одержавши дозвіл на поворот, в березні 1924 вернувся на 
Радянську Україну, до Київа, сподіваючись повести інтенсивну наукову роботу в 
нових умовах на безпосередню користь українських робітничо-селянських мас та 
соціялістичного будівництва України. Двохрічне перебування на Радянській Україні 
вповні доказало можливість продуктивної наукової праці в сих умовах.
 
 
(Із книги: “Михайло Грушевський” — Київ: “Бібліотека українця”, 1998. — С. 26 — 
57.)
 
 
 
 
За життя Михайла Грушевського в Радянській Україні, 1928 року, уся його художня 
проза і його драматичні два твори були зібрані докупи в книжці “Під зорями”, яку 
критика відзначила як дуже визначне явище.
Помер М. Грушевський 1934 року.
 
