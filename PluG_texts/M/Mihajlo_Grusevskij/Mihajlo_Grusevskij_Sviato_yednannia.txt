Шевченкове свято стало традиційним днем єднання поступового українського громадянства з поступовими представниками інших народностей на грунті спільного пієтизму для великого українського поета й проголошених ним ідей. І се не тільки має вже свою традицію, освячену часом, а й глибоке оправдання в самім характері Шевченкової творчості. Ся творчість становить не тільки найвищий національний скарб українського народу, але має велику вагу як високоцінне сполучення глибоко національних настроїв з такими ж настроями гуманності і загальнолюдської солідарності.

Для українського народу, що в Росії й по нинішній час стоїть ще тільки в стадії свого національного розвою, прикладаючи всі старання до того предусім, аби розбудити завмерле національне почуття в своїм громадянстві, відкопати і вичистити засмічене і забите ворожими руками джерело могутніх соціальних імпульсів, яким являється національне почуття, для українського народу, кажу, має високу вартість передусім національна сторона Шевченкових поезій – се глибоке національне почуття, яке сплітає він з загальним гуманним і етичним настроєм. Для всіх, хто цінить національну сферу людського життя або рахується з її стихійною неминучістю, а цінить її етичну, гуманну сторону, – високу вартість мусить мати отой гуманний, глибоко етичний характер Шевченкової національності, свобідної від усякої агресивності, від усяких елементів егоїстичного, зоологічного націоналізму.


 
Правда, деякі подробиці, деякі образи української минувшини в Шевченковій творчості не раз бентежили декого своїм кривавим колоритом і навіть стягали на Шевченка закиди якраз противні – настроїв негуманних, ненависних. Не кажучи про давніші голоси, що виходили головно з польських кругів, останніми часами зробив певне враження голос російського письменника, що своє відчуження від української стихії, до котрої належав він походженням, толкував тими антипатичними нотами, які його вразили в сій книзі живота українського народу – Шевченковім «Кобзарі» [Вл. Короленко. «Записки моего современника», І, вид. 2, с. 385 – 387.]. Такі признання в устах письменника, для котрого гуманний, етичний момент був провідним мотивом творчості, мусив вразити кождого, хоч трохи ближче ознайомленого з духом Шевченкової поезії – настільки вони суперечать основному гуманному тонові сеї поезії.

Розуміється, поезія – не математична формула, і безпосередні почування поета і образи, подиктовані безпосереднім враженням, не раз далеко відбігають від провідних мотивів його творчості. Шевченко не був теоретиком-мислителем, ані практичним політиком, його сила лежала в глибині й імпульсивності його чуття, вражливого і гарячого. Але в основі своїй се чуття було глибоко гуманне, безмірно далеке від усякої національної виключності, націоналістичного канібалізму.


 
Любування в зверхніх ефектах української минувшини грає у Шевченка дуже малу ролю, особливо в пізнішій творчості. Він шукає передусім моральних, етичних вартостей в сій минувшині й зневажливо відкидає зверхній блеск і «славу, куплену кров’ю», коли не знаходить в ній сих моральних вартостей. Без сумніву, елемент етичний, альтруїстичний становить той грунт, на котрім поет відчуває свою зв’язь і солідарність з поколіннями одшедших борців «за честь, славу, за братерство, за волю Вкраїни».

Почуття національної спільності, готовість жертвувати своїм добробутом і спокоєм, найближчими кровними зв’язками для інтересів свого громадянства, свого народу викликала в нім пієтизм для тих, кого мораль пануючих плямила ганебними назвами і викидала згірдливо, як «п’ятно в нашій історії» [Так, очевидно, треба розуміти фразу, яка збентежила душу д. Короленка в його молодечих літах – «не заріже батько сина, своєї дитини…» Тут ідея жертви найближчими кровними зв’язками в ім’я вищої ідеї – хоч і висловлена не досить зручно і через те неестетично.]. Але се почуття національної солідарності в сучаснім і минулім – з поколіннями одшедших носителів сеї ідеї національної спільності – не входить у поета в конфлікт з солідарністю ширшою, яка виходить за межі народного зв’язку і єднає в одну людську сім’ю все людство без різниці елліна і юдея.


 
Для поета, котрому над усе дорогим являється «єдиномисліє і братолюбіє», – се все тільки немов концентричні круги, з котрих круг тісніший своїми більш інтенсивними й безпосередніми почуваннями альтруїзму і солідарності електризує ширші круги: сім’я, котру ідеалізує, шанує й високо підносить поет, рідний край і рідний нарід, що становить центральний культ його поезії, «слов’янська сім’я», що якийсь час під впливом слов’янських ідей одушевляла поета й нарешті людство, в котрім розпливаються його почуття братерства, так що часто не можна відрізнити й вгадати – чи говорить він про братерство народне, чи братерство загальнолюдське, складаючи свої молитви про дарування правди і любові «сій окраденій землі».

Виступаючи всею силою против національного ренегатства й індиферентизму, накликаючи своїх земляків до самопізнання і національного обов’язку – пізнати й полюбити всім серцем «велику руїну» українського життя і віддати свою душу на службу їй, Шевченко далекий від відмежування сього національного життя від почувань і покликів загальнолюдських, від національної виключності і ворожнечі. Широка солідарність спільних інтересів політичних, визвольних зістається його провідною ідеєю від кирило-мефодіївських програм його молодості до останніх днів, коли він накликає громадянство Росії до спільних заходів «громадою» коло розбудження «приспаної волі»…

Се той національний прапор, свобідний від всякої виключності і зоологічного націоналізму, під котрий українське громадянство в Шевченків день скликає до єднання поступові елементи інших народів, готові лучити свої національні почуття з щирим признанням народних прав інших народів і оборону своїх національних інтересів підпорядковувати принципам етичності й гуманності. В нинішні часи оргії націоналізму агресивного, зоологічного сей наш прапор повинен бути дорогий всім прихильникам націоналізму гуманного і етичного, націоналізму, який не ділить і сварить, а єднає на грунті признання загальнолюдських і національних прав кождої людини й кождого народу.


 
Українство досі могло сказати про себе, що воно зіставалося вірним сьому гуманному, ідеалістичному націоналізмові свого великого поета – могло приложити до своєї національної політики з повним правом його останні слова:

Ми не лукавили з тобою,

Ми просто йшли, у нас нема

Зерна неправди за собою, –

і воно повинно приложити всі старання, щоб зістатися і надалі вірними сьому заповітові свого поета і його етичним вимогам. Повинно пильно берегти чистоту свого прапора, перейнятого з рук свого народного пророка, й відмежовуватися від всього, що заносить націоналістичним зоологізмом і неперебірчивим егоїзмом.

Сього вимагають від нашого громадянства не тільки великі заповіти минулого, не тільки солідарність з кращими представниками свого народу, а й завдання його національного життя. Тільки в ім’я такого гуманного, ідеалістичного націоналізму можна накликати до національної солідарності «непомнящего родства» суспільно настроєного інтелігента – той, власне, елемент, який має вартість для нашого національного діла – відбування української «великої руїни». Тільки з ним можна відбудувати «розсипану храмину» українського життя.

Люди, які етику в політиці признають лише в границях корисності, нехай пам’ятають, що національна чесність єдинокорисна з національного становища в данім моменті нашого життя – і довго ще буде единокорисною. Наші національні змагання мусять відмежовуватися від всяких спокус зоологічного націоналізму – навіть в інтересах свого національного розвою.

Але й там, де етика й гуманність не будуть корисними, ми певні, що заповіт нашого народного поета викреше з серць вірних синів його слова сі почуття.


 
Бо інакше були б брехнею наші запевнення в любві і поважанні до його творчості, котрі повторяємо перед світом в сі Шевченкові дні.
