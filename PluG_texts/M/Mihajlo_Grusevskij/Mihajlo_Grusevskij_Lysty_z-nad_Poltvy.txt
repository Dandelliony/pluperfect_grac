Ш[ановна] редакція «Л[ітературно]-н[аукового] вістника» ласкаво дала мені концесію заповнити своїм пером прогалину, котру я добачав у складі сього журналу. Справді, коли від Spectator з-над берегів Дніпра галицькій публіці цікаво довідатися, чим інтересується, тішиться і смутиться закордонна Україна, то, я думаю, й закордонним (правда, нечисленним, але тим дорожчим) читачам буде цікаво довідатися від Observator з-над берегів Полтви, чим жиє Україна-Русь австріяцька; та й мої наймиліші родимці будуть, може, цікаві почути від мене дещо, що не завсіди знайдуть в інших друкованих над Полтвою шпальтах. Отже сміло розпочинаю мої листи з-над берегів нашої славної Полтви, берегів уже ідеальних, відколи львівський магістрат поховав під кам’яним бруком бурхливі хвилі сеї історичної ріки, – але русину доля призначила ролю бути ідеалістом, се його історичне право, і я з повним правом і далі можу собі, пишучи се, декламувати:
Приятным чувством упоенный, вхожу
в отечественный град.
Се холм я вижу возвышенный,
Где церков – матерь руских чад.
Насупротив высокий замок,
Который основал наш Лев:
Се славы рускои уламок,
Счо мѣстить при собѣ Пелтевъ…
Уже з сих віршів кождий читач, котрому не відбили глуздів ювілейні патики на Високім замку, порозуміє, що в мені має до діла не з якимсь Пилипом з конопель, тільки з чоловіком делікатного виховання, опертого на історичних началах. Тому гірко розчарується кождий, хто думає, що я відразу, «по-козацьки» кинуся на якусь злобу дня й із піною на губах почну доводити потребу заснування якоїсь нової спілки або безосновність нападів на фонетику. Чекай, небоже, і ми потрафимо з офіцерами чай пить!
І так починаю more patrum – від попереднього. В історії нашій 1898 рік буде записаний як многоювілейний. Се ім’я належить йому над всяку непевність. Від початку року і до кінця нарід тільки й робив, що святкував ювілеї, і, пригнічений їх многотою, деякі вже й пускав поза ухо, бо не годен був усіх витримати. Не кажу вже за загальніші ювілеї – цісарський, папський, революції 1848 p., але на нашій тіснішій вітчині – кілько то їх було! 250 літ повстання Хмельницького, 100 літ нової української літератури, 50 літ знесення панщини, національного руху на Галицькій Русі, 50 літ Галицької матиці й руської публіцистики, 25 літ Товариства Шевченка і літературної діяльності д-ра Франка… Галицькі поляки зреваншувались, урядивши ювілейні свята Міцкевича, Собеського і увільнення Львова від Хмельницького, а галицькі общероси, проминувши свої локальні ювілеї, заповідають в реванш за святкування століття українського національного відродження святкувати столітній ювілей Пушкіна! Чисто як гриби по дощі…
Головно два ювілеї опанували нашу суспільність: першу половину сього року, найбільше весну і до літніх вакацій – святковано ювілей знесення панщини і відродження Галицької Русі, другу – аж до кінця руського року і далі – століття національного відродження України-Русі й нової української літератури. Ініціативу до сього святкування першого ювілею дав сконсолідований комітет партій народовецької і общеросійської (москвофільської, чи твердої), вибраний 1896 р. для переведення виборів і відтоді законсервований в ролі екзекутивного комітету обох партій; він ще весною 1897 p., під свіжим вражінням останніх виборів до райхсрату, переведених спільно обома партіями, ввізвав усі галицькі інституції обох напрямів, аби вислали відпоручників і зайнялися сим святкуванням.
Я тут мушу зробити маленький відступ – в інтересах зрозумілості для закордонних читачів – про галицьку політичну термінологію, бо хоч у своїх листах я буду говорити про справи культурного й суспільного життя, але в Галичині у нас нині все так пересякло політикою, без ріжниці національностей, верств і становищ, що без сього не одно було б у моїм говоренні незрозуміле, а наша політична термінологія за Збручем відома дуже слабо, бо тутешні газети, з виїмкою «Галичанина», туди не доходять.
Руська суспільність у Австрії ділиться на два напрями – національний і другий, котрий досить тяжко назвати так, щоб обняти всі його нюанси; напрями сі виступають, розуміється, виразніше серед інтелігенції, але в ослаблених формах переходять і між нарід, відповідно до того, хто ним проводить. Національний напрям датується, по загальній застої 1850-х pp., тільки від 1860-х pp., коли на сю дорогу виступила, під впливом української літератури, громадка академічної молодежі; другий напрям дістав у спадщину, з дуже малими виїмками, всі старші генерації австрійських русинів і рекрутується, росо а росо diminuendo, далі. Тепер, чисельно взявши, обидва напрями майже рівні: між молодшими переважає перший, між старшими – другий; між русинами львівського семінару, як мені казали, тепер націоналів більше двох третин, між академіками інших факультетів – ще більше. Квалітативно взявши, перевага лежить рішучо по стороні націоналів, не вважаючи на їх роздроблення; політична і культурна робота ведеться ними, роля ж другої партії переважно сходить на негацію, перешкоду, активну й пасивну, роботі націоналів, ad majorem Рoloniае gloriam .
 
Головну масу національного напряму становлять т. зв. народовці, партія, що виросла з тих перших початків 1860-х pp. і в значній мірі зістає й досі під проводом сих піонерів 60-х рр. [Органи: «Діло» (щоденна газета), «Свобода» (популярна, маленька), почасти «Прапор» (клерикальна, місячник)]. Розрісшися дуже значно, вона має чимало відтінків і фракцій, котрі в’яжуться докупи націоналізмом, що останніми часами все більш рішучо прибирає характер загального, українсько-руського, та опозицією до польсько-шляхетського панування в Галичині, що по-теперішньому значить і опозицію до правительства краєвого й центрального. Ніхто не займався сею партійною статистикою, але я не помилюсь, мабуть, коли скажу, що ся партія, при всіх внутрішніх відмінах, має добрих 9/10 націоналів за собою (не рахуючи, розуміється, баласту тих, що не можуть бути ніякими партизанами, окрім інтересів своєї шкури і жолудка).
Решта ділиться між двома іншими національними партіями – радикальною й клерикально-правительственою. Радикальна партія як партія, як організація, дійсно, дуже слаба [Орган: маленька газетка для народу: «Громадський голос»], хоч радикалізм як напрям змагається сильно і має будучність перед собою; радикальні партизани з часом переважно прилучаються до партії народовців, але й самий радикалізм усе сильніше переходить в маси народовців. Ще слабша клерикально-правительствена партія [Органи – «Руслан», щоденна газета, і почасти урядова «Народна часопись»], але, опираючись на підпору краевого правительства (себто поляків) і митрополітальних сфер, вона має до своїх услуг згадану вже категорію людей з-поза партії. Утворення сих дрібніших партій – річ дуже недавня, вона зв’язана з двома поворотними моментами в політиці народовців.
Народившись як культурний напрям в 1860-х pp., народовство виступило на політичну арену як політична партія тільки з кінцем 1870-х pp. На початку 1880-х pp. воно для спільної боротьби з поляками чи шляхтою вступає в політичний союз з ненаціональною партією, але 1890 р. зриває сей союз, входачи в союз з краєвим правительством (се т. зв. в публіцистиці «нова ера»). Тоді від народовців відділилися їх радикальні елементи і, заявившись против союзу з правительством, утворили свою осібну партію (котрої духовим вождем був неб[іжчик] М.Драгоманов, а органами – двотижн[евик] «Народ», потім «Радикал»).
1893 р. народовецька партія, розчарувавшися в союзі з правительством, вернулася до опозиційної тактики, але при тім вона не злилася з радикалами; перешкода лежала головно в відносинах до духовенства: радикальна партія займала досить вороже становище до нього, тимчасом як народовецька, числячи в своїх рядах дуже великий процент священиків, займала до нього взагалі дуже прихильне і близьке становище; та й охоти до злучення не було у проводирів обох партій, хоч у своїй діяльності вони сходилися в численних точках усе ближче. Зате ся нова переміна в політиці народовців принесла їм нову сецесію: частина народовців під проводом пос[лів] Барвінського і Вахнянина зісталася при союзі з правительством і в союзі з львівською митрополією пробувала зайняти самостійне становище (т. зв. політика «нового курсу»). Так утворилося сучасне груповання націоналів у Галичині.
Осібно стоять руські націонали на Буковині, ріжнячися своєю політичною тактикою: донедавна вони стояли в тіснім союзі з галицькою правительственою партією і взагалі стараються стояти в союзі з правительством, хоч і займають супроти нього далеко більше незалежне становище, ніж галицькі правительствені; але при тім буковинці, маючи ієрархію в ворожих – волоських руках, супроти духовенства стоять на досить неприхильнім або принаймні зовсім незалежнім становищі.
Щодо другої партії, котру я назвав ненаціональною, то в 1860-х pp., як я вже сказав, до неї належала майже вся тодішня старша духовна і світська інтелігенція; се була маса консервативна і по-своєму аристократична, себто неохоча до всякого зближення з народними масами, сильно спольщена і властиво тільки історичною ненавистю до поляка відчужена від поляків: мова родинна і товариська була у неї польська (се почасти заховалося у неї й досі), виховання і культура польські; національна свідомість, дуже неясна, вагалася між проголошеною 1848 р. єдністю з російськими українцями, ідеєю всеросизму (один нарід від Сяну і до Камчатки) і галицько-руським партикуляризмом.
Коли в 1860-х pp. став народжуватись національний, українсько-руський напрям, «хлопська мова» і демократизм націоналів відіпхнули від себе сі консервативно-аристократично-клерикальні верстви, і вони схиляються все ближче до всеросизму, тим більше, що якраз тоді, в період тяжкого упадку Австрії і політичного зросту австрійської Польщі, починають вони діставати матеріальну запомогу з Росії – чи то від самого правительства, чи то від ріжних інституцій. В своїх руках вони задержали ті загальні інституції, що були в їх володінні в момент сього розлому; старе львівське братство XVI в. – т.зв. Ставропігію, багату інституцію, і ще багатшу (тепер її маєток рахують на 2 000 000) нову фундацію – – Народний дім, основою котрої були даровані цісарем «русинам міста Львова» останки знищеного бомбардуванням 1848 р. Львівського університету. Се все давало сій партії значну матеріальну силу – повну перевагу над зложеною переважно з молодиків «без становища» національною партією. Вона називала себе твердою – бо «твердо стояла при історичних основах», чого познакою була її стара «етимологічна» орто- (чи, властиво – како)- графія, звалася ще старою – з огляду на свій вік, або святоюрською – бо провід її вела львівська митрополітальна консисторія при катедрі св. Юра.
 
Поволі вплив і провід над сею партією – великою численно, але дуже інертною, несвідомою і культурно слабою, забирає купка львівських русинів, свідомих москвофілів, що користали з матеріальних російських запомог, стояли на услугах російського правительства і свідомо агітували проти націоналів. Маючи в руках публіцистику, що держалася російськими передплатниками і запомогами (ми чули, що їх газета була часами подекуди там навіть обов’язковою для урядів), вони могли в своїм напрямі дуже впливати на партію, що діставала їх часописи задурно або запівдурно.
Пропаганду їх улегшувало те, що від початку 1870-х pp. кілька разів від певних груп народовців виходили проти порозуміння з поляками (проба Лаврівського – газ[ета] «Основа», потім газ[ета] «Мир» неб[іжчика] С.Сембратовича, нарешті «угода» 1890 p.). Супроти того страху і ненависті, які викликало панування поляків у Галичині (що почалося від 1860-х pp.), се давало агітаційний мотив у руки москвофілам: народовців представлювано як польських союзників, зрадників національності, «польську інтригу» (се пустив у Росії Катков ще в 1860-х pp.), головним же агітаційним окликом була «фонетична какографія»; справа ъ і ы роздувалася до значіння питання життя і смерті, незгірше від святого аза і сугубої алілуї московських розкольників; народовецькі видання називано польськими, писаними руськими літерами і т.ін.
Зревольтована сею москвофільською пропагандою стара партія рогом ставала проти народовців; їм замкнено вступ до всіх інституцій, що тоді були в її руках, викинено «Руську бесіду» з Нар[одного] дому; галицька суспільність поділилася неперехідною безоднею на два табори, що невпинно ворогували з собою; на початку 1870-х pp. се було вже докінченим фактом. Молода народовецька партія, виключена від давніших руських інституцій, мусила організувати свої осібні, і так повстав той дивний паралелізм інституцій, що тепер бачимо:
Народовецькі	Твердої, чи москвофільської партії
Товариство ім. Шевченка, засн[оване] 1873 р.	Галицько-руська матиця, 1848 p., ніби наукове товариство, видає тільки на кілька рік по томові «Сводної літописі», о. Петрушевича.
«Просвіта», засн[ована] 1869 р. – для популярної літературий народної освіти	Общество ім. Мих. Качковського, з тою ж організацією, засноване на гроші, що пожертвував М.Качковський, галицький совітник судовий.
Народна рада, політичне товариство, засн[оване] 1885 р.	«Русская рада», засн[ована] 1871 р.
«Руська бесіда» (клуб для товариської забави), від 1861 р.	«Русское касино».
Клуб русинок, від 1892 р.	«Общество русских дам»
«Боян», співацьке товариство, від 1891 р.	«Муза»
Інститут св. Миколая («общие квартиры») для учеників гімназій.	Бурси Народного дому і Ставропігії
Студентське товариство «Академічна громада»	Тов[ариство] «Друг»
Газети	Газети
Щоденне «Діло».	Щоденний «Галичанинъ».
Літературна – двотиж[невик] «Зоря», тепер – «Літературно-наук[овий] вістник».	«Бесіда», тепер зреформований на місячник «Живое слово».
Популярна – «Свобода» (давн[іше] «Батьківщина»).	«Русское слово».
Книжечки «Просвіти».	Книжечки Общества ім. Качковського.
Сей паралелізм особливо характерний у нас у Галичині, краї біднім і слабо культурнім, де звичайно ні одно видавництво не може з передплатою вийти без дефіциту. Подумати, кілько сили марнується в сім паралелізмі…
Є, правда, дещо й без паралелей, напр., народовецьке Товариство педагогічне, запомогові товариства для школярів – «Шкільна поміч» і «Руслан» (їх заступають згадані бурси і запомоги Народ[ного] дому і Ставропігії); взагалі «тверді» майже не мають приступу до шкільництва. Далі народовці мають важну економічну інституцію – «Дністер» («страховое общество» і при нім щадниця – «сберегательная касса»), вони ж мають перевагу в «Народній торговлі» – товаристві, заснованім на складкові гроші для витворення руського купецтва, – се спілка, що має в краї 13 великих корінних (бакалійних) магазинів. Не мають майже тверді наукових видавництв, і в усякім разі те, що вони видають часом, ані в порівняння не може йти з новішим науковим рухом націоналів. Зате вони мають аж дві багаті інституції – Нар[одний] дім і Ставропігію. Правда, ті інституції особливого життя не показують, як і взагалі діяльність «твердих» інституцій більше сходить на консервування того «твердого», реакційного і антинаціонального напряму, маніфестування його ut aliquid fecisse videatur супроти народовецького руху, агітування й інсинуювання на сей останній, деморалізування молодежі через ті бурси і ріжні подачки та стипендії – взагалі марнування гроша, зібраного руським народом на культурні потреби, та тих заграничних пособій – і ослаблювання руських сил в теперішній тяжкій боротьбі.
Сього тим більше треба жалувати, що між тими твердими і «потвердими» (твердуватими), особливо на провінції, є дійсно чимало людей чесних, характерних, щирих патріотів, що радо посвячуються народній роботі, тільки збаламучені тою москвофільською агітацією, відвертаються від народовецької організації та сліпо йдуть за командою львівських матадорів та їх сліпих адептів на провінції.
Се було причиною, що народовці віддавна пробували зблизитися з сими твердими та, виемансипувавши їх з-під впливу москвофільської преси та її штабу, сконсолідуватися на ґрунті практичної роботи, бо, ясна річ, що практична робота на селі для кождого патріота може бути тільки одна, чи для народовця, чи для «твердого», аби тільки він не давав себе баламутити і не віддавав своїх сил замість позитивної роботи за ъ і ы і т.ін. Тільки се все не удавалось: москвофільська преса не тратила свого впливу, а москвофільський штаб, котрому народні інтереси Галицької Русі не більше лежали на серці, як інтереси китайської політики, бо він залежав від ласки міродайних російських сфер, і сюди була звернена його політика, – сей штаб заєдно бороздив сьому порозумінню, щоб не випустити з-під свого впливу ту тверду масу, без котрої він, розуміється, не мав би ніякого значіння.
Так, я вже згадував, у 1880-х pp. народовці були нав’язали союз з твердими, але вкінці, знеохочені до найбільшого степеня вічною перфідією й ворогуванням їх проводирів, розірвали його, надіючися опертися на правительстві. Розірвавши союз з правительством, народовці знову кількома наворотами пробували відновити союз з твердими, можливо, усунувши їх москвофільських провідників, але з сього не виходило нічого. Нарешті восени 1896 p., коли пок[ійний] митрополит попробував силою свого єпископського впливу притягнути духовенство для правительственої партії (що тоді заманіфестувалася для сього клерикальною, прибравши ім’я «Руського католицького союзу»), провінціальне духовенство, виступивши як один муж против сього, силою реакції взялося до консолідації й утворило новий політичний ареопаг, з людей обох партій, усунувши львівські політичні клуби, щоб усунути перешкоди від москвофілів, і йому поручило переведення виборів до райхсрату 1897 р.
Я не буду входити в оцінку політичної вартості сього союзу як явища політичної тактики. Мушу сконстатувати тільки, що хоч вибори не дали особливо важних результатів, суспільність, взагалі взявши, була задоволена з сього союзу: обидві партії ішли взагалі згідно в політичній акції, а хоч радикальна партія до союзу не приступила і була йому противна, але робота йшла на практиці досить згідно й із сеї сторони, більшість кандидатів були спільні для всіх трьох партій. Тільки правительствені русини, розуміється, стояли осторонь, бо союз мав характер рішучої опозиції.
Отже, по скінченні тих виборів проводирі сього компромісу, підохочені тим успіхом, задумали задержати той сконсолідований виборчий комітет в ролі екзекутивного комітету надалі, і на перший початок дали йому ініціативу святкування знесення панщини і відродження Галицької Русі, щоб зробити з нього величаву політичну маніфестацію всеї Русі супроти шляхетсько-польських верств, та поручили йому скликати для сього відпоручників львівських інституцій обох партій.
Се була рішуча помилка, як би не було з політичною консолідацією: тимчасом як тут роблено навмисно так, щоб поминути москвофільський штаб і взагалі всякі скрайні елементи, тепер поручалося народовцям засісти до роботи з відпоручниками головних твердинь москвофільства, і то до якої роботи – святкувати не тільки знесення панщини, справу, отже, чисто соціальну і політичну, що не мала нічого до ріжниці національних і культурних напрямів, – але й національне і культурне відродження Галицької Русі, святкувати з тими, що відцуралися розпочатої 1848 р. праці, виреклися своєї національності, заманіфестованої тоді, і потім усі сили уживали якраз на те, аби відновлене народовцями 1860-х pp. се відродження спинити, здискредитувати, споганити.
 
Правда, деякі «хитрі малороси» з-поміж народовців потішали себе, що, мовляв, коли тверді прилучаються до святкування відродження 1848 p., то тим самим способом завдають брехню своїй пізнішій абдикації, признають себе до нашого табору. Коли б так, то тверді і москвофіли мусили б на пам’ять 1848 р. вдаритися покаянно в груди, посипати голову попелом тих усіх інсинуацій, які вийшли від їх партії за ті 20 р. і, признавши, що збочили від принципів, виголошених 1848 p., пристати до народовців. Але такого покаянного настрою у них зовсім не було видно; вони, очевидно, зіставляючи народовцям святкувати 1848 р. так, як вони розуміли, святкували його собі як рік народження [своєї партії] in statu praesenti, котру народовці мовби акцентували, приймаючи до сього святкування.
Ся фальш була відчута в народовецьких кругах. Ряд товариств – Наукове товариство ім. Шевченка, Педагогічне, «Академічна громада» – заздалегідь заявили, що не візьмуть участі в сконсолідованих святах; але й багато народовців, що не спромоглися вийти з солідарності з своєю партією і навіть засідали по ріжних спільних комітетах, не могли потаїти того прикрого чуття, яке будила у них ювілейна спільність з ріжними ноторичними ворогами народовецького напряму. Се відбилося і на самих ювілейних святах.
Як було в своїм часі описано в хроніці «Л[ітературно]-н[аукового] вістника», по уложеному плану мали відбутися маленькі свята по всіх селах, більші – по повітових містах, і нарешті ювілей-монстр у Львові, з вічем, концертом і т.ін. Більші ювілеї пройшли, скільки можна судити, досить середньо, львівський же ювілей рішучо не удався. Не видно було між інтелігенцією одушевлення, а самі ювілейні події не могли його викликати. Комітет нетактовно дав слово на вічі відпоручнику москвофільського «Друга», і академіки «Академічної громади» уважали се провокацією; коли під час промови того відпоручника обізвалися голоси академіків-народовців з застереженням, то се дало повід до бійки.
Се рішучо знеохотило багатьох до сього свята. Прихильники консолідації гудили молодіж, але вражіння від сих голів, порозбиваних москвофільськими патиками, робило свій вплив. Неохота до консолідації стала все сильніше прокидатися в народовецьких кругах. До сього прилучилося поведения москвофільської преси: тимчасом як народовецька совісно дотримувала даного при уложенні союзу поручення пресі обох партій – оминати всяке межипартійне дражнення, москвофільська не переставала нападати на народовство, на «какографію» (фонетику) і т. ін.
 
З поводу статей д.Маковея в «С[анкт]-Петербургских Ведомостях» «Галичанин» розпочав формальний похід на народовство. Особливо ж вразила народовців кампанія, котру розпочали москвофіли на «Просвіту»: вони закидали їй, що вона «запродала полякам руські букви», агітували проти неї в своїх газетах, а на зборах Общества імені Качковського в Самборі, літом 1898 p., не пожалували публічної лайки на її адресу. Повід до сього дало те, що сього року на загальних зборах «Просвіти» прийнято фонетичну правопись; ся справа виникала останніми часами на кождих зборах «Просвіти», але що останніми часами в сю справу безпотрібно вліз краєвий сойм, зажадавши (не без участі руських правительствених послів) від «Просвіти», аби вона прийняла фонетичну правопись, то се й дало повід до агітації, що «Просвіта», мовляв, прийняла фонетику, аби не стратити субвенції, продала руські букви; з одного повіту тверді подали спільну заяву, що вони всі вступлять до «Просвіти», коли вона зречеться субвенцій і прийме назад етимологію! Се все вкінці дуже сильно захитало консолідацією, так що тепер трудно навіть сказати, чи вона існує в дійсності. Декотрі з видніших народовецьких проводирів обстають за консолідацією, доводячи їі велику корисність для всякої організації на провінції, але прикре почуття якогось опортуністичного компромісу, видно, муляє у багатьох.
Серед такого настрою відбулося святкування століття «Енеїди», століття нової української літератури і національного відродження; ініціативу взяло Наукове товариство ім. Шевченка, а до святкування забралися націонали вже самі, без участі консолідації. Несвідомо у більшості, свідомо у меншості – се була реакція проти консолідованих, компромісових весняних ювілеїв, і те глухе незадоволення з компромісу, на мій погляд, немало причинилося до ювілейного ентузіазму. Се була маніфестація українсько-руської народності на всі фронти, і се почуття самостійності, незв’язаності відзивалося в святочнім настрої. Взагалі осінні свята удалися далеко ліпше, ніж весняні.
Кульмінаційна точка – львівські свята – випали далеко ліпше, без порівняння з весняним святом. Русь рушилася, як ще не бувало; в театрі не пам’ятали подібного здвигу народу; одушевления було щире, невимушене; дійсно щасливі хвилі були пережиті в ті дні руською суспільністю. За львівськими святами пішли великі свята в Чернівцях, Перемишлі, Станіславові і більші або менші по іншій провінції або у самім Львові і, на мій погляд, дали виразну научку, що українсько-руські націонали повинні шукати джерел сили й енергії не в союзах з посторонніми елементами, а в самих собі, не в компромісах та опортунізмі, а в свідомості тої великої хвилі, яку переживає наша народність, тих обов’язків, які вона вкладає на сучасні покоління, і в тім почутті великої, невичерпаної моральної сили, яка дійсно б’є з теперішнього нашого національного руху.
 
Сим характером осінніх свят пояснюється, що й галицькі общероси і поляки стріли їх неприхильно або навіть ворожо. Грандіозний характер сих маніфестацій зробив, видно, і на сих, і на тих прикре вражіння. Тимчасом як ріжні російські інституції з великими симпатіями повітали се культурне свято, галицькі тверді інституції відсунулися від участі, а москвофільська преса, збувши свято неприхильними замітками, спочатку виступила з закидами, що українсько-руські націонали неправно присвоїли собі Котляревського і Шевченка (останнє з нагоди видання в Коломиї Білоусом перелицьованих на тверде копито «Гайдамаків», з клішами з вид[ання] «Гайдамаків» Сластьона), а вкінці заповіли святкування ювілею Пушкіна.
Польські наукові інституції теж забавилися в повну абстиненцію (подібну політику можна помітити взагалі в галицько-польських наукових кругах в останніх роках – напр., стараючись слідити за новинами науковими за Збручем, наукові огляди польські дуже старанно ігнорують явища нашого галицького наукового руху); деякі часописи навіть ворожо відізвалися про осінні ювілеї, а афекти до русинів польської суспільності дуже характерно виявилися з нагоди побуту Брандеса у Львові в падолисті: коли русини запросили Брандеса в гості до себе на «Бесіду», він пообіцяв, але мусив узяти свою обіцянку назад, бо львівські поляки, що запросили його до Львова, пояснили, що уважають сих русинів «своїми ворогами або бодай різкими противниками», а замір Брандеса – явитися у них в гостях – за рід зради, Брандес же уважав себе зв’язаним супроти них в сій гостині.
Правда, гарне закінчення старих польських заяв про одність русинів і поляків (се саме перед тим ще твердив краківський «Czas» з нагоди представлення в краківськім театрі, спорядженого краківськими русинами з поводу ювілею українсько-руської літератури) і чудесне pendant до сьогорічних маніфестацій зазбруцьких українців з симпатіями до поляків (з нагоди Міцкевичівського ювілею)!..
Але вертаю до ювілейних свят. З подібними святами часто в’яжеться бездійна радість, почуття довершеного факту, задоволеного спочивання на лаврах. Але в тім многоювілейнім році бракувало його у русинів; хіба, може, воно було у деяких твердих, що тягом відпочивають, ждучи того, як усе готове спаде їм на голову. Навіть при щирім, радіснім одушевленні осінніх свят бракувало його.
 
Ювілейні свята переходили під неустанним окликом: «організуватись!», під неустанним покликом до роботи, до боротьби з втіленими і безплотними ворогами нашого національного розвою. Сказавши фігурно, се було як би богослужіння серед узброєних вояків, де при кождім побожнім руху зібраних гриміла на них зброя. Подібного організаційного руху в найріжніших напрямах, як у сім році, певне, не було ще ніколи, від самого 1848 р.
Заложено або й уведено в життя краєвий кредитовий союз (має се бути руський банк на ширшу міру), товариство для розвою штуки, українсько-руську видавничу спілку, товариство будови руського театру – у Львові, Підгірську спілку – для торгівлі свиньми – в Станіславові, запроектовано товариство драматичне, засновано запомоговий фонд для літератів, засновано першу виділову школу у Львові (приватно, бо не можна було добитися публічної), запроектовано ремісничу бурсу і бурсу для синів народних учителів у Львові, введено в життя бурсу в Новім Санчі – для синів руських підгірян (лемків) Західної Галичини, появилося (в проекті чи у начатках) кілька народних домів у ріжних повітових містах, 184 нових читалень «Просвіти» по селах (а було їх з кінцем попереднього року всього близько 600), в сфері літератури – наш літературний місячник, кілька нових серій в публікаціях Наукового товариства імені Шевченка, між ними – початок медичної часописі, і т. ін. і т. ін. Все се переважно без помочі, а з перешкодами з усіх боків, силами самої руської суспільності.
Дивлячись на невиданий перед тим рух сил останніх років, скептики не раз висловляли мені гадку, що се рух штучно викликаний енергією і впливами одиниць, не якийсь розвій відродження, а хвилевий вибух чи навіть – агонія. З сим поглядом рішучо не можна згодитись, хоч то, розуміється, правда, що тут, як і у всяких початках усякого розвою, грає велику ролю енергія одиниць; власне, той факт, що рух іде вже довший час, усе змагаючись, невважаючи на зміни в особах проводирів і їх впливах, невважаючи на кардинальні переміни в відносинах, тяжкі неудачі і розчарування, – се все показує, що се ані агонія, ані вибух, тільки справдешня еволюція, котра просто елементарною силою захоплює все ширші круги, витворює небувалу енергію, розбуджує невидні перед тим здібності і сили.
Трагічна сторона сього найновішого розвою полягає в тім, що сей рух, ся організація припала якраз на часи сильного і повсечасного зубожіння краю, а тим часом вимагала великих жертв від суспільності. Прошу українського читача представити собі край з тримільйоновою українською людністю, край виключно рільничий, але з рільним господарством дуже лихим, перестарілим і для того мало продуктивним. В сім краю руська організаційна робота оперує головно тільки селянством і священством, бо більша посілість («крупная поземельная собственность») в руках поляків і жидів, міщанство переважно спольщене, русини-урядники і народні учителі остільки залежні і стероризовані, що переважно не беруть участі в народній роботі.
 
Торгівля в руках жидів, що з матеріальних інтересів тримаються поляків; промислу нема ніякого, капітали вкладаються хіба в ґуральні («винокуренные заводы») та в горілчані оренди. Краї ліпше організовані економічно – Угорщина, Чехія, німецькі краї Австрії – не тільки засипають край фабрикатами, але своєю конкуренцією збивають ціни рільних продуктів. Кілька лихих років підірвали добробут селянина; податок тяжкий; одинокий зарібок – господарський, на панських фільварках – оплачується нечувано низько завдяки надвишці робочих рук і малопродуктивності самого фільваркового господарства; я знаю, що денна робота зимою на фільварках платиться по 20 і навіть по 10 коп. подекуди, а за 30 коп. селянин робить з своїм возом і двома кіньми! Притім ніякої опіки селянству і страшний деструктивний вплив того, що управа краєм лежить в руках верстви, котра всіма способами старається удержати свій status рossidendi! В результаті невимовно прикрі обставини, збідніння мас (взагалі краю), а з ними і головної маси руської інтелігенції – священства.
Притім уся вага культурної роботи за цілий українсько-руський нарід спадає на сю маленьку Галичину; сучасні порядки і відносини на російській Україні позбавляють майже всякої помочі звідти, а нечувані в цивілізованім світі цензурні постанови не дають можливості навіть якихсь тісніших зносин, обзнайомлення…
Се ситуація остільки прикра, що можна б прийти в розпуку, якби забути, що вона не вічна, се одно, а друге – що коли ми маємо діло з суспільним, національним організмом, то тут приходить чинник, супроти котрого тратять своє фаталістичне значіння всякі економічні й взагалі матеріальні чинники, – духові, моральні сили.
Сиджу й пробую собі уявити, що діялося б у Вас, якби опорожнилася посада київського митрополита? Представляю собі заклопотаного обер-прокуратора, представляю собі, як честолюбні єпископи від старших архієпископів до молодших вікаріїв марять про пересування з катедри на катедру; представляю, які тривожні часи переживає секретар київської дикастерії (єже єсть рорorum, diасorum, рanamarorumque obderatiо atquie oblupatiо); представляю нарешті собі, як на київськім двірці, чекаючи поїзда, священики, для забиття часу, обмірковують шанси ріжних кандидатів, – але поза те сягнути й ще щось собі уявити фантазія моя не годна, хоч як її підганяю.
У нас інакше, о! у нас інакше!
Протягом цілого півроку від смерті небіжчика митрополита Сембратовича (4 серпня 1898 [р.]) справа митрополії не переставала цікавити якнайширші круги. Оцінка особи й діяльності небіжчика, як повід висловити свої власні дезидерати в сій справі; комбінації – хто займе місце небіжчика; оцінка сих кандидатів чи наступників, ріжні дезидерати на їх адресу і міркування про переміни, які можуть бути зв’язані з певними особами – се все неустанно фігурувало в живих розмовах і газетних шпальтах, не тільки в духовних кругах, а й серед світської інтелігенції, почасти навіть серед народних мас, в газетах всіх партій руських, в газетах польських, не тільки галицьких, але й заграничних, і тільки голосний скандал – крах галицької щадниці (сберегательная касса) відсунув сю справу, не позбавивши, одначе, її інтересу й остроти.
І се вповні зрозуміло, і нині в своїх оглядах галицького культурного життя не можу я сеї сторони його поминути.
 
Галичина була ареною національної боротьби – з непам’ятних часів (бо вона й на історичну арену виступає як objectum litis між державою Руською й Польською), і в сю боротьбу від самого поділу церков домішується релігійна ворожнеча; національне почуття апелювало до найвищого, до чого могло тоді апелювати – до релігії, і в міру того, як національна боротьба загострювалася, вона ставала все більше релігійною ворожнечею, бо обидві були рівно упосліджені і пригнетені – і руська народність, і «грецька» віра, що через сей союз ставала все більше вірою «руською». Боротьба Польщі й Русі переходила на боротьбу «польської» й «руської» віри, що зарівно боронилася й історичними традиціями Руської держави, й аргументами східної церкви.
Довершення унії – спочатку формальне, нарешті реальне – дуже небагато тут перемінило, та й не могло перемінити. Раз релігія стала прапором національним і почасти соціальним (бо «польська віра» була разом і польською, й панською), то полагодження догматичних ріжниць не могло його знищити. На місце боротьби двох вір з’явилася ворожнеча двох обрядів – руського й польського, дарма що тепер вони обидва уважалися католицькими, дарма що католицька церква признала їх рівно добрими й спасенними. Ба, хто зна, чи ворожнеча, власне, не стала ще більш заїлою тому, що тепер сі вороги не були вже de jure одвертими ворогами, уважалися союзниками, братами: на місце одвертого бою йшли, з одного боку, інтриги, підкопи, з другого – огірчення ставало ще глибшим і гіршим, відколи сама релігія, сама католицька церква не признавалася до сеї релігійної боротьби.
 
Унія була перепроваджена польськими кругами в дійсності для спольщення руської церкви; але римська курія бачила в ній тільки релігійне значіння і мала всі причини бути з нею обережною та оминати всього, що могло її дискредитувати в очах русинів, вірна принципу: per vos, mei Rutheni, orienten spero сonvertendum esse. В очах поляків унія мала значіння тільки переходового степеня до латинства, recte – до полонізму, Рим же радий був її консервувати для заохочення інших православних. Приходилося полякам, сим католикам par excelence, хитрувати та лицемірити навіть перед Римом у своїх заходах коло полонізації унії.
Тим менше щирості могло бути в відносинах до унії з боку польської суспільності і церкви, з одного боку, робилося все, щоб понизити її, зробити в очах самого народу чимсь низьким, нужденним, з другого боку – через вищу уніатську ієрархію ненастанно впливано в напрямі латинізації й полонізації руського обряду. Уніатська церква не була зрівняна з латинською, зісталася непривілегійованою; її ієрархія, священики зісталися на тім самім рівні, що й поневіряне православне духовенство; латинське духовенство старалося всякими способами понизити його в очах суспільності, – компліменти в роді «руська віра – собача віра», «руські церкви – гірші від жидівських божниць», «Pan Bóg popa stworzył dla chłора, a plebana dla pana» і т.ін. щедрою рукою розсипалися на уніятів по свіжих слідах запровадження унії [Див.: Connotatio injuriarum, variorum praejudiciorum per clerum et populum ritus latini clero, populo et ipsimet ritui graeco cum S. Romana sede unito in diaecesibus: Leopoliensi, Haliciensi et Camenecensi Podoliae ab a. 1758 ad 1765 illatarum – Архив Юго-Зап[адной] Рос[сии]. – I. IV p. 537, 546-[54]7, 557 й ін.].
 
Душохапство – хрещення дітей від уніатів на латинський обряд, переводи з руського обряду на латинський практикувалися широко, невважаючи на те, що римська курія забороняла се кілька разів від самого початку XVII в. Все роблено для того, аби понизити освіту і суспільне становище уніатського священства, а потім аргументовано темнотою сього священства против руського обряду, за латинством. З другого боку, через уніатську ієрархію старалися зблизити руський обряд до латинського і разом – можливо спольщити; в сім дуже добрими робітниками було уніатське монашество – василіани (рекрутовані тоді головно з поляків), що їх латинський клір протегував усякими способами й провадив на визначніші позиції в уніатській ієрархії; під їх управою дійсно руська церква прийшла в другій половині XVIII в. до сильного упадку.
Розуміється, така політика польського правительства (до 1772 р. в Галичині) й суспільності та латинського духовенства (що виразно розминалася, як я сказав, навіть з бажаннями римської курії) мусила глибоко вражати все, що було між уніатським духовенством гіднішого, та наповняти його недовір’ям й антипатією до польської суспільності й кліру. З другого боку, ся ворожнеча шляхти й взагалі всіх впливовіших верств мусила тим ближче зв’язувати уніатське духовенство з сільською масою, до котрої воно близько стояло вже своїм суспільним становищем і побутом.
Ся близькість уніатського духовенства до народу і ворожнеча до Польщі й латинства лишилися в значній мірі живими й по тім, коли за австріяцьких часів піднесено й просвіту, й суспільне становище уніатського духовенства (зрівняного з латинським), а навіть почасти й матеріальне (взагалі австрійському правительству не багато можна закинути на сім пункті, аж доки поляки не взяли в свої руки Галичини, в 1860-х pp., сотворивши дуже міцне «средостение» між руським народом і центральним правительством). Се й було причиною, що в відродженні Галицької Русі руське (уніатське) духовенство відіграло головну й незмірно важну ролю. Воно репрезентувало Русь. Дійсно, нещодавно Галицька Русь була «sami рорі і chłорi», а що на «хлопа» тоді ще не зважано, тож і лишалися самі «рорі» в рахунку.
 
Позбавлена національних інституцій, впливових верств організації, руська суспільність натурально дивилася на церкву як на свою репрезентацію, і такою ж уважало її й австрійське правительство; єпископські ординаріати (консисторії) служили для нього представниками руського народу, руські каноніки мали до певної міри заступати ту шляхту, котрої руському народові все бракувало, аби в аристократичній Австрії він міг бути уважаним за нарід, а не за якихсь паріїв. І дійсно, довгий час в очах самої суспільності – яких 1850-60-х, навіть 1870-х pp. – єпископи та консисторії були провідниками русинів, авторитетами, національним ареопагом.
Але на зверхній репрезентації та авторитеті в очах консервативних або клерикальних елементів справа не кінчилася. Духовенство грало велику ролю не тільки формально, але й дійсно, «по существу». Рух 1848 р. опирався головно, майже виключно на священстві; щоправда, він швидко завмер, але коли відновився в 1860-х pp. і почав наново зміцнятися, його головною армією було знову священство. Перші руські професори на університетах були священики (Як.Головацький, Ом.Огоновський, Гн. Онишкевич), богослови в реверендах (рясах) чи сурдутах засідали на учительських та директорських місцях по гімназіях, на посольських лавках в соймі, в парламенті, проводили тодішню літературу й публіцистику; духовенство взяло в свої руки роботу коло освідомлення народних мас й увесь час, як уміло й знало, вело сю роботу; воно робило руську політику, воно засновувало читальні й крамниці по селах, брало першорядну участь в уряджуванні всяких національних маніфестацій більших й менших, в заснуванні й розвої культурних і економічних інституцій і т.ін.
І се все в значній мірі триває й досі. Невважаючи на те, що руська світська інтелігенція почала останніми часами в Галичині множитися значніше і «цивілі» стали відігравати виднішу або переважну ролю в деяких галузях суспільної роботи, духовенство й досі становить ще головний контингент в руській культурній організації, у всіх партіях, вийнявши тільки радикальну, що від самого свого початку стала коли не на ворожім, то на неприхильнім до духовенства становищі. Пригляньмося тільки деяким сторонам нашого галицького життя.
 
Почнемо від політики; хоч і як се дивно звучить: духовенство і політика, а проте духовенство й тепер грає першу ролю і в політиці, й се дійсно його обов’язок – поки нарід не має інших провідників. До організації останніх виборів, як я вже згадував, ініціативу дало духовенство і перевело їх головно під своїм проводом; маса виборчих процесів против духовенства, арештування священиків й всякі знущання над ними з боку політичних противників руського народу самі вже дають зрозуміти велику політичну ролю духовенства.
Але діяльність духовенства не обмежується такими виїмковими, воєнними, щоби так сказати, хвилями в житті народу. І звичайне політичне життя спочиває звичайно в руках священиків. Скликається віче, коли воно не радикальне спеціально, – хто репрезентує на нім інтелігенцію? – духовенство; збереться політична нарада – хто на ній зібраний? – священики! Рухається десь громада, переводить вибори, скидає старостинських заушників, вибирає добрих громадян до управи – хто зорганізував се все, хто є творчим духом сеї переміни? – переважно священик, чи то на чолі сього руху, чи ззаду його, щоб не дражнити властей, кермує ним.
І се не тільки в дрібній локальній роботі (розуміється – найбільш важній); зайти коли-небудь на якусь «довірочну» політичну нараду у Львові з цілого краю – певне, як не 9/10, то 4/5 зібраних – священики. Тої групки незалежних цивілів, що беруться до політичної роботи (особливо адвокатів – кілька років тому голошено, що в політиці починається ера адвокатів), ледве вистає на провідників, тимчасом як переважну частину роботи коло організації й політичного освідомлення мас ведуть священики.
Те ж саме побачимо, коли перейдемо до сучасного просвітнього або економічного руху між галицькими русинами. Певно, не менше як 90% читалень по селах було зав’язано з ініціативи священиків; вести читальню, розуміється, трудніше, ніж заснувати її, і дуже значна частина сих читалень зістається на папері або ледве животіє; але й із тих читалень, що дійсно живуть і розвиваються, певно, далеко більше половини живуть і розвиваються під проводом своїх священиків; звичайно такий священик є голова читальні, спомагає її чим може, часто відвідує або й читає в ній і т.ін.
Новіший крамарський рух: заходи коло помноження крамарів – селян, селянських склепів (лавок), чи то колективних, громадських чи удержуваних самими селянами на власну відповідальність (рух сей має на меті емансипувати село від жидівських крамарів), як також і заснування селянських і більших окружних щадниць (кас) і шпихлірів (хлібних магазинів), теж має гарячих адептів і проповідників у священиках. Зрештою, зайдіть на збори чи «Просвіти», чи «Народної торговлі», чи «Дністра», чи й самого Товариства ім. Шевченка – побачите священиків досить.
На полі літератури й науки останніми часами, завдяки повищеним вимогам, «цивілі» взяли перевагу і натурально – бо священикам на селі чи й по містах, зайнятих своїми справами, трудно на тім полі з ними конкурувати, але завсіди й тут священики займають позицію – особливо в публіцистиці, почасти і в красній, і популярній літературі та науці. А дуже важну ролю відіграють іще як передплатники й покупці продуктів літературної діяльності. Най у нас яка часопись чи видавництво заманіфестується ворожо для духовенства, побачить воно!..
 
Громадська діяльність, політична й просвітня, стала першим обов’язком руського священика і в суспільній опінії нею оцінюється моральна вартість кождого з них в руських кругах; не питають, чи багату має парафію, чи дуже битий в теології й красномовний в проповідях, але чи добрий патріот і чи «робить у громаді». Під впливом сеї опінії робиться моральна пресія навіть і на більш байдужих членів духовної верстви (а їх, певно, більшість), а буває нерідко й так, що діти священика, доходячи вже розуміння доброго й злого, сини чи доньки, впливають на батьків у сім напрямі або пробують робити за них сю роботу на селі.
Ся громадська робота священиків тим важніша, що їх наразі майже ніким заступити, бо світська інтелігенція – се переважно урядники, залежені, настрашені; народні учителі – стероризовані й того гірше, і з них невеликий процент відважується братися навіть до такої безневинної роботи, як закладання й провадження читалень, бо й за се можна бути окричаним москвофілом чи радикалом і перенесеним «на Мазури» (в Західну (польську) Галичину); священик же досить незалежний – його не можуть ані перенести, ані віддалити без його волі, та й забезпечений він хоч і не дуже [Священики мають церковний ґрунт, середньо рахуючи – 50-60 моргів (морг = 3/4 десятини), а часом і 100, платню (конгруу) – 300 до 400 злр. на середніх парафіях, часом деякі натуралії й доходи з парафії, не зовсім незначні: селяни взагалі люблять церкву й радо дають, коли задоволені з священика], а все ж має що їсти.
Між самим селянством інтелігенції небагато, бо сільське шкільництво стоїть у нас взагалі дуже лихо… І в результаті все обертається коло того – яке в селі і взагалі в повіті священство, чи багато між ним патріотів, енергічних і здібних людей, чи ні; в першім разі повіт рухається політично, просвітньо, економічно, в другім – повіт звичайно спить блаженним сном; кілька «радикальних повітів», де утворилася сільська свідома, антиклерикальна інтелігенція, що потрафить сама жити, без проводу священиків, в рахунок не йдуть поки що: їх всього лише кілька, та й сей рух не завсіди тривкий, як показали деякі приклади, що часом повіт зревольтується радикальною організацією, але згодом зовсім підупадає (як Снятинський).
Таке становище й значіння руського духовенства в політичнім і культурнім житті в Галичині, з одного боку, було причиною, що вся руська суспільність дуже інтересується його долею, з другого боку – зі сторони противників її розвою воно викликало цілий ряд заходів до того, щоб звести духовенство з його теперішньої позиції. Відколи Галичина перейшла фактично під повну власть і управу польської шляхти (центральне правительство, маючи запевнену підмогу польських послів у парламенті, віддало за сю ціну Галичину в повну власть польської шляхти, так що міністри нерадо мішаються в галицькі справи), – сі заходи виступають дуже виразно й укладаються в цілу добре обраховану систему, хоч, може, й не всі виконавці розуміють її цілість.
 
Притім, страхаючи центральне правительство і римську курію москвофільством і симпатіями до православія уніатського духовенства, польські верховодники встигли зробити і їх прихильними до своєї системи [Треба знати, що польське «средостение» існує в відносинах русинів не тільки до Відня, але й до Риму, бо уніатські єпархії залежать від колегії de propaganda fide, а на чолі її стоїть польський кардинал Лєдоховський]. Ми попробуємо зазначити тут кілька головніших моментів із неї.
Почнемо з дуже голосного свого часу факту – реформи василіан. Вище я згадував, яку ролю в руській церкві відігравали василіани за часів Речі Посполитої: рекрутовані в значній мірі з поляків, вони були головними прислужниками латинізації й полонізації уніатської церкви, і для того ними обсаджувано всі вищі ієрархічні місця; за австріяцьких часів вони стратили своє значіння. 1882 р. переведена їх реформа: управу василіанських монастирів передано єзуїтам на неозначений час, і від того часу й досі василіани зістаються під управою єзуїтів, невважаючи на депутації, протести і всякі заходи русинів.
На чолі реформованих василіан поставлено недавно графа Шептицького – поляка з аристократичної родини (його мати з славної родини Фредрів), дуже молодого ще чоловіка, що кілька років тому за дозволом папи перейшов на руський обряд і постригся; се могло тільки зміцнити підозріння русинів щодо ролі, призначеної наново василіанам: отворити через них дорогу полонізації й латинізації в саму середину руської церкви. Слідом показалися змагання розширити якнайбільше впливи василіан.
Минулого року, ще за життя неб[іжчика] митрополита, в управу василіан передано львівський дівочий інститут, що перед тим був під доглядом білих священиків. Разом з тим в польських газетах почали бити на ґвалт, що духовна семінарія львівська має невідповідний дух і напрям та що її треба віддати в управу василіанам. При кінці 1898 р. появилася поголоска, й дуже уперто пропагувалася, що ректором семінарії буде іменований один з василіан о. Філяс. Заразом виринули ще дві кандидатури василіан на єпископські катедри – сього ж о. Філяса на львівського вікарія, чи, властиво, – дійсного управителя львівської митрополії побіч дуже старого й немічного Куїловського, котрого приготували на митрополію, а згаданого гр[афа] Шептицького на станіславську єпархію. Шептицького дійсно вже заіменовано, іменуванню вікарія спротивився митр[ополит] Куїловський, а як буде з іменуванням о. Філяса ректором, іще не знати.
Ми підійшли тут до іншої важної справи – політики в доборі кандидатів на катедри. Між львівськими митрополитами й перемиськими єпископами сього століття взагалі небагато можна знайти прихильників Польщі; противно, деякі уславилися як визначні руські патріоти, от-як перемиський єп[ископ] Снігурський, перемиський, потім львівський Гр.Яхимович або такий рішучий неприхильник поляків, як львівський Литвинович. Тільки від 1870-х pp., під впливом перемін в управі краю, починають виходити на галицькі катедри інакші люди – або поляки, або прихильники «угоди» з польською політикою – як перемиський єпископ Ступницький, львівський Сильвестр Сембратович, станіславський, а тепер львівський Куїловський і його наступник гр[аф] Шептицький.
Разом з тим велися заходи й безпосередньо коло священства. Користаючи з помочі всесильної тоді ліберальної німецької (чи жидівської) партії, розширено право нагляду світських властей за діяльністю священиків. Для ослаблення тісних зв’язків з світською інтелігенцією, для зуження духового обрію духовенства мало послужити кілька розпоряджень: богословам заборонено учащати на виклади інших виділів без спеціального дозволу [Щоб зрозуміти добре значіння сього, треба знати, що виклади теологічного факультету містять в собі самі лише чисто богословські науки, без тих загальних дисциплін, які містить програма духовних академій в Росії (всесвітня й державна історія, історія літератури, філософські науки і т.ін.); таким чином, богослов, котрому забороняється ходити на чужі виклади, зістається при тій загальній освіті, яку він виніс з гімназії (спеціальних духовних середніх шкіл в Австрії нема, і на богословський факультет вступають по скінченні гімназій); дозвіл слухати науки на філософічнім факультеті дається досить скупо]; руський семінар у Відні, де руські богослови могли найближче знайомитися з сучасним культурним і духовим життям, розв’язано з поводу того, що звісний слов’янофіл Раєвський (священик російського посольства у Відні) нав’язав зносини з богословами, – отже під окликом боротьби з москвофільством, але дійсна ціль вийшла зараз наверх, бо разом з розв’язанням руської семінарії в Відні заповіджено розв’язання львівської головної духовної семінарії, а заснування єпархіальних семінарій у Львові, Перемишлі і Станіславові.
Таким чином, у Львові мали пробувати тільки богослови львівської єпархії, значить, більша часть священства повинна була відбувати студії у малих провінціальних містах, зовсім здалека від усякої стичності з університетом, без можливості, хоч би скупої, слухати сторонні, університетські виклади. Сі єпархіальні семінарії досі не увійшли в життя, але новий станіславський єпископ Шептицький, як зачуваємо, гаряче спочуває сій ідеї. Для львівської ж семінарії, як я вже згадував, зарисувалася останніми часами перспектива, що їі візьмуть у свої руки василіани.
Се має певний зв’язок з іншою многоважною справою – справою безженності (безбрачия) священиків, целібату. Важність сеї справи кождому ясна: шлюб зв’язує священика з суспільністю, держить його завсіди в курсі суспільних змагань й інтересів, робить його більш вражливим і чутливим на людське горе й інтереси, забезпечує його моральність; безженність мала й має на меті відірвати священика від суспільності й зробити його виключно слугою церкви чи ієрархії; щодо руських священиків спеціально – се значило б їх відірвати від національних інтересів і зробити більш прихильними до нових латинізаційно-полонізаційних напрямів.
Се робить зрозумілим, чому безженність в останніх часах дуже сильно пропагується в Галичині згори і чому вона стрічає таку сильну антипатію в суспільності і в самім священстві. Заходи коло розширення їі можна запримітити ріжні. Безперечно, вона сильно пропагується в львівській семінарії, й знаходяться хоч нечисленні, але й не зовсім незначні групи богословів, що висвячуються безженними. В Римі існує спеціальна духовна семінарія для русинів, де їх по укінченні студій святять безженними – се, отже, спеціальне «сіменище», уживши тутешнього (тепер уже малоуживаного) слова, безженності.
На галицькім синоді 1891 p., скликанім С.Сембратовичем, духовенству була предложена постанова про целібат; але духовенство однодушно спротивилося їй і відповіло постановою, що боронила шлюб; ся постанова була навіть потім де в чім ослаблена щодо стилізації при публікації синодальних постанов. Ся маленька подробиця характерна, бо показує, що, невважаючи на опозицію священства, гадка про целібат не пропала. І дійсно, клерикальні польські часописи не залишають при нагоді вилазок і нападів на жонате священство, а і в вищих сферах на жонате священство дивляться скоса. Коли в останніх місяцях з руських кругів підносилися кандидатури єп[ископа] Чеховича на митрополита, а каноніка Чапельського на вікарія, ті кандидатури збито тим, що се були удовці, а не безженні священики. І в замірі передати львівську семінарію в управу василіанам добачають також гадку про ширення целібату.
В зв’язку з сими заходами коло духовенства й ієрархії треба поставити інші – про скріплення латинства й полонізму серед самої пастви. Поруч латинського душохватства, що не перестало, невважаючи на нове розпорядження курії (в 1860-х рр.), що збороняло переходи з обряду на обряд і хрещення дітей на інший обряд, – розпочалися заходи для консервування «латинників» в руській часті Галичини. Сі латинники, себто римо-католики, по більшій часті – такі похватані, в меншій – зайди з польських або інших католицьких країв, на селах, властиво, по народності русини, а дуже малими хіба виїмками; по-польськи вони не вміють і від руської людності їх відріжняє тільки обряд.
Щоб не дати їм зовсім засимілюватися і полонізувати їх через латинство, в останніх часах розвинуто широку діяльність коло ставлення kośсіółków, приписних римо-католицьких церков по селах Східної Галичини. Діло в тім, що в Східній Галичині латинські парафії, при малім проценті латинників, існують зрідка, обіймаючи по кілька або й по кількадесят сіл, і у латинників ходити до такого костелу з подальших сіл нема ані охоти, ані спроможності. Щоб здержати їх від ходження до уніатських церков, будуть по селах приписні костели, куди на кілька тижнів раз приїздить священик, а в інші свята мають сходитися люди й відправляти urbi et orbi самі; при тім всякими способами впливають на них, аби не ходили до церкви.
Ревним діячем в будові сих костелків був недавній львівський (латинський) вікарій кн[язь] Пузина (тепер єп[ископ] краківський); з недавно оголошеного справоздання одного з сучасних діячів на тім полі кс[ьондза] Громницького показується, що останнього року (1898) було зібрано зі складок коло 10 тис[яч] гульд[енів] і роздано з них запомоги на будову 31 костелка в руській Галичині; до сього треба дорахувати великі суми, що ложать на се польські поміщики, й інші джерела. Заразом в поміч парафіальному латинському духовенству посилаються монаші місії, особливо єзуїтські, на котрі тепер звернено затривожену увагу в руських кругах, а для зміцнення латинства має заснуватися нове латинське єпископство на Покутті – здається, в Коломиї.
Виховання руської інтелігенції, прихильної Польщі й римському католицизму, має на меті орден змертвихвстанців (Z martwychwstania Pańskiego), заснований польськими патріотами в 30-х роках сього століття з польсько-месіаністичними цілями. У Львові сей орден має конвікт, куди приймає задурно хлопчиків русинів для виховання в згаданім напрямі. Під проводом свого давнішого настоятеля Смоліковського і особливо кс[ьондза] В.Калінки (звісного польського історика) орден сповняв сю свою задачу дуже зручно, але по смерті Калінки якось, здається, підупав.
Коли до сього додати ще вічні нарікання з боку русинів на польську суспільність і адміністрацію, що вони підкопують повагу руського священика, зневажають руський обряд, не шанують руських свят, взагалі хочуть на кождім кроці дати відчути нижчість «руської» віри; що священики патріоти підпадають всяким «секатурам» (переслідуванням) від власті й суспільності, що польські поміщики, маючи право презенти, пильно уважають на «благонадежність» кандидата з свого погляду і взагалі уживають своїх коляторських впливів в сім напрямі [В Галичині кандидатові на парафію «дає презенту» або місцевий «колятор» – поміщик, або намісництво (в селах камеральних – «государственных имуществ»), або консисторія (де поміщик нехристиянин, – як тепер множиться число поміщиків жидів, що скуповують землю від шляхти); переважну більшість парафій презентують поміщики. Коли опорожнюється парафія, священики, що хотять її дістати, формально подаються до консисторії, неформально – удаються до колятора; консисторія потім дає йому пропозицію – представляє реєстр кандидатів, котрі могли б дістати парафію, і з них колятор дає одному презенту. Коли б до 6-ти місяців не дав, то, властиво, його право презентування на сей раз вигасає, але в дійсності можні поміщики часом і по кілька літ не дають презенти, випробовуючи кандидата або чекаючи, аби трапив йому під мислі, а консисторія чекає. Такий колятор обов’язаний до певної часті видатків на будову або перебудову церкви (конкуренція), а часом зобов’язаний ерекціональною грамотою до певних натуральних датків священику], то сього вистане, аби зрозуміти теперішнє загрожене становище руської уніатської церкви.
Переглянувши заходи для ослаблення впливу священика, відірвання його від суспільних і політичних інтересів та всяких пресій на нього в напрямі сучасної польської політики – зі сторони, я не можу замовчати і тих внутрішніх течій серед самого священства, котрі можна помітити останніми часами, а котрі ведуть теж до відокремлення духовенства від суспільності, до утрати теперішньої многоважної ролі в суспільно-політичнім житті, до замкнення його в клерикальну касту. Сі напрями виходять із хибного розуміння становища священика в суспільнім руху й надмірного клерикалізму, що прохоплюється у декотрих, правдоподібно – меншості священства, але у всякім разі являється досить небезпечним симптомом.
Заговоривши про клерикалізм, я мушу пояснитися; сей термін не належить до ясно і однаково для всіх зрозумілих, і тим можна пояснити, що мені доводилося чути від священиків: ми мусимо бути клерикалами. Я розумію (як і інші) під клерикалізмом, коли не уміють відграничити сферу церковності від інших сторін людського, суспільного, політичного, культурного життя, та з становища виключної церковності (кажу – церковності, не релігії, бо релігія і церковність зовсім не одне і те саме) пробують орієнтуватися в сих сферах.
Очевидна-бо річ, що уложити в рами церковності ціле людське життя неможливо, як неможливо людині молитися 24 години денно, як не можна цілий світ перетворити на монастир. Удержати в клерикальнім напрямі якусь цілу суспільність можна або задержавши її на дуже низькім рівні духового розвою, або призвичаївши до зверхньої покірності, гіпокризії, себто ціною сеї покірності здеморалізувати. Можна задержати в своїй управі певну частину суспільності, н[а]пр[иклад], найменш освічені маси, але тоді прийдеться за них вести вічну боротьбу з усім поступовішим, свобіднішим, щирішим в сій самій суспільності.
Не забуваймо при тім, що наш нарід належить до двох церков, і налягати на церковні ріжниці, пропагувати церковну ексклюзивність – значило б причинятися до відлому галицької Русі від решти України-Русі, речі згубної для нашого народу (а що церковна ріжниця може привести до такого розлому, маємо страшний приклад на хорватах і сербах, двох частинах того самого народу, що через церковну й інші зв’язані з сею культурні ріжниці стали собі запеклими ворогами).
Очевидна річ, що ані першого, ані другого, ані третього ніякий щирий і правдивий патріот, хоч би він був і священиком, не може бажати для свого народу. Супроти того кождий розважний священик-патріот, на нашу гадку, мусить перед своєю совістю поставити дилему: або зістатися тільки слугою церкви й олтаря й сказати собі: політика, національний, просвітній й інший рух – не моя річ, я не мішаюся до них; або сказати собі: я почуваю перед своїм народом обов’язок робити й на тих полях, бути в своїм селі провідником і політичним, і національним, і просвітнім, але я буду священиком в церковних справах, в справах же політичних, чи просвітніх, чи яких інших – тільки громадянином, як кождий інший, кермуючися інтересами народного розвою й поступу, в інтересах нашої суспільності, до того наразі й не маючи ким заступити духовенство на ниві народної роботи, приходиться бажати, аби якнайбільше священиків ішло сею другою дорогою, і якнайдовше не розривало свого союзу з світською інтелігенцією та не замикалося в тіснім крузі чисто церковних інтересів. Але вже просто жадати має право суспільність наша від священства, аби у всякім разі з тієї дилеми не виходило, не тільки в інтересах народних, але й релігійних.
По сім поясненні я вертаюся до розпочатого – до тих напрямів всередині самого духовенства, що розминаються з вищепоставленою дезидератою. Я спинюся на кількох прикладах з ріжних сфер, що можуть вистати для ілюстрації.
Почну з політики. Торік були в повітах Тернополі – Збаражі – Скалаті вибори посла до Державної Ради. Кандидували два русини – независимий д-р Франко і правительствений д-р Гладишовський; д-р Франко був кандидатом радикалів, але й руський центральний комітет не поставив против нього свого кандидата, хоч не підпер виразно і кандидатури д-ра І.Франка; польських серйозних кандидатів не було зовсім. Що ж сталося? Духовенство взяло дуже діяльну участь в виборчій акції і – агітувало за правительственим кандидатом, хоч само належить до опозиції.
Чому? – тому, мовляв, що д-р І.Франко є атеїст чи ворог церкви; тому сі політичні проводирі народу в його боротьбі з сучасним польсько-шляхетським режимом віддали свої голоси на кандидата, поставленого сим самим режимом. Огірчення між народом і поступовішою інтелігенцією було чимале і – справедливе; щоправда, завинив тут і центральний комітет своєю невиразною політикою, і руська преса, що юдила цілий час на д-ра Франка; в обороні священиків можна сказати, що вони були подражнені вже віддавна тактикою радикалів, що часом досить нетактовно задиралися з духовенством, але очевидна річ, що се не здіймає відповідальності з тих, що беруться проводити народ: вони перенесли церковні інтереси на політичний ґрунт, приложили до політичного діяча клерикальну міру і – опинилися в конфлікті з політичними інтересами своєї суспільності, свого народу.
Перейдім на інше поле – культурне. Тут дуже характерні відносини зарисувалися між клерикальними елементами галицького духовенства і нашим журналом; вони остільки типові (бо з певними змінами, в менш характерних формах могли бути сконстатовані й давніше, і пізніше, з інших нагод), що варто трохи коло них спинитись.
Щойно по перших оголошеннях про «Вістник», нім вийшла перша книжка його, надруковано в «Душпастирі», львівськім духовнім журналі в ч.20 – [2]1, 1897 (з 15 (27) XI, с. 488) «Отвертий лист до всіх П[анів] Т[оваришів] Священиків, членів Товариства імені Шевченка» від священства Олеського конференційного кружка, виданий з тої причини, що в складі редакції появилося ім’я д-ра Франка: священиків завізвано, аби постаралися запобігти уміщенню в «Вістнику» статей антирелігійного змісту, і якби їх інгеренція не мала успіху – виступали з Товариства. Редакція «Душпастиря» заявила свою солідарність з сим листом і зажадала «прилюдного заявления, що у «Вістнику» не будуть міститися жадні антирелігійні статті».
По виході першої книжки зараз же (в 1 ч. «Душпастиря» 1898 p., с. 43 – 48) появилася стаття о. Пл. (Філяса, пізнішого кандидата на львівського суфрагана), де сконстатовано, що страхи священства справдилися: в «Вістнику» появився «Дневник Адама» Твена, в котрім автор доглянув «кпини з богом об’явленої історії біблійної», бо тут ся історія «виступає обнаженою зі всякого надприродного характеру», а що «з речей, богом об’явлених, строїти собі гумореску» не можна, то автор [Забувши, очевидно, в тій хвилі наші коляди, що теж часом «обнажають» історію з надприродного характеру, або роблять гумореску з подробиць біблійної історії, а проте протягом століть співаються в католицьких церквах, не викликаючи ні в кім почуття образи релігійного чуття] прикладає до «Вістника» постанову львівського синоду про книжки, котрих «не можемо приймати, передплачувати, читати, в домі тримати, яким-небудь чином їх спомагати, з ними солідаризуватися».
Запечатавши тим способом сю справу (по приватному поясненні редактора «Душпастиря», ся клятва на «Вістник», до повноти котрої бракувало хіба наказу спалити коли не редакторів, то бодай сам «Вістник» на ринку рукою публічного ката! – ся клятва мала бути тільки пересторогою для редакції!), автор в кінці статті пообіцяв вправді «зрегабілітувати в народі честь» (редакторів), якби вони поправилися, але що редакція, видко, не знайшла в чім каятися перед в[се]ч[еснішим] отцем, то справа «Вістника» була скінчена: в духовних кругах львівських голошено, що «Вістник» заборонений для духовенства, і агітовано против нього, а клерикальний листок для народу «Посланник» з нагоди закупна кам’яниці Тов[ариством] Шевченка повідав urbi et orbi (ч. 24, 1898 p., с. 10), що се Товариство «в своїм місячнику («Вістнику») стаєсь розсадником безвір’я і всякої мерзості і погані, яке з безвір’я родиться. В тім органі підкопується віра неусипно і систематично, плюгавиться слуг Божих в спосіб так гидкий і мерзосний, що вже й сам диявол не міг би нічого лучшого видумати для свого царства тьми».
Сильно сказано, нема що казати! Читачам нашого «Вістника», певно, цікаво було б знати, в яких саме статтях догляділи галицькі душпастирі ту диявольську роботу? Сю цікавість можемо задоволити до певної міри, вказавши ті статті «Вістника», що були досі інкриміновані в духовних сферах. Про «Дневник Адама» я вже згадав. Потім викликало велике роздражнення між священиками і громоносну статтю о. Ломницького в «Галичанині» оповідання О.Кобилянської «На полях», властиво, маленький епізод, де оповідається про галабурду, зчинену в церкві п’яною жінкою священика. Я думаю, що оповідання нічого не стратило б від того, якби не мало сього епізоду, але раз авторка вложила його сюди, не виджу причини священикам попадати в роз’ярення від нього. Я спитаю, чи заперечать вони категорично можливість подібного драстичного факту в темній, малокультурній Буковині? Я підозріваю, зрештою, що й буря піднялася тому тільки, що авторка не написала виразно, що сей епізод не дотикається галицьких уніатських священиків.
Коли в «Зорі» друкувалися «Per pedes Арostolorum» – де драстично, навіть карикатурно змальовано було негативні сторони в житті задніпрянського духовенства, сим, скільки пригадую собі, галицькі священики не образились. Зате на все, що може дотикатися галицьких, вони показують надмірну дражливість. Священик-шляхтич у «В чужім гнізді» Чайківського, богослови в «Аргонавтах» і тому подібні інші хоч би як безневинні негативні типи чи подробиці з життя священства – зараз викликають крики, що тут підкопують повагу духовенства і т.ін. Тут відзивається зле зрозуміле почуття гідності свого стану; на оправдання можна хіба сказати, що духовенство у нас подражнене тим підкопуванням поваги руського священства, про котре я згадував уже; але такою надмірною дражливістю священство може зраджувати й своїх людей. Дбаючи, аби в їх кругах не було слабих і негідних членів, щиро працюючи на народнім полі, духовенство далеко скорше піднесе свою повагу, ніж такими претензіями на нетикальність в літературі.
Нарешті третє – се оповідання «Муха» в І кн. «Вістника» за сей рік, за котре о. Ю.Дуткевич ставив інтерпеляцію на загальних зборах Товариства ім. Шевченка, називаючи се оповідання неморальним. Та коли ся делікатно написана історія публічної дівчини в образі мухи могла замість вражіння дотепної гуморески викликати якісь неморальні гадки або замутити чиєсь моральне почуття, то се вже, мабуть, не вина автора.
Отсе б були й усі досі занотовані прояви диявольської роботи в «Вістнику». Але ся робота, видно, не обмежається «Вістником», а проявляється і в нашім науковім руху, що звичайно так тішить щирих синів нашого народу.
В тім же «Душпастирі» (1898, ч.3 – 4) виїхав з нагоди III т. «Етнографічного збірника» о. Ю.Д[уткевич]; згадавши про деякі порнографічні подробиці в поданім тут матеріалі, вс[е]ч[есний] кореспондент похвалився перед читачами, що спалив сю книжку, а іншим радить не купувати або, купивши, умістити в осібній замкненій шафці, з труп’ячою голівкою й написсю «смерть» [Чи не тримає пов[ажаний] автор в подібній шафці й Біблії, де (в Старім Завіті) є теж речі, що не конче надаються до читання дітям?], і закликав до Товариства Шевченка, як воно може видавати «таку погань»!
Думаю, що наведені приклади сих нападок і дезидерат на адресу письменства і науки не вимагають довших коментарів. Кождому ясно, що ані література, ані наука не можуть приладитися до сих вимог, не зрікшися першої умови свого здорового розвою – свободи досліду й свободи творчості. Ані науки, ані штуки не можна знівелювати до рівня і вимог шкільних читанок, не можна сказати: вибирайте самі моральні теми, промовчуйте все дражливе, не говоріть жартівливо про поважні речі, не зачіпайте священства, шляхти, війська, правительства, професорів і т.д. в безконечність, бо се все дражнить ту чи іншу впливову чи поважану суспільну верству і т. ін. Правда, можна штучно сотворити науку з виключно «благонамеренными» темами, журнали з читанковим змістом, але сі штучні утвори можуть тільки вегетувати, а підоймою народного розвою ніколи не можуть бути. Розуміється, суспільність мусить боротися з ексцесивними, хоробливими проявами в письменстві чи в штуці, але сих прикмет ніхто незасліплений певно не добачить в наведених вище, інкримінованих фактах.
Щоправда, в піднесених голосах я зовсім не думаю бачити гадки всього нашого священства; я тямлю, що ані «Душпастир», ані «Посланник» не можуть уважатися такими загальними органами; я тямлю, що найбільш популярний і впливовий клерикальний орган «Прапор», скільки знаю, – не виїздив ніколи з подібними гадками. Але й піднесені голоси показують, що клерикальний напрям в тім значінні, як я вище пояснив, дійсно має між духовенством своїх репрезентантів, і то навіть між народовцями-патріотами.
Я мушу признатися, що навіть саму по собі досить безневинну тенденцію – до організування духовенства в ріжні виключно священичі товариства, кружки і т.д., що дає себе сильно знати останніми часами, я теж не уважаю здоровим проявом, оскільки ся тенденція веде до відокремлення духовенства в осібну клерикальну касту. Свою організацію священство і без того вже мало. Потребу до сконсолідування духовенства бачили в тій боротьбі, що їі я вище описував. Але, на мій погляд, духовенство мусить шукати опори проти сих атак в якнайтіснішім союзі з народом, з народною, патріотичною інтелігенцією; коли народ буде чути, що духовенство не є клерикальним status in statu, з своїми осібними цілями й інтересами, а кість від кості і плоть від плоті народного організму, одушевлене тими ж змаганнями для народного розвою й добра, то всякі політики ворогів будуть йому не страшні.
Інакше, замикаючись в ексклюзивну клерикальну касту та орієнтуючись у всім виключно клерикальними інтересами, воно мусить зійти на те становище, на яке зійшло, напр., православне духовенство в Росії, католицьке в Італії або Франції – клерикальної касти, що її дуже мало поважають в тих сферах, які репрезентують властиве народне життя, його розвій і поступ, та числяться з нею не як з позитивною, а негативною силою, ворогом свобідного розвою й поступу. Ми не бажали б сього нашому священству, цінячи в нім поступові, патріотичні, народолюбні елементи, знаючи між ним незвичайно ревних і корисних робітників на народній ниві, правдивих приятелів народу й подвижників національної ідеї; ми б бажали противно, щоб сі елементи зростали, щоб цілий загал духовенства йшов у сім напрямі, зістаючися в тіснім, нерозривнім союзі з народом і світською інтелігенцією на ґрунті народного поступу та не даючи себе заманити впливами й приманами, що йдуть з ріжних боків, на шлях клерикальної ексклюзивності.
Але годі про се. Річ очевидна, що в таких критичних обставинах останні переміни в ієрархії галицької церкви мусили викликати той загальний інтерес, про котрий я вже згадав.
Неб[іжчик] С.Сембратович був сам по собі дуже інтересним і новим явищем в історії галицької церкви. Його попередник на митрополії – його стрий Йосиф Сембратович, чоловік правого характеру, в політику не мішався й новим впливам щодо зближення руської церкви до полонізму й латинства був неприхильний. Діяльність Наумовича, що закінчилася переходом селян з Гниличок на православіє, перехід численних священиків галичан в Холмщині на православіє, в зв’язку з скандальними політичними процесами москвофілів (процес О.Грабар), дали спроможність зневірити до галицької уніатської церкви й ієрархії віденські й римські круги, закинути антикатолицькі й антидержавні тенденції руському духовенству.
М[итрополита] Йосифа забрано до Риму й змушено до резигнації (1882), на його місце іменовано адміністратом митрополії, а потім і митрополитом його свояка Сильвестра. Сильвестр родивсь 1836 p. в Лемківщині, на західній границі Русі, що визначається зарівно кепською рущиною, як і сильним національним почуттям; воно було і в небіжчика безперечно. Освіту свою він закінчив у Римі, пізніше був професором Львівського університету, здобувши тут репутацію доброго богослова. В національних справах він хилився більше на сторону народовців, ніж москвофілів, 1879 р. видав молитовник в народній (більш-менш) мові, але в пізнішій боротьбі з фонетикою став по стороні етимологістів, і ми тепер маємо дві урядові правописі – фонетику в світських урядах і етимологічну в духовних, в загальних справах був він сильним клерикалом і в своїм журналі «Сіон» остро нападав з сього становища на українсько-руську літературу взагалі й Шевченка спеціально.
В церковно-політичних справах був прихильником нового напряму – зближення руської церкви до латинства і союзу з теперішньою польською суспільною ієрархією. В рік його вступления на митрополію переведено реформу василіан; 1891 р. відбувся згаданий синод, котрого головною справою мало бути запровадження целібату; в соймі виступав він гарячим речником польсько-руської угоди, а 1896 р. забрався був до організації клерикально-правительственої партії духовенства, але провінціальне духовенство (як я згадував в І листі) як один муж заявилося против того.
Його інтенції в польських кругах дуже цінено, але закидали йому брак енергії: що не вмів попровадити духовенство в напрямі своєї політики; такий був осуд діяльності небіжчика, взагалі кажучи, в польських органах.
Дійсно, серед духовенства, як і серед суспільності руської взагалі, церковна політика С.Сембратовича була дуже непопулярна, і якраз на часи його угодової політики припадає розбудження опозиційного духу й національної роботи серед русинів взагалі й духовенства спеціально. В польських кругах, очевидно, мали таку гадку, що духовенство можна звести з сеї дороги на угодову розпорядженнями і карами, тому по смерті небіжчика почали шукати кандидата того ж напряму, що й небіжчик, але «з енергією». Такого кандидата, очевидно, угледіли в згаданім уже вище гр[афі] Шептицькім. Але що з причини молодості сього кандидата відразу на митрополію його пропонувати не відважилися, тож виступили з комбінацією – перевести на митрополію старого станіславівського єпископа Юліана Куїловського, а йому додати за вікарія о. Шептицького як будущого наступника. Але, як казали, о. Шептицький не згодився бути вікарієм, й йому постановили тим часом дати станіславівську єпархію.
Руська клерикально-правительствена партія бажала бачити на митрополії перемиського єпископа Константина Чеховича, віце-маршалка галицького сойму й предсідателя клубу руських правительствених послів. Сю кандидатуру досить прихильно приймали й опозиційні народовці. Але всі заходи руських правительствеників не привели до нічого: польські партії взяли гору, митрополитом іменовано єп[ископа] Куїловського.
Юліан Куїловський родивсь 1826 р. в родині руського священика; 1848 р. пристав до польського повстання в Галичині; коли воно упало, разом з іншими товаришами пристав до угорського повстання проти Австрії, потім емігрував. В Парижі віддався теологічним студіям, приставши до місіонерського кружка, що мав на меті боротьбу з православієм, і став священиком 1857 р. Діставши амністію, вернувся в Галичину, був перемиським вікарієм (1889) і нарешті – станіславівським єпископом.
По вихованні і поглядах своїх – се поляк, і навіть на публічних виступах говорить по-польськи, але в станіславівській єпархії його іменем правили в консисторії москвофіли (в своїм часі циркулював польський дотеп, що в станіславівській єпархії єпископ поляк, капітула московська, а єпархія радикальна); се й було причиною, що з русинів іменуванням Куїловського на митрополію утішилися тільки москвофіли, надіючися, що й у Львові під його рукою візьмуть єпархію в руки їх партизани. В політику єп[ископ] Куїловський взагалі не вдавався, в сойм засідати не приїздив, а супроти польських верховодників держався навіть в опозиції.
Похваляючи його прихильність до поляків, польські органи не крилися з тим, що дивляться на нього тільки як [на] номінального управителя, котрому мали придати дійсного, в особі Шептицького; коли се не повелося, виставлено в польських кругах кандидатом на вікарія василіанина Філяса, зі сторони руських правительствеників вийшла кандидатура крилошанина Чапельського, але проти нього, як і проти єп[ископа] Чеховича, виставлено аргумент, що він удовець, був жонатий. Вкінці, як кажуть, митр[ополит] Куїловський взагалі спротивився іменуванню вікарія, не хотячи бути номінальним митрополитом; кажуть навіть, що він відраджував іменувати о. Філяса ректором семінарії, і взагалі передавати її в управу василіанам. Польським кругам зістається надіятись, що старий Куїловський недовго засидить місця й небавки опорожнить його для властивого їх вибранця.
І митр[ополит] Куїловський, і єп[ископ] Шептицький тільки іменовані, на свої нові уряди дійсно вступлять тільки в маю, по Великодні. В якій мірі оба сповнять ті бажання й надії, які на них покладають в польсько-клерикальних кругах, покаже будучність. Очевидно-бо, що сі бажання значно розминаються з інтересами руської церкви, котрої провід обняли номінати. У всякім разі і від прийняття на себе сих дезидератів єпископами до переведення їх між духовенство далека й важка дорога. Духовенство-бо дуже добре розуміє, що стратило б своє важне становище в народнім житті й задало б йому велику шкоду, якби зійшло на дорогу, що йому витичили сторонники нового напряму в руській церкві.
Попереднього разу поговоривши про наші церковні відносини, хочу я тепер перейти до іншого многоважного культурного чинника – школи, і то про вищу школу – про університетську справу. Поговорити про се буде тим більше на часі, що університетська справа від кількох років дуже живо займає тутешню руську суспільність, а в останніх місяцях і особливо.
Як відомо, на руськім ґрунті в Австрії є два університети – у Львові і в Чернівцях. Львівський університет засновано при кінці минулого віку, очевидно, головно з огляду на руську людність Галичини, бо поляки мають у Кракові свій старий університет, що 1900 року буде святкувати п’ятсот літ існування. Чернівецький університет засновано 1873 p., очевидно, взаміну німецьких університетів у Кракові і Львові, для скріплення останнього прибіжища германізму на сході Австрійської держави – в Буковині.
Хоч призначений для русинів, Львівський університет від свого заснування аж досі ніколи не мав характеру руської школи. І тут, як і в багатьох інших випадках, повторилася та сама історія відносин центрального австрійського правительства до русинів: досить прихильне, часом навіть дбале для них, воно ніколи не спромоглось на відповідну енергію, щоб увільнити своїх руських підданих від кривд, сотворених попередніми віками їх історії, оборонити від переваги і надужить противників, і його дбалість кінчилася на теоретичних заявах або таких несмілих пробах, що з них не виходило нічого або навіть, використовані противниками, вони давали результат зовсім противний. Так було і з Львівським університетом. Початок його історії я оповім словами недавньої інтерпеляції посла Танячкевича, що справедливо підніс сю прикмету правительственої політики.
 
«12 літ після прилучення (1772) колишнього руського князівства, чи то королівства Галицького, і частини руського князівства Володимирського під назвою королівства Галичини і Володимирії до австрійської монархії – значить, в р. 1784 – цісар Йосиф постановою з д[ня] 21 жовтня заложив у Львові університет; приготовлення до того пороблено ще за панування цісаревої Марії Тереси. По словах сеї постанови мав се бути «правдивий університет і висока школа з виділами теологічним, правничим, лікарським, і філософічним і з повною гімназією». Д[ня] 16 падолиста того року університет отворено.
У зв’язку з тим університетом (що був обсаджений переважно німцями і мав характер німецький) заложено декретом ц[ісарсько]-к[оролівської] надвірної канцелярії з д[ня] 9 марта 1787 [p.] ліцей для всіх наук філософічного і богословського виділу. На професорів тих наук покликано русинів з потрібними академічними здібностями, і вони майже всі займали рівночасно катедри тих самих наук і на університеті і ліцеї, так що зв’язок університету з ліцеєм проявлявся також в їх особах. Багато з тих учених мало значіння навіть далеко поза границями їх властивої діяльності, як, пр[иміром], Лавровський, Радкевич, Гарасевич, Гриневецький і ін.
 
Ціль того руського ліцею в напрямі виховання і науки по словах згаданого декрету надвірної канцелярії була, «щоб руські кандидати духовного стану через науку головних частей філософії, присвоюючи собі філософічні засади і вправляючися в мисленні, приготовлялися до наук теології, котрими лише так підготовлені можуть з пожитком займатися», що знов можливе лише при зрозумілій їм викладовій мові, отже рідній руській мові.
В парі з тою ціллю, котра мала на увазі інтереси виховання і науки, йшла також практична, релігійно-політична ціль, державний мотив: «щоби зарадити страшному бракові душпастирів гр[еко]-кат[олицького] обряду, поки не вийде відповідне число руських кандидатів, котрі би знали латинський язик».
Хоч треба признати, що ціль того руського ліцею була релятивна, а характер його тимчасовий, що ся наукова інституція мала тісні межі, бо була обчислена на користь одного, духовного стану, все-таки заснування сеї інституції, котра складом предметів науки не була нічим іншим, як рівнорядними виділами Львівського університету, було безперечним доказом, що заложений цісарем Йосифом II Львівський університет був призначений для культурних потреб руського народу, руської народності.
 
При тодішніх заколотах правительство замало дбало про се заведення; а у русинів самих не було ані розбудженої свідомості власної народності, ані одушевлення для далекосяглих цілей, ані життя, енергії і витривалості, як се буває природним наслідком довгої неволі. Те все, як певно і інші ще впливи, були причиною, що той ліцей остався без видних і тривалих наслідків для культурного розвою русинів і згодом занидів. Так сталося з філософічним відділом з кінцем шкільного року 1804 – 1805.
Наслідком тодішніх заколотів, а особливо грошевих клопотів держави, які настали через безнастанну всесвітню війну, сполучено Львівський університет з Краківською академією і багато катедр перенесено до Кракова. З роком 1805 звинено Львівський університет; на його місце станув ліцей. Хоч сей ліцей в цісарській постанові з д[ня] 8 серпня 1805 [p.] ніяк не виходить з національним руським характером; то таки вже в тім, що попри університеті в Кракові дальше лишено академічну наукову інституцію у Львові, якою треба вважати Львівський ліцей навіть у тім зменшенім виді, видно знак, ба навіть доказ, що правительство в тім часі уважало за свій очевидний обов’язок дбати у Львові про окрему школу для вищих наук з уваги на культурні потреби руського народу.
Скоро по Віденськім конгресі 1815 р. настали вигляди на довготривалий мир, цісар Франц І постановою з д[ня] 8 серпня 1818 [p.] відновив назад університет у Львові і назвав його своїм іменем, а се ім’я Львівський університет має й досі.
І в сій постанові не видно жадної познаки, котра би виразно вказувала, що при заснуванні сього університету малися на гадці національні потреби русинів; між приводами, які мали рішучу вагу при заложенні університету у Львові, зазначено лише «ширення і досконалення наук, їх важний вплив на добро народів, а також здвигнення тривалої пам’ятки цісаревої дбалості про королівство Галичини». Все ж таки кілька разів з притиском зазначено в постанові місце, де закладається університет: головне місто королівств (sic!) Галичини і Володимирії, Львів. Дальше говориться в тій постанові, що з університетом, котрий обіймає науки богословські, правничі, лікарські і хірургічні та філософічні, має бути сполучена «гімназія першої класи», отже гімназія академічна. Ся постанова цілком така сама, як постанова цісаря Йосифа II, і вона, коли приходиться осудити правний характер національний Львівського університету, може бути доказом ех рosteriori, бо гімназією, котра виконувала і виконує традиції і права академічної гімназії в правній безпереривності, є Львівська руська (І) гімназія.
 
В кінці ще на одно треба вказати: Львівський університет, постановою цісаря Франца І повстав наново аж по поконанні всіляких перешкод і після відкинення противних внесень і намірів дуже впливових чинників. Те все є непохитним доказом, що при відновленні сеї наукової інституції рішив незаперечено важний для держави інтерес. Річ певна, що відновлений цісарем Францом І Львівський університет, так само як перед тим заложений цісарем Йосифом II, призначений був для культурних потреб русинів. На жаль, було се призначення лише принципіальне, теоретичне, без пізнішого практичного значіння.
З катедр того університету не чути було ані слова руського аж до року 1848 – [184]9. Викладова мова була для всіх світських наук німецька, на богословськім виділі – латинська. А що руський нарід міг виказатися великими талантами, про се свідчать імена таких людей, як Ярини, Нападієвича, Яхимовича, котрі в тім часі займали університетські катедри. Розуміється, що вони не могли з катедри причинятися до утворення і розвитку руської науки; не настали ще тоді на се ні місце, ні час. Ся потреба мусила вперед виродитися з душі народу, мусила перетворитися в змагання, котре б собі проломило дорогу аж до університетських катедр. Такої прояви недовго прийшлося ждати. Сонце свободи, що заясніло в р. 1848, огріло сі зародки до росту.
В тім році зібралися у Львові учені і заступники руського народу. Вони мали, з одного боку, розглянутись у великім матеріалі культурних потреб руського народу і винайти способи та дороги до їх заспокоєння, і то, як сказано в відозві, плеканням і розвитком мови через видавання періодичних видань, літературних і наукових творів та через заведення руської мови до нижчих і вищих шкіл, з другого боку, щоб упімнутися про національні і політичні права руського народу, а особливо, щоби сили синів руського народу зужиткувати для добра власного народу і власної руської культури в публічнім житті, в уряді і школі, і в політичнім товаристві.
 
Завдяки діяльності нових товариств, а особливо їх головним провідникам Яхимовичеві і Куземському, заведено в р. 1849 у всіх гімназіях руської часті краю обов’язкову науку руської мови – розпорядженням міністерства просвіти з д[ня] 4 грудня 1848 [p.] ч. 7402, котре галицький намісник оголосив д[ня] 27 січня 1849 [p.] в «Віст[нику] кр[аєвих] зак[онів]», ч. 137 п[ід] заг[оловком] «Оголошення намісництва з д[ня] 27 січня 1849 [p.], котре постановляє викладову мову в гімназіях і вищих наукових заведеннях руської часті Галичини і подає сю постанову до загальної відомості».
В сім розпорядженні кажеться, окрім того, в артикулі 1: «В гімназіях в руських частях Галичини наразі всі предмети науки мають викладатись німецькою мовою, поки не будуть могти викладати науку в руській мові відповідні професори і учителі з потрібним язиковим підготовленням». А в арт[икулі] 6 кажеться: «Щодо наук університетських принимається так само за підставу, що виклади мають відбуватися в німецькій мові, поки не найдуться здатні до того учителі і відповідно підготовлені ученики до науки в краєвій мові [себто руській], і теперішні професори, що не знають тої мови, будуть зіставатися на своїх місцях».
В тім самім р. 1849 заложено також катедру руської мови і літератури і покликано на ню міністерським декретом з д[ня] 19 грудня 1848 [p.] о. Якова Головацького, товариша Маркіяна Шашкевича. На богословськім виділі отворено вже в р. 1848 катедру пасторальної теології з руською викладовою мовою, а в 1849 р. розпочато також викладати догмати в руській мові, а до тих руських викладів прийшли ще виклади катехитики і методики. Всі інші виклади на богословськім виділі зісталися по давньому латинські, а на інших виділах – німецькі». Досі о. Танячкевич.
Таким чином, 1848 р. правительство заявило виразно намір – зробити Львівський університет руським [Ректор Львівського університету в урядовій промові до намісника в 1848 [p.] виразно назвав сей університет руським («Діло», ч. 226, 1899 p.)]. Се було дальшим логічним кроком в напрямі, вказанім Йосифом II, – заснування університету і при нім руського ліцею для приготовлення слухачів, хоч тепер до такого дальшого кроку привели правительство, безперечно, тодішні політичні обставини: польський революційний рух, супроти котрого віденське правительство протегувало русинів, щоб на сих опертись.
Але сі наміри правительства лишилися переважно на папері. З упадком революційних рухів загальна реакція поховала разом з іншими спасенними намірами й план рутенізації Львівського університету; правительство не поворухнуло й пальцем, щоб приготувати «здатних і відповідно приготованих» руських професорів, Львівський університет зістався in statu quo [ante] німецьким, і правительство заскочила зовсім не приготованим ся справа, коли на дневний порядок виступила націоналізація галицьких університетів у 1860-х pp., з упадком німецького централізму.
 
Призначивши Краківський університет полякам і поволі його полонізуючи, правительство, вірне своїм давнім намірам, призначало Львівський університет русинам і навіть узяло на себе ініціативу, заснувавши 1862 р. дві руські катедри на правничім відділі й поставивши заснування дальших руських катедр в залежність тільки від появи відповідних руських кандидатів. Але своїм звичайним способом воно знову нічого не зробило для приготування таких кандидатів і, занедбавши сю справу, дало спроможність захопити фактично в свої руки Львівський університет полякам, що й сталося в 1870-х pp., а русини зісталися при мізерних кількох катедрах (двох на правах, двох на філософії й двох на богослов’ї), саме існування котрих під покровом університетської автономії, зрештою, не має нічого певного.
[На правах є звичайний професор карного (уголовного) права і процесу П.Стебельський і суплент для цивільного права С. Дністрянський; окрім того, зрідка викладає доцент карного права І.Добрянський (габілітований ще 1868 p., здібний правник, один із шефів москвофільства). На філософії звич[айний] професор М.Грушевський для всесвітньої історії і надзвичайний О.Колесса для руської мови й літератури, крім того, з дня на день сподіваються іменування другого надзвичайного професора для тих же предметів д-ра К.Студинського. На богослов’ї звич[айний] професор для пастирського богослов’я й педагогіки Бартошевський і для катехитики й методики суплент Редкевич. Оце й усі руські виклади. Кілька інших професорів русинів викладають по-польськи або по-латинськи – як проф. Шараневич на філософії, проф. Комарницький на богослов’ї.]
Для пояснення сього цікавого процесу й теперішнього стану руського елементу на Львівськім університеті я позволю собі навести свої ж таки статті, друковані два роки тому в часописі «Діло» (1897, ч. 145, 146, 147, під титулом «Добиваймося свого університету») і тим самим зовсім незвісні моїм читачам з російської України.
[Ця стаття в повному тексті була передрукована на цьому місці. Ми не дублюємо її, а подаємо тільки посилання на першу публікацію. – Ред.]
За ті два роки, що минули від часу написання сеї статті, університетська справа не переставала дуже сильно інтересувати руську суспільність. Число русинів-слухачів зростало далі і абсолютно, і релятивно, як видно з отсих дат, вийнятих із урядових справоздань університету:
Зимовий семестр	Всіх греко-католиків	Всіх руської народності (*)	На теології	На правах	На медицині	На філософії
Гр.-к	Рус.	Гр.-к	Рус.	Гр.-к	Рус.	Гр.-к	Рус.
1894-1895	434	420	228	228	150	139	20	18	36	35
1895-1896	451	437	230	230	172	159	20	19	29	29
1896-1897	459	443	216	216	200	186	19	19	24	22
1897-1898	527	510	244	244	234	223	22	17	27	26
1898-1899	567	553	243	243	262	255	21	18	41	37
(*) Число «руської народності» завсіди трохи нижче числа «греко-католиків», бо між ними завсіди знайдеться якесь число зовсім спольщених або далекосяглих кар’єристів, що записуються поляками.
Ріст числа студентів-українців у 1895…
Відносини чисельні, по релігії, виглядали так [В австрійській урядовій статистиці жидів не показують як народність, а тільки як релігію; в Галичині жиди звичайно пишуться до польської народності, і тому урядовий поділ студентів по народності не відповідає дійсності; тому беремо відносини по релігії, що близько відповідають відносинам по народності, бо слухачі латинського і вірменського обряду майже без виїмків записуються як поляки, а невеликий процент «поляків грецького обряду» на підставі вищеподаної таблички можна легко відшибнути.]:
Зимовий семестр	було	Гр.-католиків	Латинників і вірмен	Жидів
1894-1895	»	434	727	287
1895-1896	»	451	746	295
1896-1897	»	459	766	316
1897-1898	»	527	834	341
1898-1899	»	567	929	392
Особливо замітний зріст русинів на правах:
Зимовий семестр	було	Гр.-католиків	Латинників і вірмен	Жидів
1894-1895	»	150	524	243
1895-1896	»	172	520	231
1896-1897	»	200	544	316
1897-1898	»	234	598	341
1898-1899	»	262	663	287
Розподіл студентів прав за…
Таким чином, протягом чотирьох літ число всіх греко-католиків взагалі зросло на 28%, тимчасом як на правах зросло воно на 75%. (Такий спеціальний зріст русинів на правах поясняється тим, що в судовій службі русинів трактують трохи справедливіше, ніж у інших, що судова реформа помножила значно число вакансій, та й взагалі на юридичну освіту великий попит нині на кождім кроці; від медицини відстрашує те, що медичні студії вимагають далеко більших коштів на науку й удержання, а між русинами більшість незаможних; нарешті – філософія не звабляла завдяки лихому (особливо до останнього підвищення платні) становищу неіспитованих учителів (суплентів), дуже трудній системі іспитів і несимпатичним порядкам, які останніми часами запанували в шкільництві; але на зимовий семестр 1899/1900 pp. число русинів і на філософії, як зачуваємо, зросло).
Таким чином те моральне право, яке дає число, зростало далі у русинів, а хоч студенти-русини не використовували своєї чисельності та не пробували до останніх часів, як колись робили їх польські колеги, своїми маніфестаціями вплинути в напрямі рутенізації університету, то сам уже чисельний зріст ставав важним аргументом.
 
З другого боку, далі поступав наш культурний рух, підіймаючи в галицьких русинах почуття своєї культурної доспілості. Спеціально на полі науки зроблено великий поступ, і заразом множилося число людей науково приготованих, що могли бути вповні здатними для університетської діяльності, з повною свідомістю можна повторити тепер, що за три роки можна би сформувати повний руський університет не гірший від того, яким сформований був польський в 1870-х pp., – розуміється тільки, щоб формовано той університет прихильними (у всякім разі – не польськими) руками, не ставляючи умисних перешкод, а головно улегшуючи стягання українців, розсіяних по всяких чужих, особливо російських університетах (у своїм часі так стягали своїх і поляки з усіх усюдів). Прецінь де тільки нема нашого брата?! Мені недавно прийшлося здибатися з одним професором-українцем з Варшави; заговорили-сьмо про склад Варшавського університету – кілько там українців на катедрах! Мій знайомий міг з повним правом сказати:
– Нас, українців, тепер тут стільки зібралося, що можна б було запровадити на нашім виділі українську викладову мову, у всякім разі борше ніж польську!..
І певно, з тих українців варшавських, дорпатських, московських, петербурзьких, казанських, томських, празьких, загребських – не кажу вже про Київ, Харків, Одесу – можна було б зібрати незлий університет кождої хвилі, аби тільки, повторяю, ту справу взято в прихильні руки, не мачушині – польської професорської колегії.
Австрійські університети мають досить широку автономію; справи поодиноких факультетів порядкує збір професорів, справи загальніші – сенат, зложений з деканів, продеканів і відпоручників факультетів, представляючи їх на затвердження міністерству; міністерство рідко виступає з ініціативою; такі справи, як утворення нових катедр, звичайно виходять з ініціативи факультетів, а навіть беручи часом ініціативу нової катедри, міністерство для номінації професорів звертається до факультету, жадаючи від нього пропозиції; іменує професорів на власну руку міністерство дуже рідко.
Признання наукової кваліфікації – габілітація доцентів вповні залежить від факультету, міністерству предкладають її тільки до затвердження [Звичайний порядок наукової кар’єри в Австрії такий: по скінченні університету (властиво – по зачеті 8 семестрів, без усяких екзаменів) складається докторат – іспити, а на філософічнім факультеті й наукова розвідка, більш-менш самостійна – се б можна прирівняти до давнього кандидатства, трохи хіба більше. По трьох літах по доктораті можна габілітуватись на доцента: треба предложити самостійну наукову розвідку, а коли вона прийнята, в факультеті відбуває кандидат колоквіум зі своєї групи наук (щось як магістерський іспит, в ужчім тільки розмірі) і читає пробний виклад. По затвердженні міністерством стає кандидат «габілітованим доцентом», і се властива університетська кваліфікація, що дає право на зайняття катедри. Коли нема такого кандидата, факультет тимчасово може поручити виклади особі без габілітації, вона називається суплентом. Доцент габілітований в однім університеті, переходячи до другого, просить у факультету veniam docende, се належить не тільки до австрійських, а й до заграничних доцентів. З огляду на визначні наукові праці та репутацію факультет може запросити на катедру свого чи заграничного ученого, не вимагаючи від нього ані габілітації, ані навіть докторату].
При таких університетських порядках (для нормальних відносин – розуміється, дуже добрих) і при загальнім загостренні польсько-руських національних відносин та при звісній непоздержливості польського шовінізму становище тих нещасливих руських катедр у Львівськім університеті під повною властю польської більшості [Тільки на богословськім факультеті русини-професори, хоч в меншості, але показній (своєю дорогою, що се теж mirabile dictu русинів-слухачів на богослов’ї чотири рази стільки, як латинників, а між професорами більшість поляків!); на філософії й правах русинів-професорів незначна меншість, а на медицині й зовсім нема], розуміється, дуже прикре: не тільки не може бути мови про дальший розвій їх, але й саме існування ненормальне й загрожене. Скільки панування поляків, ні разу не вийшло ще ініціативи утворення якої руської катедри від університету; навпаки – були заходи, аби й засновані вже руські катедри якось знести. Се особливо виразно показалося на історії катедри цивільного права, що в найбільшій мірі подразнила руську суспільність, та викликало ряд протестів у пресі і в парламенті.
Як згадано було вище, 1862 р. були засновані на правничім факультеті дві руські надзвичайні катедри. 1881 р. правничий факультет виступив з внесенням – зчеркнути з бюджету фонди, призначені на сі катедри, та міністерство не прийняло його. Одну з сих катедр – катедру цивільного права, займав (від 1872 р.) неб[іжчик] Ол.Огоновський, учений дуже авторитетний у своїй спеціальності й загально поважаний задля своїх особистих прикмет. Коли настав час стати йому звичайним професором, факультет виступив з пропозицією: з огляду, що для О.Огоновського нема готової звичайної катедри, знести руські надзвичайні катедри, а з призначених на них фондів утворити другу катедру цивільного права, без означення викладової мови, і на неї заіменувати Огоновського.
Таким чином, ціною іменування неб[іжчика] Огоновського факультет надіявся знести зовсім руські катедри й Огоновському приготовити ролю останнього руського професора на правах; та тільки міністерство заіменувало його звичайним професором з руською викладовою мовою, і тим способом ті надзвичайні катедри стали звичайними. Коли умер Ол.Огоновський, його катедра протягом вісьмох літ зіставалася необсадженою. Зголосився був до неї д-р М.Зобків, русин, судовий урядник з Боснії [В Боснії служить багато русинів, особливо в судах, бо там даються ріжні служебні пільги], що був стипендистом міністерства й відбував спеціальні студії на заграничних університетах; його праця «Die Теilpacht nach römischem und österreichischem Recht» (Берлін, 1895) прихильно оцінена була в наукових кругах – одно слово, був се кандидат вповні відповідний; але львівської катедри він не побачив: насамперед факультет відкинув йому подання, бо написане було по-німецьки, і замість виразу ruthenisch ужито kleinrussisch; коли вніс нове, відкинули йому працю; коли за порадою, поданою з самої ж професорської колегії, подався він на суплента бодай до тої катедри, не дано йому й суплентури. Правда, незадовго габілітував за ту ж саму працю д-ра Зобкова Загребський університет, але ми, русини, завдяки такому делікатному поступуванню львівських професорів, стратили надійну силу, хтозна – чи й не назавсіди.
Упоравшися так з д-ром Зобковим, факультет рік пізніше габілітував до руських викладів цивільного права поляка д-ра Долінського, очевидно, надіючися тим закрити дорогу русинам до сеї катедри. Але протести проти такої провокації, що піднялися і в пресі, і в парламентарних кругах, і опозиція студентів, що не вписувалися на виклади д-ра Долінського, і на сей раз перешкодили: міністерство, ігноруючи габілітацію д-ра Долінського, далі пригадувало факультетові, аби постарався обсадити руську катедру цивільного права, і се спонукало його залишити свої плани з д. Долінським: д. Долінський залишив руські виклади, став викладати по-польськи, а з кінцем минулого року університет предложив міністерству на суплента русина д-ра Станіслава Дністрянського.
Сей епізод дуже виразно схарактеризував відносини професорської колегії до руських катедр і знищив у руської суспільності всякі надії на те, що університетська справа могла бути полагоджена в самім університеті. Від габілітації д-ра Долінського починають підноситися рішучо гадки, що полагодження університетської справи нема чого сподіватися від університету, що до неї мусить узятися правительство безпосередньо, та що одиноким певним способом на те було б утворення руського університету. Найбільш виразно і рішучо висловив сі гадки посол Танячкевич в інтерпеляції до міністра освіти, внесеній у парламенті 20/ХІІ минулого року й підписаній руськими независимими послами й послами інших народностей.
Пос[ол] Танячкевич у сій просторій і дуже основно обробленій інтерпеляції оповів історію Львівського університету й його полонізації, виказав, як багато завинило в сій справі правительство своєю нерішучістю та яку тяжку кривду заподіяло руському народові, та вкінці виступив з жаданням, аби міністерство зараз же розпочало приготування для утворення руського університету. Вказавши на потребу національного університету для успішного культурного розвою руського народу, він каже:
«В Росії над 20 мільйонів русинів не мають університету; він мусить найтися в Австрії і не може бути інший, як той, що його цісар Йосиф II заложив для нас у Львові, а відновив цісар Франц І. Він має стати першим повним руським університетом для всього руського народу, щоби служити його питомій народній культурі. Університет утраквістичний не може відповісти такій цілі. Польські професори у Львівськім університеті дали при нагоді обсади руських катедр на правничім виділі і у всім своїм поступуванні якнайясніший доказ, що вони не годні з русинами поводитися так, як сього вимагає їх повага, становище людей науки, безсторонньо, приязно і достойно. Вони ніяким чином не дадуть себе привести до того, щоб права розділяти рівномірно між руський і польський елемент; вони і надальше ніколи не годні кермуватися правдивою справедливістю, а хіба тільки шовіністичною сторонничістю. Тим-то, як досі робили, так і надальше будуть університет, се пристанище науки, перевертати на боїще пристрасної політичної боротьби.
При такім стані речей русини без інтервенції правительства ніяким чином не здобудуть у Львівськім університеті ніколи хоч би лише кілька нових катедр з руською викладовою мовою. Крім польського шовінізму професорів, дає сю певність ще й автономія університетських властей. Навіть найцінніші наукові розправи руських кандидатів буде можна відкидати ніби нездалі; кандидатів, що добиваються veniae legendi, можна буде не допускати до катедри. Се ті невідперті причини, для котрих русини мусять домагатися всіма силами окремого власного університету. Мають поляки свій університет у Кракові, то русини мусять мати свій у Львові; а сим їх університетом є теперішній університет Франца І. Врешті можна для поляків заложити другий університет у Львові і туди перенести теперішні їх катедри.
З уваги на наведені незбиті факти звертаються підписані до Вашої Ексцеленції з запитанням:
«Чи В[аша] Ексц[еленція] знає цілу історію польщення Львівського університету?
Чи не уважає В[аша] Ексц[еленція], що тим польщенням Львівського університету, котрому своїм сторонничим поведенням винно також правительство, або ліпше сказати, правительства, зроблено напад на правний стан і силоміць нарушено права власності руського народу до Львівського університету, що після державного і народного права повинен назавсіди належати до руського народу і його культури?
Чи не уважає В[аша] Ексц[еленція] за свій обов’язок взятися зараз до усунення тої великої кривди, яку заподіяно руському народові, і знести розпорядження з дня 27 цвітня 1879 [p.], котрим у Львівськім університеті заведено польську урядову мову, та видати нове розпорядження, що руську мову треба уважати також за урядову?
Чи В[аша] Ексц[еленція] гадає непохитно стояти при правнім стані, що Львівський університет належав властиво і передовсім руському народові, і держатися постанов з дня 4 грудня 1848 [p.] і з дня 1 цвітня 1882 [p.] та за конечну ціль поступування правительства узнати повну віддачу Львівського університету Франца І на користь культурного розвитку руського народу, до котрої-то цілі невпинно належало би простувати?
Чи гадає В[аша] Ексц[еленція] постаратися про те, щоби зараз пороблено потрібні приготовлення до отворення і обсади з роком 1899/1900 по дві катедри (або доцентури) з руською мовою викладовою на виділах правничім, філософічнім і лікарськім Львівського університету? Щоби в дорозі конкурсу зараз на сей рік признано шість запомог по 1000 з[олотих] р[инських], по дві для наук правничих, філософічних і лікарських, в цілі уможливлення габілітації спосібним руським кандидатам? Щоби щороку видавано по шість стипендій в такій самій висоті для кандидатів до руських катедр? Щоби зараз отворено руські катедри, скоро найдуться чи то внесуть свої подання руські кандидати? Щоби так поступувано доти, доки не будуть заложені і обсаджені всі руські катедри на всіх виділах?» Доти інтерпеляція.
Розуміється, такими інтерпеляціями правительство не дуже сушить собі голову, й руським послам ще не раз прийдеться підносити сю справу – usque ad finem.
Дотепер правительство пригадувало собі нашу університетську справу тільки під впливом більш або менш посторонніх причин. Так се було 1848 і 1862 p., як ми вже бачили. Катедру всесвітньої історії засновано як одну з гратифікацій русинам при довершенні союзу з правительством, хоч нім вона увійшла в життя, було вже й по угоді. З політичних причин нарешті виник проект ще одної нової руської катедри, котрої справа тепер висить у повітрі і про котру мушу тут згадати.
Літом минулого року міністерство звернулося до філософічного факультету з запитанням, чи не добре було б заснувати на філософії чи на теології катедру старослов’янської мови, з особливим оглядом на староруську церковну літературу, головно в інтересах студентів-богословів. Хоч формальна ініціатива сього вийшла від львівського митрополітального ординаріату, але в пресі і в суспільності зараз пояснено було правдиве значіння сього факту: ся катедра призначалася для д-ра Студинського і мала бути платою за вірну службу його тестя, одного з проводирів правительственої купки русинів – пос[ла] Вахнянина.
Такий мотив креовання нової катедри дав якнайліпшу зброю против неї всім противникам руських катедр, і на факультеті всіма майже голосами (окрім одного – руського) відкинено пропозицію міністерства, а мотивами при тім послужила дійсно досить дивна з наукового погляду спеціалізація тої проектованої катедри. Міністерство, одначе, тим не заспокоїлось і кілька місяців тому повідомило факультет, що має намір заснувати або другу катедру руської мови й літератури з спеціальною увагою для церковнослов’янщини, або катедру славістики з руською викладовою мовою.
Як треба було надіятися, факультет признав кориснішою катедру славістики, але при тім підносив брак відповідного кандидата, хоч такого кандидата не тяжко було б знайти, як не в Галичині, то поза Галичиною, і один з професорів-русинів вказував на се. Ми чули, що й міністерство теж, зо свого боку, прихилялось до заснування катедри славістики, але політичні впливи взяли гору, і в інтересах д-ра Студинського, що спеціалізувався в історії руської літератури, сей план мусив уступити; переказують і іншу причину – напустити русина на русина: всадити на карк д-ру Колессі д-ра Студинського. Ся поголоска, вірна чи не вірна, може характеризувати погляди суспільності на сю справу.
Іменування д-ра Студинського надзвичайним професором руської мови й літератури уважається річчю певною й чекається з дня на день. Розуміється, при тім користь від сеї нової катедри була б мінімальна: двох системізованих (штатних) катедр руської мови тяжко надіятися, один з професорів буде професором ad personam – поки є на університеті, доти є й його катедра; а при непевності, чи буде навіть дві ординатури для сього предмета, дійсно утворюється дуже прикра ситуація для двох професорів того ж самого предмета.
Ся нова ініціатива міністерства до заснування руської катедри дала повід Науковому товариству ім. Шевченка пригадати міністерству взагалі пекучі потреби руських катедр на університеті. В грудні мин[улого] року вислало воно меморіал до міністерства, де вичислило як найбільше і найближче потрібні такі катедри: на філософії – по одній катедрі класичної філології, математики й природничих наук, відокремлення руської історії в осібну катедру (бо теперішня катедра призначена для «всесвітньої історії з спеціальним оглядом на історію Східної Європи»), а рівно ж корисною признало проектовану катедру славістики; на правах: заповіджені ще 1862 р. катедри цивільного процесу і вексельового та торговельного права, катедри історії руського права і австр[ійського] державного права; на медицині – катедру положництва, з огляду на потреби львівської школи повитух, далі – катедру описової анатомії, лікарської хімії й гігієни.
В липні (13 н.ст.) відбулося віче русинів-студентів вищих шкіл в університетській справі; його подробиці відомі більшості наших читачів з «Пам’ятної книжки» сього віча, виданої з поручення його й розісланої в великім числі по Галичині й на Україні [Дохід з неї призначений на заснування «людового університету», себто популярних курсів для народу і середніх верств; сповнення сього плану було б першим конкретним результатом сього «першого академічного віча»]. Зазначу тільки, що віче удалося дуже добре: окрім студентів Львівського університету, в нім узяли участь відпоручники русинів-студентів Львівської політехніки, університетів Чернівецького, Краківського і Віденського і гірничих академій у Лубні й Пшибрамі; явилися й декотрі професори-русини (дехто з них не міг явитися, бо не був тоді ві Львові).
Меморіал виладжений до міністерства підписало п’ятсот мужа (449 студентів ріжних вищих шкіл і 57 матуристів), не рахуючи львівських богословів, котрим семінарські власті заборонили взяти участь у вічі. Віче ухвалило допевнятися заснування осібного українсько-руського університету у Львові, «з огляду на те, що законом застережений, а в практиці не переведений утраквізм Львівського університету рішучо не вистарчає для культурних потреб українсько-руського народу», і в тім напрямі виладило й вислало до міністерства меморіал та звернулося до всеї українсько-руської суспільності з зазивом, аби попирала сю справу.
Численні привітні листи й телеграми, вислані на віче з ріжних кінців краю, дали доказ, як піднята справа відповідала потребам і змаганням руської суспільності. З руських органів сердечно повітало віче «Діло». Що польські газети позбули його глузуваннями, се нікого не здивувало: занадто привикли ми, що сій стороні всякі змагання руські здаються тільки смішними (per risum multum); але досить несподіваним було те, що в «Руслані» появилася досить непривітна стаття посла Барвінського, що взагалі багато займався університетською справою, а тепер дав приємність «Czas»-ові покликатися на нього як на союзника в університетськім питанні.
Пос[ол] Барвінський вказує на те, що справа університету ще не дозріла, та підносить потребу приготовлення наперед численних доцентів, наукової літератури, побільшення числа слухачів-русинів. Не можна признати сі замітки всі оправданими [З-поміж справедливих його уваг піднесемо одну – з поводу проектів приватного університету: що австрійська державна практика не знає приватних університетів]. На факультетах теологічнім і правничім русини вже тепер мають зовсім поважне число слухачів, а й на філософії деякі університети в Австрії й поза Австрією не мають і стільки, скільки є тепер русинів на Львівськім; зрештою, університет не сформовується протягом кількох місяців, а для того, щоб розпочати сформування руського університету, є вже відповідна підстава.
Щоб здобути руських доцентів, треба, аби вони мали вигляди на катедру і міністерська стипендія не представляла з себе чогось надприродного, як то діється тепер. Нарешті з науковою літературою не так зле, як представляє собі п. Барвінський, закидаючи між іншим, що Наукове товариство ім. Шевченка не схотіло зайнятися медичною термінологією (д[обродій] автор не схотів собі пригадати термінологічного відділу «Лікарського збірника», що якраз викликав дуже прихильний відзив у польських лікарських кругах – «Pregląd lekarski», ч.42), університетських же підручників для університету in spe не пишуть і у інших безуніверситетських народів, не тільки у нас. Взагалі ж піднесений оклик – допевнятися осібного університету – не можна не признати зовсім раціональним з огляду на ті трудності, які ставлять збільшенню руських катедр на Львівськім університеті beati possidentes поляки, сі трудності добре знає й сам д. Барвінський.
Коли би раз правительство схотіло задоволити потребу русинів в університетській справі, йому б, мабуть, легше було заснувати осібний університет, ніж крок за кроком проводити утраквізм у теперішнім Львівськім університеті, з його широкою автономією й незвичайною ворожістю до руського елементу. Розуміється, доки того осібного університету нема, се не усуває потреби й не здіймає обов’язку з дотичних чинників – допевнятися помноження руських катедр на теперішнім Львівськім університеті. Тому й розпочатій академічною молодіжжю акції не можемо не висловити якнайбільшої симпатії, бувши, розуміється, певними, що вона не скінчить на сій першій маніфестації, вестиме їх далі, а заразом розвине акцію у сій справі і в інших напрямах.
Стільки важнішого мав я оповісти про справу Львівського університету; але мушу ще сказати кілька слів про участь українців у сій справі. 1897 р. кілька земляків з російської України взяли ініціативу до збирання складок на удержання руських доцентів на Львівськім університеті; була видана й відозва, де висловлялася гадка, що, удержуючи приватними коштами доцентів протягом кількох років, можна буде тим змусити правительство, що воно дасть дотацію для сих руських катедр, і таким чином можна буде крок за кроком осягнути спочатку один факультет, а далі й цілий університет.
Намір, як бачимо, дуже благородний і симпатичний, і охота – прийти з матеріальною підмогою потребам Галицької Русі – дуже похвальна, та тільки показує у ініціаторів незнайомість з університетськими взагалі й спеціально львівськими обставинами. Габілітація вимагає дуже солідного наукового приготовлення; як я вже сказав, тутешню габілітацію можна щодо вимог прирівняти більш-менш зі степенем магістра російських університетів. Для осягнення її по скінченні університету треба з кілька літ віддаватися спеціальним науковим студіям у якімсь університетськім місті, до чого незаможним людям звичайно служать ріжні стипендії або посади з легкими обов’язками при наукових інституціях.
А в тім і штука, що між галицькою академічною молодіжжю не буває звичайно зовсім людей, що могли б собі позволити кілька років своїм коштом віддаватися спеціальним науковим студіям, до стипендій же або таких посад, про які я сказав, їм на практиці звичайно доступ майже замкнений. До того треба пам’ятати, що в нинішніх обставинах, коли про руські катедри щойно говориться, люди хоч би з найліпшими академічними здібностями не можуть покладатись на сі перспективи, а мусять запевняти собі інакший хліб – складати ріжні практичні іспити, що вимагають теж років праці. Не кождому при тім удається задержатися хоч при якій роботі у Львові, а треба числитися і з тим, що при описаних вище відносинах професорської колегії до руських кандидатів їм може прийдеться удаватися по габілітацію на інші університети, і звідти вже переносити свою veniam docendi до Львова. В таких обставинах, отже, перше ніж застановлятися над удержанням будучих доцентів (хоч і се не завадить), треба подумати над тим, щоб дорогою стипендій дати можливість людям приготовлятися науково, аби могти здобути габілітацію.
Одинока інституція в Галичині, взагалі в австрійській Україні-Русі, що може працювати над розвоєм науки – Наукове товариство ім. Шевченка, вже від кількох років звернуло свою увагу на сю сторону, наділюючи невеликими стипендіями (100 – 200 зл.) своїх молодих робітників, аби дати їм спроможність віддаватися науковим студіям. Таких стипендій, одначе, треба би далеко більше і мусили б вони бути далеко більші, аби дати спроможність науковим робітникам віддаватися роботі протягом років і приготовлятися до університетської катедри, але скупих доходів Товариства не вистає на се. Земляки-українці повинні би прийти Товариству в сій справі в поміч. Нехай вони затямлять – що се властива й одинока дорога до націоналізації вищої освіти…
Нарешті хочу подати коротенькі дати про руський елемент у інших вищих школах Галичини й Буковини. На Чернівецькім університеті в літнім семестрі 1899 р. було на загальне число звичайних слухачів 320 – русинів 20, з того на богословськім 2 (!), на правничім 16, на філософічнім 5 (числа русинів на сім університеті взагалі дуже сильно міняються, максимальне число – 50 було в літнім семестрі 1880 – 1881 pp.); руська катедра донедавна була одна – руської мови й літератури (д-р Смаль-Стоцький), минулого року прибула друга – практичної теології, гомілетики і літургіки (Д.Єремійчук); разом з нею заснована була на богословськім катедра церковнослов’янської мови, ніби руська, але професор (д-р Козак) викладає по-німецьки, як видко з останньої програми. Окрім того, є ще кілька русинів-професорів, але вони викладають по-німецьки (д-р Калужняцький – славістика, д-р Милькович – історія Східної Європи).
На Львівській політехніці на загальне число коло 500 (пересічно з обох півріч) було в році 1898 – 1899 русинів 30 (греко-католиків 35); в порівнянні з попередніми роками воно зросло і зростає. Професорів-русинів є досить (проф. Медведський, Волощак, Мариняк, Залозецький), але вони всі викладають по-польськи і навіть від сучасного українсько-руського наукового і культурного руху стоять зовсім осторонь.
Як бачимо, на інших вищих школах руський елемент стоїть значно слабше, ніж на Львівськім університеті; тим пояснюється, що змагання до націоналізації вищої освіти у русинів звернені тепер на сей останній.