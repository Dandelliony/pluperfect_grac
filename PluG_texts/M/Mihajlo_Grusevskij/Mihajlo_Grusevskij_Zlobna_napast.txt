Редакція «Діла» дала вже вираз обуренню з причини напасті, яка стріла нашу молодіж з нагоди наділення стипендії К.Володковича: мовляв, руська молодіж, зайнята боротьбою, яка здається їй політикою, перестала видавати з-поміж себе одиниці з кваліфікаціями до побирання стипендій, що вимагають від кандидатів, аби виказалися науковою працею. Відомості, подані про самий конкурс органом краківських консерватистів-слов’янофілів – вповні фальшиві, невважаючи на близкість сеї часописі до членів стипендійного комітету, і вони знайшли вже фактичне спростування: звістка його, що на конкурс не подався ніхто, показалася чистою видумкою.

Не більш справедливий сей загальний відзив, буцім наша молодіж, захоплена боротьбою за університет і політикою взагалі, «перестала видавати з себе» людей з науковими інтересами, з науковими працями, а я підозріваю, що сей закид не являється духовою власністю редакторів краківського журналу, а відгомоном з певних кругів польських, а може, й руських – тих, що так люблять у всім звернути вину на самих русинів. І тому ся «латка», пришита українській молодіжі, варта, мабуть, того, щоб коло неї спинитись.

Гостра боротьба, вічно неспокійна, тривожна атмосфера, напружені відносини на університеті за останні літа, розуміється, не сприяють спокійній науковій роботі. З боку професорів-русинів, з боку наших інституцій і з посольських кругів не раз підношено се, яку шкоду нашій академічній молодіжі роблять сі неспокої на університеті, що стали вже хронічними. Особливо Наукове товариство ім. Шевченка в своїм останнім меморіалі дуже сильно вказувало на необчислимі шкоди, які терпить від сього не тільки наше наукове життя, але й культурні інтереси всеї Галицької Русі, всього краю.


 
Та дарма, доки компетентні чинники не подбають про те, щоб усунути ті анормальні обставини, які ширять і сіють боротьбу між університетською молодіжжю, доти се напруження, ся «політика» буде тягнутися. Компетентні чинники нічого не роблять для того, щоб задоволити наукові потреби української суспільності і української університетської молодіжі зокрема, прискорити заснування українського університету і тим чином знейтралізувати національну боротьбу в університетських сферах. Драма, се не вина української молодіжі, якадовго писала петиції й посилала депутації, чим зневірено її в легальних способах боротьби.

І все-таки, кажу се з притиском, чиста неправда, ніби українська молодіж так «розполітикувалася», що стратила всякі наукові інтереси й перестала видавати з-поміж себе одиниці з науковими кваліфікаціями. Не вважаючи на те, що від великого університетського віча 1899 p., яке заініціювало боротьбу за університет, минає вже десятий рік, в таких довгих, затяжних, крайньо анормальних обставинах ніколи не вигасали серйозні наукові інтереси серед української молодіжі, не переводилися люди, що інтенсивно працювали науково серед найсильнішого розгару університетської боротьби. Як професор університету й голова Наукового товариства ім. Шевченка, де весь час знаходила свою опору всяка наукова робота, можу се сказати рішучо. А щоб не бути голослівним, я вичислю людей, які за часи сеї гострої боротьби – від університетської сецесії 1901 р. почавши – заявили себе самостійною працею.


 
Ідучи в альфабетичнім порядку, я назву Б.Барвінського, автора більшої праці з історії Вел[икого] кн[язівства] Литовського і кілька дрібніших статей і заміток; пок[ійного] Б.Бучинського, що, невважаючи на заінтересування «політикою», інтенсивно працював над історією України XV – XVI в. (дещо було опубліковане, інше небіжчик не встиг видати);

– С.Витвицького, автора кількох розвідок з економіки й статистики;

– В.Герасимчука, автора більшої праці з часів Виговського, для якої він працював по місцевих і заграничних архівах, за підмогою Наук[ового] тов[ариства] ім. Шевченка;

– Ф.Голійчука, що працював по історії козаччини XVIII в. (Орлик і його час – велика збірка актів, дещо друковане);

– Я.Гординського – автора статей по новій українській літературі;

– І.Джиджору, що встиг придбати вже репутацію одного з ліпших знавців Гетьманщини XVIII в.;


 
– І.Кревецького, автора численних розвідок і статей з історії Галичини й українського відродження XIX в.;


 
– І.Крип’якевича, дуже серйозного архівного робітника, автора недавно виданої більшої праці про Львівську Русь XVI в. і численних статей і заміток;

– д-ра З.Кузелю, що дав себе своїми публікаціями пізнати як етнограф з дуже серйозною ерудицією й приготуванням;

– В.Панейка, автора статей по економіці й соціальним питанням;

– І.Созанського, автора публікацій з історії галицького відродження;

– Ф.Срібного, що заявив себе сумлінними працями по історії львівської Ставропігії (велика критична стаття його в «Записках»);

– Ол. Сушка, автора кількох праць по історії релігійного життя XVI – XVII в.;

– М.Тершаковця, автора цінних збірок матеріалу і статей по історії галицького відродження;

– І.Флюнта, що працює по історії церковних відносин XVII – XVIII в.;

– Ю.Чайківського, автора праці з галицького письменства XIX в.

Я вичисляв, не силкуючись на повність, університетських студентів 1901 – 1906 pp., про яких знаю, що вони працювали самостійно в чім-небудь і дали себе пізнати чимсь друкованим. Всіх, розуміється, не можу знати, а коли б додати тих, що працювали інтенсивно в певнім напрямі, але не дали себе пізнати в друку або не довели до якихось самостійних праць, – то поданий реєстр прийшлось би побільшити в багато разів.

Але й наведеного вистане, аби переконати кождого, що невважаючи на гарячу боротьбу й неможливі відносини на університеті і на повну непоплатність і безвиглядність у нас яких-небудь наукових занять, серед нашої молодіжі все горіли певні наукові інтереси, все йде наукова робота – хоч, розуміється, в розмірах далеко-далеко менших, ніж в яких вона, певно, йшла б, якби українська наука знайшла свою власну хату в виді осібного університету, а українська молодіж – прихильних провідників в наукових заняттях не в кількох одиницях, а в цілій професорській корпорації українській і в своїй науковій праці знаходила б не перепони, а підмогу зі сторони різних інституцій наукових, просвітніх, шкільних – як то буває у інших суспільностей, і вкінці – у самої суспільності.


 
Тепер сього всього нема. Правительствені круги місцеві й центральні глухі й німі на всі потреби української науки. Не тільки стипендії або грошевої підмоги, але й простого поручения до заграничних архівів не може допроситись, коли дотичний кандидат не має спеціальних колігацій або не заявив себе як «архіпорядна» людина.

Наукове тов[ариство] ім. Шевченка, напр., не має досі відповіді на подання, внесене в р. 1905 в справі видання такого поручения для заняття в російських архівах двох найліпших своїх робітників наукових, хоч таке поручения – се чиста формальність і не коштує нашого правительства ні сотика, і тепер воно мусило удатися в сих справах до посередництва Петербурзької академії. А яку дотацію з публічних фондів й досі має се одиноке огнище нашої наукової роботи – те Наукове товариство ім. Шевченка, яке з своїх скромних засобів одно тільки старалось підтримувати нашу молодіж в перших кроках наукової роботи, запомагати одиниці, які проявляють серйозні наукові інтереси, та служити їй певними науковими засобами?

Як підмога йому з міністерства стала на 6000 кор[он] в 1899 р., так і стоїть досі; 6000 кор[он] інституції, яка двигає на собі наукову роботу Галицької, та й не тільки Галицької України, а котрої науковий бюджет давно перейшов за 50 тис. корон! Правительство зістається глухим на всі подання й представлення його. І так само байдужним і глухим на його потреби зістається наша суспільність і наша репрезентація, яка в своїх політичних постулатах ішла тільки за суспільністю й не могла глянути дальше й глибше в справи, а спеціально в даній справі ніколи не поставилася енергічно, щоб вистаратися о якусь ліпшу дотацію на наукові потреби наші: як репрезентації давніші, так само і нова, теперішня наша репрезентація у Відні. І не тільки в сій справі. Що, напр., зробила вона для того, щоб усунути несправедливу інтерпретацію митового трактату Австрії з Росією, яка сею інтерпретацією загородила від півтора року доступ тутешнім виданням до Росії саме тоді, як упали цензурні заборони? Що сталося з популярним колись постулатом креовання Української академії наук? І інші такі справи…

Так, се треба раз сказати по щирості. Наша суспільність, заінтересована чисто політичними питаннями, замало інтересувалася, замало опікувалася й опікується науковими і не тільки науковими, а й літературними, взагалі культурними потребами нашої суспільності. Те, що робилося на полі науковім, літературними зусиллями немногих одиниць, вона приймала як таке, що мусить само бути й родитися без всякої помочі й опіки з боку суспільності.

А тим часом ті сили й засоби, якими розпоряджали ті одиниці, з часом вичерпалися і ми бачимо, як в останніх літах розмах нашого наукового, взагалі культурного життя замітно стримався. Безсило повисли в повітрі крила, якими піднеслося було вгору наше культурне життя. Про се треба б писати багато, не чорнилом, а кров’ю серця тих людей, які вложили в культурно-національне відродження нашого народу свою душу і силу і тепер бачать, як се діло пристає не тільки через перешкоди з боку ворогів, але і через байдужість своїх – соромну короткозорість і байдужість нашої суспільності й її провідників.


 
В офіціальних кругах серйозні наукові інтереси в молодого чоловіка – се підозріла, небезпечна марка, яка не поможе, а пошкодить йому в офіціальній кар’єрі. З становища наших традиційних поглядів на науку, як Brotstudium наукові заняття «вісеншафти», також непотрібна трата часу, яка тільки перешкоджає відбувати приписані екзамени, практики, не даючи нічого реального.

Поза тісним кружком людей, перейнятих науковими інтересами, але безсильних помогти, підтримати чимсь реальнішим наукові інтереси молодих адептів науки, вони не знайдуть ніде не тільки матеріальної, а й моральної піддержки. Коли в таких архінеприхильних обставинах на університеті й поза університетом наша молодіж не перестає видавати з себе одиниці з серйозними науковими інтересами в далеко більшім числі, ніж хотілось би нашим «прихильникам» – се, розуміється, втішний знак. Але в теперішній час сі інтереси, звичайно, гинуть безслідно в неприхильних обставинах життя, а суспільність, не даючи помочі, не стараючися через свої репрезентації добитися прихильніших обставин для наукового життя, – мовчки ховає до кишені злобні закиди ворогів про брак наукових сил і крутиться літами безсило в сім фатальнім колесі: нема сил – нема інституцій, нема інституцій – нема сил.

Альфа й омега в сій справі – се неприхильне, вороже становище офіціальних кругів і суспільної ієрархії Галичини до наших наукових і взагалі культурних потреб. Але зломити сей ворожий настрій може тільки живе й щире заінтересування сими потребами нашої суспільності, а з ними – і сильний натиск нашої репрезентації. Досі сей інтерес обмежався формальною стороною: катедрами, гімназіями, університетом. Се все важне, але се не все. Треба ж дивитися на справу ширше: дбати про самий розвій культурного й наукового життя, про сотворения для нього певних опорних точок, ліпших засобів і прихильніших обставин. Без того самі постулати катедр і гімназій нас не вирятують.