№4.
Тифлис, 9 січня 1885 р. (28 грудня 1884 р.)
Тифлис, Пансион. 
28 грудня р[оку] Б[ожого] 1884
Шановний пане добродію мій!
Дякую перш усего Вам дуже за перегляд моїх писаній і за пораду щиру Вашу, за ласку велику.
От бува ж часом така чудасія – більш усего сподівався я на вірші свої, думав, що й форма в їх вироблена, що вони не будуть, не смійтесь тільки, переспівами з чужого голосу, аж ба, пішли ік лисому дідьку усі мої об’єктивні й необ’єктивні лірики... А що до «Німого свідка», то я усе каявся, що послав єго до Вас, хтів навіть прохать, щоб вернули, аж он що!.. Тільки може чи не краще було б єго трохи підчухрати й виправити, як ви пишете, що мова подекуди розтягнута і великорусизми є? Але як певні Ви, добродію, що вартий справді він друку, що не тра буде потім одхрищуватись мені од єго, то щиро дякуватиму, як надрукуєте (тільки під псевдонімом Михайла Заволоки). На той раз, як надрукують, бажав би я мати кілька напечатків, чи оттисків, чи не можна? Тільки вже переказом єго, вибачайте, найменувати не можна, бо усе це чиста фантазія – ні оповідання я такого не чув, ні печери якраз такої не бачив у Кисловодську. Сподіваюся, що се єму ваги не зіб’є?
Кінчаю я своє оповіданя, та тільки шкода – воно певне Вам не сподобаєцця – не з туземного побиту; я хтів описать тутешніх українців, а поруч із ними – народовця і роман єго з панянкою. Нагадує дуже Ваші «Хмари». Як бачите, тут багато треба й талану, й знаття; народовця я писав ідеального, але що про тутешніх українців – усе не видумане. Пришлю, як дозволите, подивицця. От тільки переписувать – як позирну, то аж звомплю... Пан Гете, здаєцця, у «Вільгельмі Мейстері», каже, що нема кращої доби гля поета, як поки він ще сам переписує свої твори. Певне вже я не поет, бо їй-Богу у сім нічого гарного не бачу.
Тут у нас у одному збірнику надрукували з 100 пісеньок, на Кубані зібраних. Може цікаве Вам буде? Мені вийде кілька оттисків, бо я виправляв пісні з редактором – той, хто збирав, а ні біса не знав у українській мові, а редактор трохи лучче. Прислать?
Що ж бо Ви, добродію, про себе нічого не скажете, що Ви пишете, готуєте гля літератури нашої? Чи, може, спочиваєте трохи?
Нарешті ще раз дякую мосці Вашій й наперед ласки Вашої прошу, зичу з наближаючим святом усе добре, весело начати, весело скінчити, а з новим роком нової сили, нового щастя, нової слави.
Щиро мосць Вашу шануючий
М.Заволока
З 20 декабря й по 5 января буду я дома, дак що, як схочете може написать, пишіть: Владикавказ. Его высокородию Сергею Федоровичу Грушевскому, с перед[ачей] Мих. Г.
№5.
Тифлис, 3 лютого (22 січня) 1885 р. 
Тифлис, января 22
Шановний і вельце ласкавий добродію мій Іване Семеновичу!
Посилаю мосці Вашій ще деякі писання свої – одну мрію й частину з повісті «Чужі й свої», й прошу вибачити турботу, що надаю Вам. Як писав вже я здаєцця Вам, повість моя багато позичала у Ваших «Хмар». Вона вже уся готова й виправлена, не переписував я усеї, щоб не дать собі зайвої праці на той раз, як повість ця нікчемною вийде; тай сю частину, вибачайте, виправить не вспів... Посилаю якраз половину – остаєцця ще 3 глави й епілог. Не знаю, чи сподобаєцця вона мосці Вашій – багато є там правди, але багато я писав такого, чого сам не бачив – з чужих речей, переказів; мабуть наколотив гороху з капустою. Скажу тільки, що в остаючих у мене главах менче метикувань, а більш самого роману; боюся я, що передав цих метикувань у тих главах, що Вам посилаю.
Більш сподіваюся я хвали за мрію свою; як тільки можу я цінувать власне писання, здаєцця утвор сей непоганий. Будьте ласкаві, подаруйте часок, <звольте> перечитать скоріш тай поцінуйте. Дуже цікаво мені почуть, чого коштує моя мрія і моя перша «серйозна» праця, моя повість. Як не варті вони друку – так думаю, що краще покищо кинуть писання: не убо приспѣ час мой. Не гайтесь, коли ласка Ваша, з одповіддю, щоб я міг, як варто буде, переписать остатні глави повісті першим тижнем посту, бо тоді в нас покута – говіємо. Як же не можна буде до друку оддати, перешліть їх до мене, а то переписувать дуже багато в мене часу займає, й вірші теж, бо деяких в мене й не зосталося, за яку ласку дякуватиму Вам щиро.
Напишіть, що з моєю першою мрією «Німий свідок», одіслали її до друку, чи ні ще? і куди, чи в Галичину, чи в Київ? «Діла» виписать я не міг – не можна мені, бурсаку, сього зробити – он якраз перед Різдвом побачив в мене інспектор д[обродія] Салтикова якийсь утвор, мало цілу бучу не збили, спасибі директор оборонив, а то б дали перцю. Де вже тут до галицьких часописей. Ох, буду чекати, поки сонце зійде, бодай тільки роса тим часом очей не виїла!..
Не знаю, чи бачили Ви кубанські пісні? Хоч не естетичню, так етнографічню вагу вони мають, дак що й посилаю мосці Вашій один напечаток.
Нарешті, подякувавши за ласку Вашу, зичу усякого щастя й здоров’я.
Мосць Вашу шануючий і щиро поважаючий
М.Заволока
Щоб не шукать меж шпаргаллям Вам мого адреса, додаю єго.
В г.Тифлис. В 1-ую Гимназию, Михаилу Сергеевичу Грушевскому.
№6.
Тифлис, 2 березня (18 лютого) 1885 р. 
Тихлиз, лютого 18, р[оку] Б[ожого] 1885
Дорогий мій, любий добродію!
Ви мовчите, здаєцця, одгадую я, чом мовчите Ви. Попрошу тільки вибачить мене – знаю я й сам, що нема гіршої докуки, як читати безкебетні писання, ще до того написані, як то кажуть, «з претензіями». Скажіть щире суд свій, сего доволі буде, щоб одбить в мене охоту до писання, як одбито в мене охоту до віршей – диво, їй Богу, так само й пропало, пробував – нічого вже не виходить. Звісно, шкода буде за своїми бучними надіями й мріями, та си ж мрії одбивали мене од праці, од науки – я став і меньше читати, й меньче робити... Охота до писання так мене узяла, що з усего, що я бачив, що чув, з усего в голові в мене складалася або голова з повісті, або оповідання, наче у Вильгельма Мейстера – 5-й акт драми (навіть се, що я пишу тепер про себе – це характер одного діяча мого). Правда, я сам дивувався, як мені гарно, який я був щасливий, поки писав; ніщо мене не вражало, не завдавало смутку, бо усе пе-ретворялося зараз у епізоди гля того писання, що писав, або котре носилося у голові. Одначе се щастя теж звісно не на користь було мені – воно наче макове зілля, у котрому купають няньки крикливих дітей. Засне дитя й спить, тільки то не добрий сон, що дає сили, а морок, що розбиває й силу, й розум чоловіка. Правдиво, чого доброго, каже д[обродій] Білинський, що дурний той батько, що не побив свого сина за перші вірші, за першу повість. Так таки, а все-таки шкода, дуже шкода покинуть свої мрії, своє щастя. Сподівався я на свої писання, сподівався найпаче на «Кутю» і на деякі місця «Чужих і своїх», хоч здаєцця, та частина, що [тут], краще од тієї, що послав мосці Вашій... Однак вибачайте, що базіканням своїм Ваші часи гублю. Будьте ласкаві, верніть мої писання, коли не помилився я, думаючи, чом Ви мовчите...; послав би марок на пересилку, та не дозволяєте, дак що мушу тільки подякувать Вашу мосць.
Одначе усе ж таки дозвольте, добродію, й після сего обертатись до Вас, як часом треба буде. Сего року їде батько у Київ, і я з ним. Чи не доведецця мені там побачити мосць Вашу? Ви незабаром певне переїдете у Київ, не забудьте свій адрес написати тоді, будьте ласкаві.
Щиро мосць Вашу шануючий М.Грушевський
Адрес: в г.Тифлис. Ученику VII класса Тифлисской 1-й гимназии Михаилу Грушевскому.
№7.
Тифлис, 20 (8) березня 1885 р. 
Тифлис, березіля 8
Дорогий, єдиний добродію мій Іване Семеновичу!
Як зрадів я, лист Ваш діставши, Боже, як чекав я єго, ніякий «єлень» не бажав «істочнику водного», як я сего листу, а він, як на лихо, ще 3 дні під завалами лежав, й що робилося ізо мною ці три дні... цур єму, краще й не згадувать! Те письмо писав я в минорному тоні, зберався кинуть писання, метикував про усю шкоду од его... брехав я, не можу я буть без писання, се моя втіха, се усе, се друге життя гля мене. Навіть тим часом, як я, не маючи так довго листа од Вас, вже постановив, що Ви одцурались (прошу вибачать за таку думку), що Ви одвернулись од мене, занехаяли – навіть у таку часину, здаєцця зовсім вже гля писання не здатну, я писав, писав – гля чого, й сам того не знав, усе кохаючись у якійсь непевній, мені самому неясній надії, що доля вивезе, що в мене є хоч яка-небудь дріботиночка, оку не видна, тієї вискри божієї, «що просвічує роду людському од віку тай до віку». Спасибі Вам, добродію, низько вклоняюся Вам за ту велику радощ, що завдали Ви мені листом своїм. Одно тільки біда – що нема з ким було розділити ту велику, безкраю радощ, не було із ким поділитися щастям. Добродію, будьте ласкаві, частіше одкликайтесь... «Посади свиню»... певне згадуєте Ви – не згадуйте! Хоч коротеньким листиком озивайтесь раз або два у місяць – се буде гля мене таке щастя, що...
Порада Ваша, щоб надруковать покищо тільки перші три голові «Чужих і своїх», припала мені до смаку. Напишіть – «частина з повісті», або «частина 1» – як схочете, усе однаково, тай надрукуйте, коли ласка Ваша. Як я писав Вам, здаєцця, «Чужі і свої» в мене написані усі, от їх дальніща фабула: Івась, довгенько поміркувавши, наміривсь таки вчить Катрю мові українській. Хіті в неї звісно стало тільки на один раз, й Івась сам це помітив, хоч кохання й засліплює його. Вечером вони ідуть геть за місто, Івась гуля, розмовля з Катрею, й єму здаєцця, що Катря єго любить – він прийма за кохання її вважливість, її ласку, та вона й сама чує може й зхідне з коханням. Івась, як то кажуть, на сьомому небові, але дзус – приїздить пан Верецький, що був за містом, і приходить до Тарасевичей, приходить ще один, Катря знову у тій атмосфері дурості й панства, з якої на якийсь час витягли її Івасеві речі, Івась здаєцця її чудним, незвичайним, і вона не дуже, не так вже ласкава з їм, як він приходить до неї попрощатись, їдучи на час продавати своє село. На селі він марить, любуєцця природою та слуха метикування ліберала-енерала, радікального українця, що приїхав куповать село єго. А у В-зі тим часом Верецький засватав Катрю, не люблячи і сподіваючись грошей, Катря згодилась – «партия приличная»; Івась, вернувшися, пішов на другий день, узяв гарбуза і заслаб, гуляючи під дощем. Одужавши, він поїхав геть. Епілог через три роки – Івась недавно вернувся з-за кордону, він багато до чого придив[ив]ся «на нашій славній Україні», писав, й єму сучасна українська цвічена громада, сучасна українська праця припада не до смаку. От остатні рядки епілога – Івась дістав лист з В-за от одного українця, а той писав, що у В-зі українство прогрессирує дуже – «збераюцця, читають, навіть хочуть якусь лицедію пустить, щкода, що Вас немає...» – Усміхаючись перейшов Івась через покой, замислившись і гірко усміхаючись. Зупинившися, він сказав голосно: – Навіть лицедію яку-небудь грати... Ет, та не тільки у В-зі, а й скрізь на Україні вдалися українці у лицедії й за тими українофильськими лицедіями забули про саму Вкраїну, за гуком оркейстра не чують голоса, що до праці їх кличе, за тим світом, що круг помоста ближче, не бачуть вони бідної знищеної України. Побачуть, почують, та дай Бог тільки, щоб не спізнились.
Івась зітхнув й обернувся. Якраз у вічи дивився єму величний вид Шевченка, Івась глянув й єму згадалися слова: 
«Недавно то я поза Уралом
 Блукав і Господа благав, 
 Щоб наше слово не вмирало...»
Та чи вблагав? Пильно й смутно придивився Івась на єго, але той мовчав, покійно, нерухомо визирали з-під великодумного чола добрі, замисляні, прозорі очі.
Кінець.
Окрім цієї главної фабули виписан ще маленький, теж нещасливий романець, та ще оказія, як мало не побили п’яного Верецького грузини за дуже горді кацапські єго речі. От й уся повість, як бачите мало у неї й дії, й типів, й фабула стара й проста, позичена, гріха не ховаю, у Ваших «Хмар». Краще буде ізробить, здаєцця, так, як Ви кажете.
Написали б Ви, добродію мій ласкавий, й про себе – що пишете, що готуєте, та чи не перебренчає праці Вашій проклята хвороба? Ви мене тоді дуже розважили, написавши, що «Батюшки й матушки» писані мовою українською, – мене дуже допікало, що письмовці наші (Куліш, Галка, Вовчок, Тарас навіть) пишуть й московською й українською мовою. На мою думку, се дуже збиває ваги у українства...
З одставкою Вас поздоровляю й прошу Бога, щоб тепера на спокої вернулись Ваші сили на вжиток українській тай загальнокультурній, чоловічій праці.
Щиро мосць Вашу шануючий і поважаючий
М.Грушевський
Напишіть новий адрес Вашій, а то я не знаю. Святками буду дома, адрес: у г.Владикавказ, Его Прев[осходительству] Сергею Фед[оровичу] Грушевскому с перед[ачей] Мих[аилу] Груш[евскому].
№8.
Тифлис, 26 (14) травня 1885 р. 
Тифлис, 14 травня 85 р.
Шановний добродію Іване Семеновичу!
Сподівався я побачитись сего літа із Вами й послухать, поспитать, поміркувать про деякі річи, що лежать на душі та на серці, й шкода мені дуже, що ся надія поки що марною здалася; мушу замісь живого слова листом поспитать, сказать дещицю. Перша річ до Ваших творів ідецця; певне чудним здасця Вам, й я сам поперед усего вибачить прошу, що я, недоросток, бурсак, заговорю про Вашу працю письменську. Я й сам не осмілився б, як би часом люди літні, цвічені й до народовства прихильні не згожувались з тим, що думав я, що казав, се й мені сили додає й вам деякі думки свої виявити, хоч може вони Вам і без мене прискучили добре або й здадуцця дурними.
От уже десять рік, після «Причепи» й «Хмар» не дали Ви жадного утвора з побиту сучасної громади цвіченої, а малюєте громаду сільську та міщанську (от не знаю тільки ще Ваших «Батюшок», сего літа вже в Київі добуду)... Невже послухали Ви кацапських й інших обскурантів й справді зачинились у той куток, що одмежували Вам вони, меж їх і д[обродій] Петров? Дай Боже, щоб більш побувало в письменстві нашому таких повістей, як «Бурлачка», «Микола Джеря», «Приятелі», малюють бо вони нам соціальний побит народній, а не воркують про те, як Стець та Маруся полюбились тай женилися, як то часом бувало тай бува у инчих письмовців. Однак шкода здаєцця мені дуже, що Ви занехаяли громаду цвічену. Письменство наше українське мусить бути самостойним, а не якимсь прихвостнем письмен[ства] в[елико]-руського, як то вельми ласкаво дозволяють наші кацапські приятелі-публіцисти; а щоб буть єму самостойним, повинно буть воно цікавим гля громади української, мусить давати її живі, сучасні твори. Громаду ж цвічену – а її перш за все треба б привернуть, не можуть задовольнить самі тільки повісті, оповідання, драми з побиту простонародного, з ними самими й письменство наше, як на мою думку, здаєцця якимсь однобоким, не цілим, а справді якимсь прихвостнем в[елико]-руського, й через те громада наша й сусідня не дають ваги нашому письменству, мають єго за якусь дурничку, а за «справжнею» ідуть до в[елико]русів. Да таки й справді у цвіченій громаді, як не життя, то метушні, колотнечі, усяких «клятих питань» та колізій більш буде, ніж на селі... Як Ви думаєте, добродію? Скажіть, ласкаві будьте.
Тепера б от Ви, часу діставши, проїздившися, оддихнувши за кордоном, на волі, втяли б нам який-небудь утвор коштовний, що показав би й нашим перевертням, і сусідам, що ще не марніє письменство наше, що є в єму сили, великі та дужі, що росположилось би воно й процвіло цвітом роскішним...
От шкода, що в нас на Вкраїні нема вкраїнської часописі, без неї й письменство здаєцця не піде добре ніколи, як слід. Є такі річи, що їх не збагнеш белетристикою, тут треба перо публіцистичне. «Публіцистика, – каже Берне, – се мідяні копійки», але без сих мідяних копієк з самими карбованцями не дуже таки добре. Чи то в наших українців не стає ініціативи, чи що инче?..
Nunc ad te vedeo [Тепер перейдемо до наступного (лат.) – Упор.], а то усего не перекажеш, й так уже лист, вибачайте, довгенький виходить. Взяла мене дума, чи не може яка-небудь халепа на мене впасти з-за «Своїх та чужих», хоч я й так чухрав їх дуже? Чи добре шанують в Галичині й в нас псевдоніми, не тра боятись, що про їх довідаються такі, од котрих краще було б сховатись? Як безпешно ж друковать, просив би я мосць Вашу – дозвольте Вам, яко добродію моєму і учителю в письменстві українському, посвятить цю повість; й як ласка Ваша, подпишіть на повісті – Ів. Сем. Левицькому. А другу мрію «Остатня кутя» хтів би я посвятить рідним покійникам, бо дітенята в тій мрії справді жили й справді вмерли, довічний покій хай буде їм! Як се на Вашу думку, добре чи ні? Як добре, подпишіть «на вічну пам’ять Захару, Федіру і Марії Грушевським», чи ініціяли, чи як там, Вам вже лучче знати. Тільки, як добре, ато ще хто-небудь мо й посмієцця – от ще, мовляв, письмовець виявився, усіх своїми посвятами частує? Й чи не можна, пане добродію, щоб оповіданнячка мої по різним там часописям та збірникам, нашим і галицьким, розсовать, мо так скоріш надрукують, а то дуже я боюся, що будуть мої утворці лежать до Страшного Суду, а що можна було надруковать, як мені 17 було, не з лиця буде надруковать, як буде 20... Порятуйте, будьте ласкаві, добродію!
Послав я мосці Вашій ще паку, послав більше через те тільки, що вже написав, а то як перечитав востатнє, багато що не сподобалось мені... й один тут українець «Скавучака» вилаяв добре... Ой, добродію, часом так важко стане, як подумаєш про себе, про свої твори, така нудьга візьме!.. Скільки раз кажу я собі – ой, хлопче, кинь к бісу писання свої, щоб не глузували з тебе, щоб не став на посміх людям! – й не можу кинуть; до того й надією тішуся: «а може, а може...» Знаєте, не можу тепера я з таким замилуванням чистим читати добрі утвори письменські – усе їсть мене думка: «От як тра б писать тобі, от як пишуть, от типи, от характери... се не те, що ти верзеш, та по воді граблями везерунки виводиш...» Поганий знак, добродію?! Але годі скиглить! Будьте ласкаві, добродію, хоч Ви здебільшого тільки на другий, чи на третій лист озиваєтесь, озивитеся тепера, зараз, як Вам здались писання мої взагалі, щоб не сподіватись хоч мені дурно...
Прощайте, дай Вам Боже оддихнути й сили набратись за кордоном, набратися ідей та матер’ялів на користь нашому письменству й громаді. Як оддасте мої писання до часописі, певне одпишете мені – куди й як, й чи швидко їх надрукують, й як там ведецця, чи дають авторові напечатки (просив би кожного утвору килькихось), а то й гонорарик, чи може з-за ідеї, безкористне?
Щиро мосць Вашу шануючий
М.Грушевський
P.S. Коли б ласка Ваша, як тільки вартий «Скавучак» друку (хоч я на се й не сподіваюсь), виправити – десь я назвав єго Охрімом – замісь Трохимом. Вибачайте, що турбую мосць Вашу, не баріцця листом й адрес Ваш за кордоном дайте. Може б дали рекомендательні листи до яких-небудь київських народовців?
P.P.S. Отой українець, що читав «Скавучака», вилаяв мене за тенденціозність – у сему не грішний – Скавучак живий і досі по Тифлису ходить, тільки ніяк у жандари не втрапить.
Адрес мій на усе літо: в г.Владикавказе, Его пр[евосходительст]ву Сергею Федоровичу Грушевскому, с перед[ачей] М.Гр-му.
Сподіваюсь швидко лист ваш мати, будьте ласкаві, добродію.
Ет, мало не забув. Чи не можна через мосць Вашу виписать галицькі видання Ваші – «Світогляд», «Повісті», «Кайдашеву сім’ю», «Історию Русі»?
Вибачайте за таке «непозволительно» довге письмо.
№9.
Владикавказ, 20 (8) липня 1885 р. 
Владикавказ, липця 8, р.85
Шановний добродію мій Іване Семеновичу!
У д[обродія] Успенського десь селянин Босих оповіда про себе, як він пішов на машину, став «паном», розпився й розледащів й як нарешті ревізор, чи що воно там, довідавшися, побив єго й прогнав єго. «Як да-асть він мені, брате мій...», радіючи розказував Босих, ... й далі. От щось подобне сталося й із листом вашим, добру носатку дало воно мені, новоспеченому «літерату», вигнала багато нікчемних думок, що залазять у ніс чоловікові, як він дуже до чогось вдасця...; ся носатка, дасть Бог, на користь піде мені, а все-таки шкода дуже, що не вийшли мої утворці. На «Св[ятого] Петра» я не сподівався, він самому мені здавався не цікавим, «Тр[охима] Скавучака» теж не мав я за добре писання – мало вималювана постать Трохимова й багато такого є, що не йдецця просто до єго (оповідан[ня] дячка й пан), дуже радий, як се <...>; проте ж на «Бех» сподівався, «яко на мур мурований». Ви кажете, добродію, що се не мрія, не хвантазія, бо нема чортів і відем. Але хіба ж Діккенсові «Battle of life» [«Битва життя» (англ.) – Упор.] і та, де трактуєцця про Пирибінглів, забув її назвисько, хіба добра частина казок Доде, да от і казок Андерсена хвантастичні? Однак автори назвали їх казками й ніхто на се нічого. Скажіть тілько, добродію, мені, сі нікчемні писання мої не показують регреса, не збавляють думок, що я можу писать?
Ви пишете, добродію: «Але я зовсім не думаю слідкувати за кимсь там і тягтися за хвістом чужої думки. Пишу те, що бачив, що знаю, а чого не знаю, за те й не берусь». Вибачайте, як що-небудь таке виходить з того, що писав Вам, я й у гадці не мав сказати що-небудь такого; дай Боже, щоб мене так шанували й поважали, як я мосць Вашу шаную й поважаю.
Те, що пишете Ви про галицькі часописі, дуже мене здивувало й вразило. Біс із ним, із тим гонораром, а тільки як же може там піти добре письменство? Коло літератури будуть ходити тільки так собі, «між инчого», люди, котрим грошей не бракує..., письменство буде тоді тим, чим було в В[еликій] Русі в минулі часи – «la litterature en Russie est l’amusement des quelques gentilshommes» [Література в Росії – це заняття для заможних людей (франц.) – Упор.] – , як писала Сталь... Тільки що ж я буду робити без одтисків? чи не можна там купити нумерів нарізно, як вже дуже дорого коштує уся часопись? Будьте ласкаві добродію; хтів було послати грошей, та не знаю, скільки треба... Ато невже треба буде їхати ві Львов власне гля того, щоб прочитать своє писання? Се дуже спадало б на кару. «Жестокие, сударь, у нас права!»
Прощайте, добродію мій, зичу Вам усякого щастя. Щиро Вас шануючий і завжди служити готовий М.Заволока.
Адрес мій той же самий, Владик[авка]зський.
P.S. Написав ескіз «Днинка», з побиту урядницького, лізе багато сюжетів, усе з побиту нашого tiers etat [Третій стан (франц.) – Упор.], чи як воно – сільські священики, міщане, урядництво дрібне й більше..., благословляєте?
Будьте ласкаві, ще раз попрошу, так коло редакції вже походіть, щоб скоріш друковали, як візьмуть; й нумерців... й може як рецензія, чи що, буде... А як у київські видання? не пробували, не можна влізти мені? Шкода, що не можна добути Ваших галицьких видань, а київські, меж їми й історичні, всі в мене є.
Я й не подякував за те, що виправили Ви й надписали Ви мої утворці, й за те, що дозволили Ви «Своїх і чужих» мосці Вашій посвятити. Щиро дякую мосці Вашій за велику ласку.
№ 10.
[Владикавказ], 5 вересня (24 серпня) [1885 p.]
Серпня 24
Високошановний добродію Іване Семеновичу!
Ласкавий лист Ваший, що писали Ви ще 5-го, тільки учора ді[й]шов [до] мене – поки я їздив, він вилежувавсь. Спасибі щире Вам за єго, добродію, за Вашу прихильність та ласку, за Ваше піклування. Висвободили мене од усіх митарств, що заставляють дорогу молодим писарцям, такої послуги не можна забути, не можна й подякувати добре, тільки щораз скажу спасибі, щире спасибі. Дуже радію, довідавшися, що хвалити Бога, трохи поздоровшали Ви, сили набралися гля роботи... Хвала Богу, такі сили, як Ваші, дуже потрібні громаді, найбільше у оці часи: старі діячі один за другим зникають, зостаюцця самі пуцверінки й нема кому їх до путя довести, направити, научити.
Я доживаю остатні вільні часи й збераюся до школи, за літо написав дуже небагато – розледащів був трохи; може в осені поправлюсь, а зімою й весною знову не можна буде – остатній екзамен, самі здорові знаєте; хоч я вчився й не погано, але буде ще коло чого походити. Через се й не знаю, що сказати про кінець повісті. Як я писав вже Вам, вона в мене скінчена, але здаєцця, що вона тепер мене не здовольнить, а чи втраплю переробити, не знаю. Чи не могли б зараз почекать? Як на Вашу думку? Ну, тепер підуть прохання й комісії мосці Вашій. Я бачте, пробуваючи сего літа на Вкраїні й слухаючи страховинні оповідання про народовців, набрався й сам ляку й тепереньки думаю, як би так ізробить, щоб наймення мого не можна було дізнатись. Через се дуже прохаю Вас, добродію, як тільки можна, одписать у редакції, щоб поскидали з писань моїх визнаки міста й часу, коли вони писані, в тексті як є де назвиська міст і річок – Владикавказ, Тифліс, Терек, Кура, або що таке – щоб попереміняли якось, й от ще що – як посвяту «Остатної куті» написали Ви вповні – «Грушевським», то щоб поставили тільки один инициал «Г.» От яка прохань переляканого школяра, вважте на її, добродію, й порадьте.
Спасибі Вам, що попросили переслать мені «Джугура». Просив би я, щоб редакції, що будуть друкувать мого, зоставляли напечатки і окрім того рецензії, які будуть, чи то народовські, чи ляські, чи свято-юрські зоставляли гля мене. Тілько не знаю, чи вільно тепера поштою пересилати з Галичини? В Київі мені казали, ніби можна тільки через цензурний комітет, хай єму?.. Тоді може краще передавать через кого, як буде їхать в Росію звідти, або що, а щоб той вже пересилав... чи й так не можна?
Й іще прохань: чи не можна дещо буде надрукувать в тутешніх виданнях, київських й одеських, усе ж таки воно мов би трохи рідніше? Чи може трудно – от і Ваше виходило або окрімими виданнями, або передруковували з галицьких, як «Миколу Джерю»...
От і усе здаєцця, що хтів попросити, вибачайте, будьте ласкаві. Зоставайтесь здоровенькі! Щиро шануючий і завжди Вам служити готовий М.Грушевський.
P.S. Може «Св[ятого] Петра» й не друковать, коли в єму тільки й смаку, що мова? Щоб потім не дорікали як дурницею?
З 1-го жовтня адрес мій тихлизький.
№ 11.
Тифлис, 16 (4) грудня [1885 р.] 
Грудня 4
Вибачайте, добродію, що знову оце Вас турбую – бачите, здалось мені, що забулися про мене й про те, що обіцялись мені написати, якщо де осядетесь. Ось уже три місяці минуло од листа Вашого остатнього і певне вже всі виногради в Акерманщині пройшли, то й пишу до Вас прямісенько у Кишинев.
Бачте, яка річ. Як Ви мені тоді писали, що просила «Зоря» повість скінчати, то я так і робив, поспішаючи зумисне, й треба було б тепер її переслати, як так уже «Зоря» її хоче, а куди пересилати, не знаю, дак що дайте звістку мені, коли ласка Ваша.
Не знаю, чи писав я, що одтисків і жодного не дістав я свого, а вони мені, по правді, дуже потрібні – пишу я так, що читати дуже погано й часом треба було б заглянути у рукописи, довідатись, але мусиш гинути, не маючи одтисків. Ви вже напишіть, прошу, про се їм, бо без одтисків мені далебі, що не можна. Як дуже вже там їм так тяжко, то я й грошей пошлю на ті одтиски, а без їх мені, кажу, не можна. Не полінуйтесь, будьте ласкаві, й перешлють їх хай вже через Вас, коли ласка Ваша, може тоді не застрягне у цензурі – бо той бідний Джугур, що Ви кажете, ніби послали панотцеві моєму, певне, десь у цензорських кишенях застряг. Й про те, щоб повикидали усі назвиська міст кавказьких, чи то в тексті, чи на кінці, й посвячення «Остатньої куті» тільки ініціалами поставили, напишіть їм, як не написали досі. Вже будьте ласкаві, зробіть оце й не баріться, не яко гля Г[рушевсько]го, а яко гля українця, бо окрім Вас, як самі здорові знаєте, нема в мене нікого, щоб допоміг або що тутечки, тільки вже й надії, що на ласку Вашу.
Єсть в мене оповіданьце кумедненьке, з чужих слів заведене, чи не здасться воно? то й його переслав би. А нового чого більше писати часу не маю – спіткали уроками – а там екзамени ще. Може, так бо воно й краще.
Адрес мій, що був попереду – Тифлис, 1 гим[назія].
