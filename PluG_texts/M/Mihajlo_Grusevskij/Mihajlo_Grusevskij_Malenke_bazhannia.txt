Різдвяний святочний репертуар має свою фізіономію і свою осібну привабність. На афішах появляються старі, напівзабуті опери, і йдеш у театр відсвіжати враження з давно минулих часів, або провіряти смак і враження старших поколінь. На виставах декораційних театр засівається масою дітвори різних ступенів і літ, і серед них появляються різні анахорети, для яких ранішні представлення різдвяні являються майже одиноким виходом «в світ», і скромні незаможні родини, для яких різдвяний спектакль служить джерелом естетичних вражень на довгі місяці.

В сьогорічнім різдвянім репертуарі київської опери український етнографічний колорит мали представляти «Черевички» Чайковського, історичний – його ж «Мазепа». З погляду національного колориту обидві опери дають мішанину українського з нижегородським, і де ж де, але на українських сценах се не може не вражати слухача.

Сидячи на їх виставах, не можна було відігнати від себе думки, чому б замість них, або поруч них київський театр не виставив «Різдвяної ночі» або «Тараса Бульби» Лисенка, як доводилося нам чувати – вповні готового до вистав. «Різдвяна ніч» тому три роки, з нагоди ювілею Лисенка, йшла кілька разів на київській сцені, і всі могли пересвідчитися вповні можливою до виставлювання, і у публіки мала успіх; потім одначе знято її з репертуару і досі не повторювано.


 
А се гріх перед українською музикою, й перед українською публікою, й перед Києвом, як центром і столицею України. Український нарід прославлений своєю музикальністю, українська пісня, мотиви народні своїм багатством і оригінальністю мають світову славу, українські співаки й співачки збирають оплески по сценах різних країв. І київська опера повинна хоч стільки зробити, щоб тим кільком українським операм, які маємо («Різдвяна ніч», «Утоплена», «Тарас Бульба» Лисенка, «Катерина» Аркаса й т. ін.) дати місце в своїм репертуарі. Се б дало привід до живішого розвою української музики – безперечно, що українська опера і посувається так поволі, бо нема для неї ніякого поля.

Навіть з погляду касового вистави українських опер не були вигідні для антрепренерів, такої невеликої жертви – вистав кількох опер на рік, можна від них вимагати в інтересах української музики, українського культурного життя. Хазяїн київської опери – Київська Дума має повне право і обов’язок жадати сього від підприємців київської опери, а київські гласні українці й просто прихильні місцевому культурному життю люди повинні про се пам’ятати, і сю справу при кождій нагоді підігрівати.