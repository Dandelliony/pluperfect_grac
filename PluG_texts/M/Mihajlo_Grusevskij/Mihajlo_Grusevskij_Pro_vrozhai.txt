Правду пишуть: в Росії як неврожай, то біда, а як врожай – то друга біда. Селяни не можуть видержати збіжжя, спішаться продавати, бо грошей потрібують. Скупщики ціну збивають, за дешеву ціну купують. На залізницях вагонів не стає, хліб задержується, щодня по двісті вагонів все нових та нових застряває. Багато про се тепер пишуть, як припекло всім. Голова продовольственої комісії Державної (Государственої) Думи удався до старшого міністра Столипіна, щоб подумав над тим, аби казна купувала збіжжя по справедливій ціні – щоб скупщики не збивали ціни. Міністр сказав, що казна не може торгувати хлібом. На те йому пригадали, що торгує ж казна горілкою (а давніше торгувала сіллю), то чому ж би не могла торгувати хлібом? Однаково для війська купує хліб. Тоді міністр сказав, що справді се діло варто розсудити.

Багато могли б помогти земства. Чимало земств позичають гроші селянам, що виробляють різні вироби (кустарям), так могли б позичати гроші і під збіжжя (хліб). Та виявилося, що подумали досі про се всього тільки яких 4 – 5 земств на цілу Росію, а є їх кількасот. І одне тільки земство Валуйське (в Воронезькій губернії) сю справу провадить добре: взяло на се позичку з Державного банку 300 тис. і вже багато літ з того роздає позички селянам під хліб, з року на рік усе більше й більше. А від селян нічого більше не хоче, тільки аби хліб страхували, коли взяли на нього позику. Позичивши під хліб гроші, селянин може почекати з хлібом, а не продавати його за безцінь.


 
Се діло важне, і треба, щоб і по інших земствах гласні того ж допевнялися – щоб і земства в тім селянам помагали, а не тільки селянські товариства, про які у нас писано було попереду (в № 1 і 2).
