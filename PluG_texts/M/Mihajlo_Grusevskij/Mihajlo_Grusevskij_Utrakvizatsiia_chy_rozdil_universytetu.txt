Оборонці польського володіння завзялися доказати, що спільне пожиття поляків і українців у Львівському університеті неможливе. Славним «чищенням університету» пам’ятного 4 марта вони се дійсно доказали urbi et orbi. Культурний світ мусив переконатися, що в таких відносинах неможлива ніяка спільна наука українцям з поляками. Але що ж в такім разі? Звиш тримільйонна українська людність Галичини не може, очевидно, зістатися без університету. Заснування осібного українського університету стає, отже, логічним вислідом останніх подій, єдиним виходом з теперішнього положення, і самі оборонці польського stanu posiadania починають голосити, що треба дати українцям осібний університет, аби заховати теперішній Львівський університет від їх претензій, від утраквізації, від спільного володіння з українцями.

Подражнені змаганнями українського народу до рівноправності, поляки в Східній Галичині взагалі вели в останніх роках політику нервів, а не політику розваги, перетягаючи струни свого національного опору, так що вони рвуться одна по одній. І, зокрема, в університетській справі своїм безоглядним одпором всім домаганням українського культурного життя польські круги тільки причинилися незвичайно сильно й успішно до вияснення ситуації, а подіями останніх днів посунули справу українського університету так сильно наперед, як не могли б самі українці посунути її роками.


 
Польські професори заявою своєю з 3 марта постановили стерегти польського характеру університету й противитися утраквізації його «в якім-небудь виді»; всякі змагання до українізації його вони признали чинником некорисним, що робить неможливою правильну наукову і учительську працю на сім університеті. Хоч при тім вони заявили, що справи осібного українського університету вони тим не пересуджують, але в дійсності їх заява рішає сю справу цілком виразно, не лишаючи місця ніяким сумнівам, ніяким ваганням.

Польська більшість автономної професорської колегії, рішителька справ університетських заявила, що буде стерегти виключно польського характеру університету й противитися всяким уступкам в напрямі українізації чи утраквізації університету. Заразом признала неможливим правильне життя університету при змаганнях українського елементу до розширення сфери української мови. Ті змагання, очевидно, не устануть, а значить, єдиним виходом з теперішнього положення зістається якнайскорший розділ університету – вилучення з нього теперішніх українських катедр, заснування осібного українського університету й безпроволочне уведення його в життя. Польська преса, найбільш шовіністична, заявляється вже за сим супроти можливості, що центральне правительство замість відокремлення українського університету почне заходи коло уставлення польсько-українського modus vivendi на спільнім університеті. І сим разом її оклик: розділ університету, а не утраквізація має все за собою.


 
Центральне правительство в відповіді своїй делегатам польських професорів стало, очевидно, на становищі утраквізму університету й заявило недвозначно свій намір задоволяти культурні потреби українського студентства в границях дотеперішніх постанов про Львівський університет і припустивши, що сим разом буде се не порожня фраза, а серйозний намір, мусимо рішучо заявити, що до сього наміру правительство прийшло запізно. Те, що могло воно осягнути більш рішучим впливом на університетські справи десять літ тому, воно в теперішнім загостренні національних відносин, при теперішнім становищі польської сторони осягнути не зможе.

Після того як професори-поляки заявилися за охороною польського характеру університету, а против всяких уступок українському елементові, всякі змагання в сім напрямі і самого українського елементу і центрального правительства будуть, очевидно, безплодною тратою часу й енергії. Навіть якби професорська колегія схотіла зійти з становища безоглядної оборони польського стану володіння, то річ очевидна, що під напором націоналістично настроєної польської суспільності й польської академічної молодіжі вона не зможе робити ніяких уступок для установлення modus vivendi [нормальних стосунків] з українцями. Всяке домагання українців в сім напрямі, всяка проба чи зі сторони центрального правительства, чи зі сторони університетських властей буде тільки приводом до нових вибухів національного антагонізму, нових конфліктів, які на довгі літа зроблять неможливими всяке наукове життя у Львівськім університеті.


 
Українці можуть бути вдоволені з того, що правительство не схотіло признати польського характеру університету; наперекір полякам могли б вони заграти на ноту: hier stehe ich, hier bleibe ich; могли б пригадати, що теперішній університет належить, властиво, їм і їм призначався правительством. Але се була б також політика нервів, нерозважна і нерозумна. Заложення осібного українського університету було постулатом українського народу протягом останніх 12 літ, від хвилі, коли звісний інцидент з катедрою цивільного права відкрив очі на відносини у Львівськім університеті. Утраквізація була в його очах тільки переходовим станом, і коли тепер її неможливість виказали світові самі поляки, українці з подвоєною енергією повинні добиватися якнайскоршого розділу теперішнього університету: вилучення українських катедр і безпроволочного сформування українського університету.

І розуміється, університету у Львові. Бо перший український університет можливий тільки в центрі українського культурного життя, а заснування його десь на провінції було б рівнозначне з тим, що в дійсності українська людність Галичини позбавлена була б усякого університету. Ся тенденція – відтягати концентрацію українських культурних і економічних сил в їх природнім, історичнім центрі та розсівати їх умисно, з ціллю ослаблення, по різних кутах провінції – проявилася вже не з учорашнього дня. Але українська суспільність мусить раз спротивитися їй і зробити кінець.