В книжці VI за минулий [1905] рік подана була в нашій часописі «Платформа української демократичної партії», в якій злучилися були в цвітні 1905 р. поступові українські елементи. В середині сеї партії, одначе, скоро визначилася група т. зв. радикалів, які, зістаючися в партійній організації демократичної партії й мало різнячися від її програми принципіально, розвинули самостійну діяльність (видавництвами), і восени 1905 р. відокремилися в осібну партію.

Се відокремлення, одначе, тривало лише кілька місяців і з кінцем 1905 р. закінчилося сполукою обох груп в одну спільну демократично-радикальну партію й уложенням спільної програми, чи ревізією давнішої. Тепер дістаємо до опублікування сю ревізовану програму, на якій опирається ота демократично-радикальна партія, що лучить тепер в собі головну масу свідомої української інтелігенції.