«Ми, українці, спізнилися з своїми національними змаганнями», – можна часом почути від деяких «тоже малороссов» російської України з категорії тих, що, послухавши «голоса благоразумия», щоб не тратити марно сили, завчасу спустилися на дно й присоглашають до того й інших земляків.

«За нами нема ніякої сильної традиції – ми не жили ніколи державним життям і не виробили національних традицій. В теперішності у нас теж нічого нема, окрім побожних бажань. Виробляти тільки тепер національне почуття у суспільності й, не маючи ніяких основ національного життя, добиватись університетів, думати про українську науку, літературу і т. ін. – се зовсім безнадійна, даремна трата сил і енергії. Наша справа скінчена – ми запізно подумали про неї».

«Ми – провансальці, – з благородною резигнацією говорять інші земляки. – Наше національне почуття не сильніше і не глибше від контрасту французького полудня і півночі, прегарно змальованого в образках Доде. Будемо іронізувати з «бісових кацапів», що вони не розуміють смаку в салі і не вміють добре зготовити борщу – pendant [додають] до контрасту масла і оливи французьких «южан» і «северян». Під сентиментальну хвилю будемо «с чувством» декламувать п’яте через десяте нашого Містраля – Шевченка і в пориві українського патріотизму доводити в дусі Чупруна (з «Москаля-чарівника»), що против наших земляків «кацап» нічого не варт. Але ніякої своєї культури поруч тої «кацапської» ми не будемо мати, як і тепер не маємо, і «серйозно» будемо трактувати тільки її, а все «наське» держатимемо «про оказію», вряди-годи, для якоїсь маніфестації, як держуть деякі патріоти свитку і широкі, як Чорне море, шаровари, щоб убратися в них раз на рік на Шевченкові роковини».


 
Частинки правди, що міститься в сих міркуваннях, вистачає для заспокоєння сумління сих «об’єктивних» земляків, для оправдання в їх власних очах занедбування ними свого обов’язку супроти свого народу. Коли ж до сього додадуть вони ще метикувань на тему, що «в теперішній час, коли…» грішно відтягати увагу й енергію суспільності від широких завдань різними узконаціональними справами, – то вже почують себе просто героями супроти тих, що не встигли увільнитись від почуття свого національного українського обов’язку. Милосердним оком споглядають вони на їх заходи злучити службу загальним завданням часу з піклуванням про пекучі потреби свого народу і почувають свою безконечну вищість в порівнянні з такими «узкими» людьми.

Чи присвячують зате всю свою енергію, нероздільно, розв’язанню загальних питань і завдань часу – се інше діло. Може, й присвячують, а може, й ні, бо раз ступивши на дорогу емансипації себе від обов’язків, можна з успіхом йти нею й далі. Можна стати на тій позиції, що смішно й безплідно старатися індивідуальними зусиллями приспішити або змінити хід еволюції людства чи певної суспільності, яка розвивається по своїм незмінним законам і посмівається з усіх силкувань що-небудь змінити в їх непереможних впливах.


 
Можна піти ще далі й стати на тім становищі, що всякі ідеї поступу, розвою, уліпшення являються абсурдними супроти того, що все життя однаково переходить в «ніщо», і одне велике «ніщо» поглине кінець кінцем всі результати людських змагань до культури, поліпшення громадських обставин життя і т. д. В сім потоку, що злітає в отверту пасть «ніщо», людське життя являється таким малозначним і коротким моментом, що страждати чи радіти з сього життя представляється чистою ілюзією з більш об’єктивного погляду і смішно, і немудро хвилюватися, гарячитися задля зменшення сих хвилевих, скороминущих страждань чи збільшення вигод і полегш в сій скороминущій переходовій фазі між одним і другим небитієм.

Треба тільки приглушити в собі живе людське почуття, і тоді, укріпившися на котрім-небудь щаблі сеї об’єктивної драбини, можна об’єктивно й спокійно дивитися на ту боротьбу зла і добра, «впереда і назада», яка кипить наоколо. Полишати супротивним факторам стихійними силами своїми рішати суперечні справи, а самому постаратися можливо спокійно й приємно провести коротку переходову хвилю свідомого існування на переломі між двома «ніщо». Заспокоїтися в сибаритськім квієтизмі й об’єктивними очима дивитися на «трагедію» чи «комедію» людського життя – як кому хочеться її трактувати, з комічного чи трагічного боку.

Чи згине українство, чи не згине – се залежить від його життєвої сили. Коли воно має в собі життєву силу, воно переборе всі перешкоди; як ні – видно, що життєвої сили в нім не було. Штучним підогріванням тут нічого не вдієш. Треба полишити, по рецепту Гамаліїла, українству самому показати себе – коли се діло людське, людьми видумане, – воно упаде, коли воно Боже – прирожденне, оперте на стихійнім історичнім процесі, – воно саме візьме своє.

Чи буде сучасна політично-суспільна проблема Росії розв’язана в дусі поступових змагань, чи відступить під напором реакції – се не залежить від змагань одиниць, тільки від стихійних сил самого процесу. Змаганнями одиниць не можна прискорити соціального чи політичного процесу, всяке штучне приспішення його викличе тільки неминучу реакцію, яка поставить той процес на його нормальну точку.

Чи будуть зреалізовані домагання соціальної перебудови суспільності, яку собі поставив нинішній вік, – се не залежить від доброї чи злої волі одиниць. Їх зусилля не прискорять, ані не відтягнуть того, що виникає як логічний вислід з усього дотеперішнього економічного чи суспільного розвою.

Так можна собі міркувати без кінця – досхочу. Треба тільки приглушити в собі віру в усяке значення індивідуума, в силу людського духу, в можливість впливу одиниці на суспільність, в значення праці одиниці в колективній роботі культурній чи суспільній. Треба сліпої, фаталістичної віри в непереможні, але не відомі нам закони розвою людської суспільності – що вони не допускають ніяких відмін, ніякої акомодації історичного процесу до вимог і вигод людської суспільності (хоч в дійсності, може, якраз сі закони допускають великі впливи суспільної свідомості й активності на зміни в напрямі соціального процесу й його проявів).

З другого боку – треба витравити в собі людське почуття. Бо по знищенні всіх ілюзій, всякої віри не тільки трансцендентальної, але навіть віри в простий поступ життя, в прогрес його еволюції зістається у чоловіка се могутнє почуття, що освітлює йому путь і орієнтує в хаосі життя – любов чи співчуття до товариша недолі – людини. І перед можливістю облегшення, навіть хвилевого, людських страждань чи поліпшення, хоч би часткового, їх існування, у кождої людини, у якої не витравлене се людське почуття, замовкають всякі песимістичні голоси скептичної філософії.

Треба вбити у собі людину – і тоді спокійно метикувати про повну безрадність і пасивність чоловіка перед стихійними силами історичного процесу.
Частинка правди в наведених вище і їм подібних міркуваннях про безвиглядність українства міститься в тім, що національна свідомість і навіть національне почуття у значної частини української суспільності і навіть в народних масах досить слабке в Україні російській. З чисто етнографічної безпосередності вона вийшла, але до національної свідомості, не тільки щодо повноти національного життя, не дійшла, і так висить на роздоріжжі.

І свідомій частині української суспільності дійсно припала в теперішній хвилі дуже тяжка задача – з одного боку, добиватися тих засобів, прав, спромог, що творять підставу національного життя; з другого боку – дбати про те, щоб розбудити у загалу громадянства приспане національне почуття або привести його до потрібної свідомості. А ще треба додати до того, що суспільність вся тепер захоплена іншими інтересами й мало цікавиться національними питаннями, так що й наклики до здобування національних прав та підстав національного життя, і наклики до розбудження національної свідомості, до уважливості для своїх національних потреб тепер стрічаються не раз з сильною апатією та байдужістю або й неприхильністю до такого «відтягання уваги суспільності від підставових питань» її життя в сторону «вузьконаціональних інтересів».

Так і будемо мати образ тої лихої години, в якій опинилася свідома українська інтелігенція Росії по знесенні заборон українського слова. З одного боку, треба б і перед постороннім світом показати, що справді ті заборони щось забороняли, якимсь дійсним змаганням ставали на перешкоді, і тепер, як заборони впали, ті змагання справді себе проявляють. Треба використати ту якусь спромогу щось робити і на те, щоб утрачений дорогий час надолужити.


 
А тут український обиватель, встаючи й лягаючи, тільки ворожить на пальцях: «розженуть чи не розженуть» або «буде погром чи не буде», і до національних справ його й арканом не притягнеш. І не диво, як той чи інший свідомий українець по всяких пробах і зусиллях впаде в «мехлюдію» і за «об’єктивним» земляком і собі почне думати: чи не прийняти рецепту Гамаліїла – полишити Господу Богу доводити, чи українство має життєві сили, чи ні, та записатися завчасу в провансальці й пуститися на дно.

«По-чоловічеству» се зрозуміло, але з становища громадського чи національного, з становища вимог теперішнього моменту така «меланхолія» ніяк недопустима. Сі вимоги моменту не дають часу й місця на гамлетівські пози й метикування на тему «бути чи не бути». Мертва точка давно перейдена українським національним рухом.

Українська національність давно наважилася «бути», й нашому поколінню доля, обставини судили не рішення сього питання, а піклування про те, щоб в рішучий момент дати відповідний розмах сьому рухові, підтримати на крутім завороті тяжкий віз українського відродження й спровадити його на битий шлях національного життя. Всі свідомі елементи української суспільності повинні напружити свої сили, аби не впав докір на наше покоління, що воно заспало українську справу в хвилю кризи, перелому й занапастило працю, змагання, страждання, понесені для охорони української національної індивідуальності попередніми поколіннями.


 
Мертву точку український національний розвій переступив. На початку XIX віку, на руїнах Гетьманщини, серед повного, як здавалося, упадку українського культурного й національного життя, серед розбиття української території на окремі частини, що затратили між собою майже всяку зв’язь і свідомість своєї національної спільності, – тоді можна було виправдати сумніви щодо життєвої сили українського елемента, щодо можливості його дальшого розвою, дальшого існування. Тоді могли люди, що не заглядали глибше до народного життя, говорити про українську мову «як ни живое, ни мертвое, исчезающее наречие», а українців трактувати як дуже інтересний з культурно-історичного боку, але осуджений на загибель, на вимертя народ – в тім роді, як індіани Північної Америки.

Наше ж покоління, маючи за собою ціле століття свідомої роботи передових людей нашої суспільності коло українського національного відродження на грунті культурнім і соціальнім, орудуючи далеко більшим запасом відомостей і помічень над історичним процесом українського народу і народним життям, – сеї привілегії невинної невідомості і свободи тикати пальцем в небо вже не має. Здобутки праці й змагань попередніх літ зовсім ясно визначили дорогу національному рухові й виказали наші національні ресурси, активи й пасиви нашого національного балансу. Треба або безцеремонної невіжі, або хитрого фарисейства, щоб, ставши спиною до сього всього, розводити теревені на тему «бути чи не бути» – чи заходитися коло українського національного розвитку, чи вважати се діло пропащим?


 
Вся попередня історія українського відродження визначила ясно завдання нинішнього моменту: привести все українське громадянство до зрозуміння потреби повноти культурно-національного життя, начеркненої працею передових представників нашого народу і вже відчутої й прийнятої свідомішими частями нашої суспільності на Україні російській, а ще більше – австрійській, та заложити підстави, потрібні для такого повного національного життя.

Се обов’язок сучасних українців, нашого покоління так ясний і неминучий, як тільки бути може – «песій обов’язок», як кажуть галичани, від якого нема ані увільнення, ані апеляції. Свідомість його треба прищепити кождому нашому земляку, від малого до старого, від школяра до різних «генералів» нашої суспільності. Треба переконати, що всякий, хто перед лицем сього ясного обов’язку тягне набік чи то розмовами про ширші задачі нинішнього моменту, які, мовляв, не дають змоги думати поруч них про потреби свого народу й своєї суспільності, чи наміряється просто уєдини-тися «под сень струй», щоб на свободі розміркувати, чи має українство підставу для свого дальшого розвою, чи ні, – що всякий такий українець – се простий дезертир; не «тоже малорос», а «теж виродок» українського народу, який покидає його в найтяжчу, найважнішу хвилю його життя. Нехай він раз се почує й знає!..

Наше покоління може виграти українську справу – коли добуде з себе потрібну енергію й активність та викреше огонь запалу з широких мас українського громадянства – або програти, коли такої активності не покаже. В першім разі воно піддержить традицію українського національного відродження, в другім – її занапастить.
Історичні обставини українського народу складалися неприхильно для вироблення сильного, інтенсивного, одностайного національного почуття. Се правда. Але без національної традиції все-таки вони нас не лишили. Говорити таке – значить помилятися або свідомо брехати.

Почуття національне в своїй чистій, незмішаній формі – се продукт національного руху XIX віку. Дев’ятнадцятий вік доперва дав нам розуміння національності як організму, зв’язаного сумою спільних культурних моментів і передовсім самою отсею свідомістю, почуттям національної одності, незалежно від моментів політичних, релігійних, соціальних. В давніших часах поняття національності лучилося з поняттями політичної чи релігійної приналежності, контрастів класових, політичних, релігійних або підмінювалося ними. В історії українського народу народність не накривалася такими організаціями політичними чи релігійними в цілості, щоб під їх покровом могло вирости й виховатися сильне національне почуття, яке б обхопило й проняло цілу сю народність – се правда.

Стара Київська держава не виховала почуття окремішності в українських племенах, хоч і була їх витвором; навпаки, всіма засобами своїми – вузлами політичної й релігійної організації, династичної зв’язі, спільного права і культури – вона постаралася тісніше зв’язати східнослов’янські племена, ослабити відміни й різниці в їх житті.

В новішій стадії окремішного політичного життя – за Гетьманщини XVII – XVIII в., – в сім державнім українськім житті брала участь тільки частина – менша частина української території, а внутрішній розлом – антагонізм старшини й народних мас дуже скоро нарушив одноцільність політичного настрою й політики навіть сеї автономної частини України.


 
Змушена вести боротьбу на два фронти, вона в дійсності все вагалася між сими двома фронтами, а з тим і національні відносини України не могли виробитися й усталитися відповідно. Навіть коли політика Гетьманщини вела до визначення різких граничних ліній між своїм, українським, і накидуваним – московським, московська адміністрація своєю демагогічною політикою вміла підрізувати, ослабляти до певної міри се противставлення, а в Україні Правобічній в тім самім часі контраст українського і польського елемента викликав по реакції сильні нахили до Московщини. І в результаті треба признати, що навіть і в ті періоди, коли Україна жила політичним, державним життям (що Україна не жила ним – се ж неправда), се державне життя небагато зробило для вироблення національного почуття й свідомості в українськім народі.

Так само в сфері релігійній і культурній. Православіє назавсіди зісталося сполучником, який ослабляв національні контрасти України, Білорусі і Великорусі. Хоч культурна і національна фізіономія його була дуже неоднакова у всіх трьох народностей, але існування спільного, войовничого ворога – католицької церкви – все змушувало від часу до часу до тіснішого зближення в релігійній сфері.


 
Унія з національного боку була наручніша тим, що відграничувала українську стихію на обох фронтах – і супроти Польщі, і супроти Московщини; але релігійна політика Польщі тільки зогидила сю унію в очах української суспільності: як акт політичного і релігійного насильства вона зісталася чужою українському народові в переважній масі його, а її скасування зв’язало місцеве православне духовенство міцним зв’язком з офіціальною церквою й культурою Росії.

Ще перед тим культурна місія українців в Московщині XVII в. витворила тісні культурні зв’язки між Україною й Московщиною, а масовий перехід українського духовенства на вищі ієрархічні позиції в Великоросію при кінці XVII і в першій половині XVIII в. докінчив се тісне з’єдинення України з Великоросією, привчивши українські духовні круги прилажуватися до вимогів і поглядів великоруської суспільності, в якій вони побачили свою прирожденну паству. В результаті усе приготовило грунт для обрусенія, коли пішла відворотна хвиля офіціальної культури з Московщини на Україну.


 
Взагалі, самий посередній характер української культури між світом східним, візантійсько-орієнтальним, і західним – латинсько-німецько-польським, елементи, котрі вона в собі лучила й оригінально перетворила – не сприяв національному відокремленню. З чисто культурного становища сей еклектичний характер українського життя був навіть цінний, але він не встиг скристалізуватися сильно й твердо, і при слабкості чисто народних елементів, при конвенціональності (условності) літературної мови, при слабкім розвоєві взагалі свого культурного життя не відрізняв різко української культури від сусідніх: західні елементи зближали його до життя польського, візантійські – до життя московського. А решту доробляла політична перевага чи елемента московського, чи польського і правительствена система чи латинізації, чи обрусенія.

Та все-таки сей історичний процес щось дав, щось лишив для національної свідомості, національного самопочуття. Ні один з зазначених вище моментів не здолав накрити цілої української народності і дати їй одноцільну, сильно виражену закраску, але кождий з них визначив якусь сторону її, з котрого боку вирізнив її національні контури, а всі разом подали її фізіономію досить виразну.

Чи взяти релігійну боротьбу з кінця XVI і першої половини XVII в. – в ній супроти польського фронту дух національний, рух національний дав себе відчути дуже сильно. Так само в козаччині. Хоч в основі більше соціально-економічний, рух сей мав у собі також дуже сильно виражені національні елементи і в такій національній закрасці перейшов у традицію. Не бувши всеукраїнським в дійсності, він став таким в тій же традиції й підложив сильну підвалину до розвою української національної свідомості. «Козацько-руський» український народ протиставляв себе не тільки пансько-шляхетському строю Польщі, а й барсько-кріпацькому устроєві Москви. І Гетьманщина з її боротьбою за автономію против московської централізації теж не минула без сліду. В сфері культурній західні елементи виразно відрізняли українську культуру від московської, візантійські – від польської.


 
Так що метикування об’єктивних наших земляків, мовби минувшина українська полишила нас без усякої національної традиції, дуже розминаються з дійсністю. Коли історичний процес не скристалізував вповні української національності, не обточив і не обшліфував її всесторонньо, як се мало місце у деяких інших народностей, то він зазначив все-таки її національну структуру зовсім виразно. Не в зовсім закінченій формі, не сформований вповні, але все-таки з сильно зазначеними формами його кристалічної будови передав він сей кришталь часам відродження – щоб вони викінчили в його формах те, чого не доробила на нім історична еволюція.

І так навіть про попередні століття, кінчаючи вісімнадцятим, ніяк не можна сказати, нібито вони не дали нічого українському народові, дивлячися з національного становища, з погляду сформування українського народу як нації, його національного відокремлення й усвідомлення. Що ж казати за вік дев’ятнадцятий, вік українського національного відродження? Треба хіба повного незнання українського національного розвою, або дійти до гадки, що українство ще й тепер становить tabula rasa, чистий, незаписаний аркуш паперу, на якому можна свобідно робити «спробу пера і чорнила – що в йому за сила».

Треба хіба рахувати на повну неосвідомленість публіки, щоб представляти їй, мовби попередні віки, попередні покоління нічого не зробили, не заложили підстав українському національному життю, не доробилися ніякого національного інвентарю й випустили український народ в дезобілє, в костюмі Адама в широкий світ сучасного культурного життя. Треба замкнути очі й обернутися спиною до всієї культурної еволюції українського громадянства, його передових, поступових представників, щоб з міною билинного богатиря метикувати – куди його йти, котру дорогу вибрати?

Уже при кінці першої четвертини XIX в., під впливом західноєвропейських ідей романтичного націоналізму, підтримуваним враженнями слов’янського відродження, проявляються і на Україні значні течії такого націоналізму. З часом вони стають усе дужчі, ширені тодішньою літературою, тодішньою інтелігенцією. Націоналізм сей має характер неглибокий, чисто формальний, сильно наївний. Ідеалізує він українську минувшину, не піддаючи критичному розборові, не вникаючи в неї глибше. Ідеалізує народне життя, зверхні прикмети народного побуту, «народні святощі» етнографічно-історичного характеру. Починається культ народу як носителя вищої краси й правди; як сосуда, що містить під своєю сірою шкорупою всі можливі чесноти моральні.


 
При всій поверховності в сім українськім народництві є вже сильне почуття української окремішності. Се провансальська стадія українського відродження. Се «українофільство» в тім значенні, як означають ним тепер неглибокі, поверховні українські симпатії в противставленні до свідомішого, глибше і серйозніше продуманого українства. Нас від сеї провансальської стадії ділить більше як півстоліття інтенсивного, гарячого, напруженого духового життя. Його треба пустити «на смарку», щоб стати на становище нинішніх провансальців української породи.

Уже кирило-мефодіївські братчики з грунту чистої естетики і антикварської етнографії перевели українство на підвалини соціально-політичні. В минувшості попробували вони відлучити зерно від полови, поступові, свободолюбні змагання українських мас і їх інтелігенції від пустого бліхтру (мішури), маловартної сухозлітки, що вабила очі попередніх поколінь. Пильнували зв’язати нове українство з тими свободолюбними, поступовими течіями в старім українськім житті і з сучасними загальноєвропейськими поступовими змаганнями, поставити його в різку опозицію всякому гніту, насильству, обскурантизму.

Не вдоволяючися самим культом народу, що, умиляючися над високим змістом скудельного народного сосуда, полишав самий народ далі в тій же поневірці, – вони висували соціальні й культурні потреби народу. Український народ мислили собі як рівноправний і ріднорядний член всеслов’янської федеративної системи і таку систему ставили як політичне завдання, політичний постулат.

Урядові репресії не дали можності поширитися сим ідеям в суспільності. Самі братчики в своїй пізнішій літературній діяльності проводили їх в тонах понижених, ослаблених. Але і при таких ослаблених тонах проповіді суспільно-політичного українства українське громадянство робить дуже цінні поступи в напрямі т[ак] ск[азати] соціалізації українства: в розробленні й усвідомленні соціально-економічних, соціально-політичних (чисто політична сторона його в сім часі відступає на другий план) і культурно-соціальних завдань українства. В тім лежить тривкий здобуток передостанньої четвертини XIX віку.

Остання чверть століття вертає до різкого і рішучого поставлення українських домагань, якому дали початок гарячі благородні голови кирило-мефодіївців. «Не викидаючи з пісні слова», пильнує воно розробити на всю шир, у цілім її змісті, програму українського національного руху. Обтрусивши містичну поволоку кирило-мефодіївських ідей, переносить воно українську справу з утопічної всеслов’янської федерації на грунт реальних відносин тих країв, в межах яких живе український народ, – Росії й Австро-Угорщини. В реальних умовах устрою й відносин сих країв ставить воно завдання суспільній та політичній роботі своїй суспільності, як загальну мету виставляючи розвій всієї повноти національного життя. Не вдоволяючися самим теоретичним розробленням національних постулатів української програми, передова частина українського громадянства в Росії й Австрії пильнує на практиці переводити сі постулати, працюючи над політичним і суспільно-економічним усвідомленням мас, організацією народних сил, розвоєм культурних засобів.
Нарешті останні роки, поруч з загальною «переоцінкою цінностей», підвели суму всьому тому розвоєві української ідеї й національної роботи. Старанно відмежувавши з правого боку від всяких реакційних та опортуністичних течій, вони заразом відграничили її від централістичних і асиміляційних забаганок лівих напрямів.

Поставили українські змагання в тісну зв’язь з загальними поступовими течіями, але з зазначенням спеціальних постулатів з становища потреб українства яко нації. Злучили і нерозлучно злили потреби всестороннього національного розвою українства з суспільно-економічними і політичними постулатами його як нації-демоса.

Кінець кінцем поставили перед сучасними поколіннями завдання моменту: при сучаснім перестрої політичних і суспільно-економічних відносин вибороти українству такі умови дальшого життя, які б, забезпечуючи народним масам можливість невпинного, широкого і всестороннього розвою, заразом гарантували всьому громадянству українському свобідний і успішний розвій українства як народу, нації у всій широті понять про національне життя.

Еволюція українства, таким чином, органічно розвиваючися з старих історичних традицій під впливами вселюдського суспільного й культурного поступу – від течій романтичного націоналізму до новіших суспільно-економічних і політичних течій, привела нас, наше покоління на теперішні позиції і зовсім ясно та виразно вказала дальші напрями нашій путі. Щодо сеї ясності завдань часу – не можна вимагати більшого. Виразно виступає перед нами на сірім тлі українського поневолення ся традиція поступово-національних змагань, не в формі сухих, абстрактних теорем, а втілена в конкретні форми боротьби й праці, страждань і здобутків передових репрезентантів нашої суспільності, тої найліпшої часті її, що була і зістанеться гордістю й утіхою нашої народності, її вічним інвентарем, тривким набутком віків.


 
Постулат забезпечення широкого національного українського життя на підвалинах свобідного, поступового вселюдського розвою поставлений нею вповні ясно. Нинішній український чоловік може або продовжити благородну роботу попередніх поколінь, стати причасником змагань і страждань за щастя і долю свого народу, учасником праці коло розвивання на національних українських підставах свобідного, поступового життя в тіснім зв’язку з загальнолюдським походом до ідеалів справедливості і вселюдського щастя. Або зрадити тому ділу попередніх поколінь, облишити позицію, на яку вивели вони нас, кинути духову зброю, яку викували вони нам, і тікати… Тікати «под сень струй» чи в чужі табори – куди кого тягне, відганяючи від себе пам’ять про «великие страдальческие тени» української минувшини, про страждання і помсту над злом і тьмою, завіщані ними нам.

Але ся втікачка буде не тільки соромна, ганебна, малодушна. Вона буде безплідна, пуста, даремна.


 
Від себе не втечеш! Одиниці можуть відбитися від народного діла, від національного обов’язку, від завдань, приготованих всім попереднім життям народу. Суспільність, громадянство від них не втече. І ті, що облишать живе діло народне, що кинуть і втечуть від нього чи одиницями, чи партіями цілими, – вони будуть свідками, глядачами до кінця життя свого, як далі бореться громада їх бувших товаришів, їх земляків, ослаблена їх утечею, їх дезертирством, які терпить неудачі, які здобуває побіди без них – утікачів, дезертирів, зрадників.

Скільки таких дезертирств, громадних, масових, – більше масових, ніж які можна представити вже тепер, перебув український народ в тисячолітнім поході свого історичного життя! І кождий раз, ослаблений таким дезертирством, як великим упущенням крові, народний організм, одначе, по якімсь часі вертав знову до себе, і хоч з меншими, ослабленими силами силкувався далі боронити своє існування, своє життя – коли не розвій.


 
Тепер, в теперішній стадії українського життя, щоб яке-небудь дезертирство, хоч би яке велике, могло його убити, до повного знищення довести – про се не можна й думати. Без шкоди народному життю, розуміється, не обійдеться. Кожде таке дезертирство йому шкодить; чим воно більше, тим сильнішу шкоду робить. А проте, хоч ослаблена через такі дальші упущення крові, хоч скалічена, карлувата, українська народність таки буде жити. Полишена і занедбана тими дезертирами, «синами-виродками», як називав три століття тому в своїм гіркім «Плачу» Мел[етій] Смотрицький сучасне йому покоління дезертирів, що кидали українську народність, злакомившися вигодами, широкими перспективами, більшою культурністю польського життя, – таки далі житиме.

В найгіршім разі не стане вже нацією, зістанеться народністю другого сорту, «менше вартною», «менше культурною», – але буде існувати далі в тім пониженні й занедбанні – на вічний і невмирущий встид всім тим дезертирам, що своїми утечами довели її до такого, вже безвихідного упадку. Великий, сильний, повний надій народ звели передчасно на такого каліку, вирожденця і пережитка.

І навіть в такім найгіршім разі, як при біднім, вирожденім (здегенерованім), пережитім потомку великого, славного, благородного роду – при сім біднім пережитку української народності зістанеться все, що колись мав, має і матиме український народ. Його одного власністю лишиться весь український національний інвентар, його мова і література, всі засоби артистичні, весь доробок народної творчості. Вся українська минувшість, вся наша традиція. Пам’ять про широкі розмахи народного життя, про чесні неудачі і благородні побіди на полі боротьби за людське право, за свободу і поступ. Страждання і болі найліпших синів українського народу і їх тріумфи на безкровній арені людського духу.

Тим, що лишили його, утікши «в стан торжествующих», на легкі хліба чужої, вже виробленої, готової культури, не буде честі в тім ніякої. І коли не помандрували вони звідсіля, не впросилися до чужої хати, а лишилися тут-таки на Україні, зістануться вони на віки людьми без народності, без отчини, без всього того, що дає чоловіку національний елемент, національне життя. Нації не можна зліквідувати, як ліквідують члени-пайщики торговельну компанію: розділити капітал по частям, відповідно до уділів (паїв), і розійтися, лишивши по собі порожнє місце. Дезертири підуть собі, народність лишиться далі без них. І будьмо певні, що як не пошкодить се народності, ще більше пошкодить се дезертирство самим дезертирам.


 
«Чоловік – сотворіння громадське». Без зв’язку з громадою подібних до нього сотворінь, без почуття сього зв’язку, своєї людської солідарності не може він жити. Але сих зв’язків шукає він у своїм найближчім окруженні. Його не вдоволяє почуття своєї людської солідарності з ескімосом чи кафром, там само, як і почуття генетичного, «історичного» зв’язку з орангутангом чи шимпанзе, не кажучи про карася чи комара. Він цінить передовсім зв’язки з тою національністю, яка окружає його; з тим грунтом, на якім він живе; з поколіннями тих людей, що на тім же грунті жили, оплодотворивши його своєю працею, зросивши його своїм потом і кров’ю.

Обиватель гадяцький чи липовецький, яких би верхів культурності не досягав, буде хилити чоло перед Данте і Шекспіром, Вашингтоном і Марксом, але він не почує до них ніколи тої інтимної близькості, яку чує чоловік, свідомий своєї української національної приналежності, української національної традиції, до тих сірих іскателів справедливості і правди, що пройшли отсими вкритими густим пилом дорогами, минаючи сі чепурні села, і серед тихого шамотіння придорожних верб думали важку думу про долю свого краю й свого народу. До тих великих і малих борців за волю й поступ свого народу, великих і малих творців української культури, українського слова, української свідомості. До всіх, що зв’язали себе з долею українського народу, України й віддали свої сили, свою працю її будущині.

В тім асиміляційна сила краю, народності, суспільності, якій підпадають усі, що оселяються в тім краю, серед тої суспільності. В тім пояснення тих явищ, які можемо бачити й у себе, й по всіх інших краях, що одиниці чи цілі громадські верстви, цілі суспільності, відірвані якимись причинами від свого національного життя, від національних традицій, стративши національні прикмети, національні зв’язки, з часом починають жадібно шукати їх, силкуються наново нав’язати їх, відтворити зв’язки з своєю народністю й її традицією.


 
Так от бачимо, що ірландська суспільність, від віків стративши свою мову, всю етнографічну форму свого життя, піклується тепер відживити сю спадщину, вчиться наново своєї старої мови, бажає ввести її наново в уживання. І як запевняли мене тямущі люди тому чотири роки, під час мого побуту в Англії, сі змагання не лишаються без успіху. Так чеська інтелігенція відновила у себе чеську мову, стративши її майже зовсім під час свого національного занепаду XVII – XVIII в. Ходячий анекдотик оповідає, що при кінці XVIII в. знайшлося тільки трьох чехів, що вміли по-чеськи й заходилися коло відродження чеської мови; а тепер вони вигнали німецьку мову з свого уживання зовсім і обходяться без неї.

Так вкінці й у нас на Україні протягом цілого XIX в. і поодинокі люди, і цілі групи, гурти, верстви, відбившися від національного життя чи відірвані від нього, чули потребу вернутися до своєї народності, вчилися наново мови, навіть з книжки, з словаря, як чужої, студіювали своє письменство, народне життя й відновляли розірвану зв’язь з своїм народом, своїм краєм, його минувшиною, його будучністю. Щоб чути наново себе синами попередніх поколінь, учасниками їх праці і змагань, поривів і страждань.

І я думаю, що й нові дезертири, які покинуть народні позиції тепер, вернуться теж. Прийдеться їм вернутися – особливо, коли не спіткає українство найгірша доля й українство свої позиції затримає, себе обстоїть. Коли працею і завзяттям нинішнього покоління удасться утримати українську народність під знаком національного розвою, не дасться спихнути її до значення другорядної, меншої чи гіршої народності, поруч якоїсь вищої й ліпшої, що гратиме сю ролю на нашій українській землі, і українство зістанеться при ролі хазяїна у своїй хаті.

Для людини, що не вбила в собі чоловіка, не витравила й не прибила в собі людського почуття, її тісна моральна зв’язь з чоловіком, з людством і, власне, з найближчими кругами його, з якими зв’язує її спільність пробутку, спільність походження, спільність традицій, спільність будучності, повторюю, – отся спільність чи почуття спільності зістається найбільше цінним, найбільше близьким і дорогим, найсильнішою підставою, підвалиною життя. Спільність дум над людським життям, його добром і злом, спільність боротьби за добро против зла в минувшині, змагань до людського щастя в будущині.

Старинний, примітивний чоловік дорожив своїм зв’язком з родом, щоб бути учасником культу предків, геніїв-опікунів в сучаснім, мати забезпечений певний посмертний культ від дальших поколінь в будучині. Ми цінимо нашу приналежність до народності, до нації, як участь в благородніших змаганнях людського духу в минувшині, в дальшім поході в будущині тої часті людства, з якою зв’язала нас тисячними нитками спільність минувшини, сучасності й будущини. І ті, хто легкодушно нехтують сим многоважним складником повноти свого людського існування, ті засуджують себе на духову бідність, духовне сирітство – так само, як і ті, що з сього національного почуття, з національного зв’язку роблять знаряддя егоїзму або фальшивої амбіції – смичок, яким грають на низьких і негідних струнах людської душі.

Кажуть, що під час бою, під час руху військової лави нема нічого небезпечнішого, як малодушна втікачка. Втікач засуджує себе на неминучу смерть під навалом лави – згине потоптаний, задавлений своїми, тікаючи від смерті від чужих.

Дезертирам українства, розуміється, не грозить ніяка фізична небезпека. Але морального виходу їм нема. Ззаду передового ланцюга тягнуть збиті лави різного роду, які раніше чи пізніше завернуть втікача і змусять іти з ними знову наперед в духовім поході, здобувати позиції національного розвою, національного життя.
Слабою стороною дотеперішнього розвою українства було те, що завдяки всяким перепонам і заборонам ідеї його не могли ширитися в Росії в масах людності. Вони зіставалися уділом розмірно нечисленної часті українського громадянства, яка найближче стояла до національного руху й його огнищ. Отсей брак широкого розповсюдження української національної ідеї серед громадянства і робив ілюзію, нібито українство – се щось невиразне, необчислиме, якась «музика будучності», котру можна нагинати в який хочете бік, можна давати українству паспорт на «беспрепятственное следование» далі чи притримати його при котрій-небудь заставі; позволяти йому розширяти свою програму чи поставити йому межі «домашнего употребления» або й зовсім звести «на небытие».

Такі ілюзії мало правительство, мають і земляки, які підіймають дебати на тему, чи бути українству, чи не бути. Але в останніх часах при тім спускається з очей факт рішучого значення, а саме те, що в певній частині українського народу, української землі українська національна ідея вже увійшла у свідомість усеї суспільності, усього народу, стала органічним складником його життя, підвалиною всякої культурної чи політичної роботи. Розуміється, говорю про Західну Україну, про Галичину. Факт сильного розвою, велетенського зросту там української національної свідомості в останній чверті століття відомий багатьом. Але не всі ті, хто знають, відповідно оцінюють і його, і те значення, яке має він для українства взагалі, для цілої соборної України.


 
Так багатьом, по аналогії з відносинами російської України, український рух Галичини представляється явищем частковим, також ніби ділом певних гуртків інтелігенції, поруч яких, мовляв, іде сильний «общерусский» – москвофільський напрям. Отже, треба пояснити, що москвофільська течія в Галичині висихає з року на рік і зістається все більше «за флагом», без усякого впливу на загальний напрям народного життя; взагалі тратить всяке значення як фактор позитивний, відколи змоглося життя національне, розвинулася національна культура (се можуть собі взяти на розум і земляки з російської України, «учитуючи» перспективи будучих тутешніх відносин). Українство стало підставою всього, всенародного життя, вийшовши за межі колишніх народовецьких гуртів і гуртків в широкі сфери міщанства і селянства, не кажучи за загал інтелігенції.

Щодо значення національного життя Галичини для України взагалі, то на Україні російській можна було помітити, що багато людей уважало його скінченим з хвилею, коли знято було заборони з українського слова в Росії й явилася спромога працювати тут над українством свобідно. Так, немовби Галичина була потрібна тільки для того, щоб у галицьких виданнях друкувати те, чого не можна було друкувати в Росії, і як сеї потреби в галицьких виданнях не стало, то сі видання і все галицьке взагалі стратило всякий інтерес для України.

Навіть більше – видко було деяку охоту підчеркнути се, що Галичина тепер тільки для галичан, а українці заживуть «своїм життям» і самі витворять нові основи для свого національного життя. Як реакція попередньому, коли галицьке життя, галицькі події приковували до себе увагу українського громадянства в Росії, позбавленого можності національної роботи у себе дома, – се явище зрозуміле. Але оцінка відносин хибна, і в дійсності значення Галичини для України не скінчилось і навіть іще довго не скінчиться. Не тільки таке значення, яке в живім організмі має кождий орган, кождий член, кожда частина, від здорового розвою якої залежить здоров’я й сила цілого організму. Галичина має більше, спеціальне значення: української землі, національно розвиненої, супроти інших українських земель, національно не розвинених.

Я не панегірист галицького життя. Поруч добрих сторін я ясно бачу лихі сторони його, спричинені тими тяжкими обставинами, в яких прийшлося жити й розвиватися сим українським форпостам. Тут не місце про се ширше говорити, і я тільки хочу зазначити, що поки Україна сама не розвине у себе сильного, інтенсивного національного життя, доки національна свідомість не обхопить у неї всеї суспільності, всеї людності, не пройде її наскрізь, до мозку костей, і не стане підставою її суспільного й культурного життя, доти Галичина, що перейшла вже сю фазу, буде йти вперед неї, або ліпше сказати – буде наступати їй на зап’ятки й підганяти її наперед.

Не якимись колосальними здобутками чи розкішними вицвітами національної культури: мала й убога Галичина, полишена своїм власним культурним силам, своїм власним економічним засобам, може, й не спроможеться на якісь такі імпозантні цвіти й овочі. Але кождим проявом свого життя, розвиненого на національній основі, що буде свідчити про повноту національного життя, Галичина будитиме національну совість у української суспільності Росії, буде пригадувати їй, що вона ще не перескочила сього бар’єра і не може, справившися з національним питанням, свобідно й успішно ладнати свої відносини культурні, політичні, економічні. При сильнішім зрості українського життя в Росії зв’язки з Галичиною, стичність з українською суспільністю Галичини мусять неминуче зростати, й такі пригадки від галицького життя українському обивателеві мусять приходити все частіше й частіше.

І отсе та тильна сторожа, той ар’єргард українського життя, що раніше чи пізніше перепинить українського дезертира й засоромленого, збентеженого пожене назад наперед, до походу, до боротьби за національні права, за національне життя.
Після того, як одна частина українського народу, української землі стала вже на національнім грунті, усвідомилася національно, прийняла й перевела через усе своє життя постулат всестороннього розвою, всеї повноти національного життя – ся справа рішена і для всього українського народу, для всіх живих і ненарожденних земляків на Україні і в розсіянії сущих. Ні поодиноким землякам, живим чи ненарожденним, ні цілим українським краям чи кутам уже не прийдеться рішати питання, чи бути українству, чи не бути, і як бути, то в яких границях культурного уживання чи життя?

Се питання рішене на практиці Галичиною, і виключати, ослобоняти себе від національного українського життя – значить підписувати собі свідоцтво убожества, нищети духовної, каліцтва національного, нездатності до життя і розвою, до праці й боротьби. Розуміється, ніякі українські краї такого свідоцтва собі не підпишуть; не заявлять, що вони українського національного життя, як воно в інших українських землях розвинулося, у себе мати й бачити не хочуть. Поодиноким українським землякам, щоправда, зісталася можливість утікати з позицій. Але, може, не тільки чесніш, а й для своєї людської гідності відповідніш буде їм держатися тих позицій, щоб, утікши, не завертатися й не доганяти українського руху, перехопленим якоюсь тильною сторожею українства.

Але за тими тильними сторожами є ще. Щось неясне, непевне, чого не видко ще. Але я чую його присутність, можливість його наближення. Се нерегулярне, не дисципліноване українське дейнецтво. Носителі національної виключності, темного націоналізму, шовінізму, темних інстинктів, обгорнених плащем національності.


 
Поступове українство останніх десятиліть зігнало його з поля. Але те темне не пропало. Залягло по комишах та чагарях, чекаючи темної хвилі, ослаблення чи відступлення з поля поступового українства, щоб вийти й зайняти поле собі. І се важно не тільки репрезентантам поступового українства, щоб поле зісталося за ним. Важно для всього українського народу, для всіх, хто матиме діло з ним, для всіх приятелів поступу, культури, людськості важно, щоб національне усвідомлення українського громадянства, українських мас сталося під прапором українства культурного, поступового, свобідного від всякої національної виключності, націоналістичного канібалізму і реакціонерства.

Національність все ж таки передовсім форма, в яку можна вкладати різний зміст. Можна ad libitum з історичної традиції витягати афоризми в такім дусі, як «жид, лях і собака – то віра їднака», і розпалювати фантазію й інстинкти сучасного чоловіка образами ненависті, нелюдської жорстокості національних воєн України. І можна видвигнути елементи ідейні, прив’язання до людських прав, свободи й автономності, які просвічували українським народним масам в його рухах. Так само, розуміється, і в приложенні до сучасних відносин.


 
Від половини XIX віку провід в українськім національнім руху взяли носителі ідей поступових, які розігнали різних нічних птахів, що вили собі гнізда в темних кутах слов’янофільського реакціонерства, вроді «Маяків», «Москвитянинів» і т.п., панегіристів офіціального патріотизму і хулителів «розпусного Заходу». Від того часу українство велось і розвивалося в тіснім зв’язку з поступовими течіями, в дусі культурності, національної толерантності, подавляючи й викорінюючи всяку національну виключність і шовінізм, надмірне величання «національних святощів», зв’язане з легковаженням елементів загального поступу. Всякі збочення в сей бік діставали сувору науку, безоглядну ганьбу з боку тих, що задавали тон українському рухові.

Деяким провідникам українського руху можна навіть зробити закид, що вони, може, занадто вже були дражливі на всяку тінь якого-небудь націоналістичного «поползновения» і занадто картали, занадто загулюкували, застрашували громадянство жупелами націоналізму, шовінізму. Вони не вважали, що тим шовінізмом громадянство українське однаково грішило дуже мало, а сі вічні крики й настрашування ослабляли й без того слабку національну свідомість, орієнтування в фактах і відносинах з становища інтересів української національності, українського народу.


 
Але коли такий закид можливий з української сторони, то всякі сторонні й «об’єктивні» елементи повинні були цінити сю крайню обережність, сю надзвичайну, чи навіть надмірну уважливість проводирів українства на можливість якого-небудь конфлікту з ідеями згідної кооперації, спільного пожиття, спільної культурної й суспільної праці народів. Вони повинні дорожити сею непретензіозністю українського руху, готовістю обмежитися мінімумом умов, потрібних для забезпечення життя й розвою української народності й її національного розвою. Репрезентанти поступової суспільності великоруської чи польської, чи жидівської, взагалі всі прихильники поступу й толеранції, противники виключності і шовінізму чи на українській території, чи поза нею повинні бажати, щоб українство національно скристалізувалося в таких м’яких, лагідних формах, перебуло процес переходу до національного життя під сим знаком толерантності, культурності.

А коли сього не будуть тямити, коли, навпаки, будуть утрудняти нашу роботу коло національного усвідомлення української людності Росії в сім дусі, коло сотворення тривких підстав українського національного життя в такім напрямі, – то можуть діждатися чогось іншого. Репрезентанти поступового українства можуть дійсно не подолати перешкод і «трений», які творяться чи то активним поборюванням українства, чи пасивним противленням з боку суспільності великоросійської, польської, жидівської, з боку чи поступових, чи непоступових, але з національного боку однаково неусвідомлених елементів російської України, в додатку до рішучого противоборства правительственого і офіціозного.

Вони можуть не осягнути в ближчім часі своєї мети – скристалізувати українське національне життя вповні і, власне, в дусі поступовім, культурнім, толерантнім. Національна українська еволюція може лишитися недовершеною в сім напрямі. І тоді інстинкт національної самоохорони може прорватися в напрямі іншім: супроти індиферентизму чи неохоти до українства елементів поступових, він для урятування національного існування може податися в націоналістичний бік.

На сцену вийде те націоналістичне дейнецтво, зігнане тепер з поля, й заграти на струнах маси смичком націоналістично-демагогічним. І ті маси можуть відізватися на такі гасла далеко сильніше, як на гасла поступового українства. Всі ми бачили вже в подіях останніх літ, як не раз удавалося темним силам розбити союз народних мас з поступовою інтелігенцією, підцьковуючи їх против «панів». А я можу сказати, що навіть і серед українських селян, розмірно дуже розвинених в поступовім дусі, пропаганда з націоналістичною закраскою, але в демагогічнім напрямі знаходила дуже созвучний грунт.

Такі гасла, як «Україна для українців», «Україна без ляха, жида і кацапа», можуть серед мас знайти великий послух. Українство репрезентується демосом. Різниці класових і економічних інтересів дуже часто накриваються різницями національними. Українець – се селянин і робітник. Пани, поміщики, капіталісти – се люди інших народностей або від народної маси відірвані. «Самостійна Україна» – без панів, «Україна для українців» – розумій: для селян і робітників, – в такій інтерпретації сі гасла для мас звучать дуже привабно і я знаю, що вони знаходили серед них велике співчуття. Моральним авторитетом, національною дисципліною репрезентантам поступового українства удалося перебити проби такої пропаганди, зігнати її з поля. Але невдача поступового українства буде заохотою до нових виступів такого націоналістичного напряму. От тому еволюція українства в поступовім дусі повинна лежати на серці всім поступовим елементам російської України й її сусідів.

Українство «в небитіє» зведено бути не може. Іншої програми, ніж та, яку виробила йому еволюція поступового українства, йому накинути не можна, не сходячи з поступового грунту. Його можна ослабити, скалічити; але органічно, правильно розвиваючись, воно може іти тільки в напрямі всеї повноти національного життя. І всі поступові елементи мусять спочувати такому успішному, органічному розвоєві його в тім дусі культурності, поступу, толеранції, в якім ведеться воно. А всі поступові елементи України повинні приложити до того розвою рук, поки його органічний розвій не схиблений, поки провід його лежить в руках поступових.

