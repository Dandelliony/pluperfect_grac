Порушена свого часу в «Літературно-науковім віснику» справа Академічного дому для слухачів вищих, зглядно середніх шкіл української народності представляється тепер так.

Всього вплинуло дотепер: на руки проф. Грушевського, в рублях: від одного добродія 25 тис. рублів = 63259 74 кор[они], від другого добродія 1000 р[ублів] = 2530 к[орон], від третього 500 р[ублів] = 1265 к[орон], складка з Києва 130 р[ублів] = 528 90 к[орон], з інших складок – 1263 к[орони], в коронах: Вік. Яворський в Бігачі (Босна) – 50 кор[он], Марія Окуневська в Городенці – 50 к[орон], Мих. Грушевський – 500 к[орон], д-р Т.Дембицький в Коломиї – 1000 к[орон] (в книжечці Покутського союзу).

Через Н[аукове] т[оварист]во ім. Шевченка: Діонизій Новак із Полі – 10 к[орон], д-р Вербенець, там же – 10 к[орон], пані Куровцева з Калуша – 20 к[орон], д-р Коссак у Львові – 50 к[орон], Т.Савка в Белзі – 1 к[орона], Мишкевич зі Стрия – 10 к[орон], О.Павляк і складка – 5 к[орон], разом 70702 64 к[орони], а з процентами з кінцем року буде виносити коло 73000 к[орон]. Понадто субскрібував д. О.Чубатий в Заболотові 200 к[орон].

Закуплено з того з початком 1904 р. грунт при ул.Супінського против устя ул.Мохнацького, близько 800 сажнів кв[адратних] за 26359 76 готівкою, з перенесенням довгу банкового 9357 74 к[орони], і прикуплено до того, для зискання показнішого фронту часть суміжного грунту за 2214 к[орон].


 
По виладженні акту фундаційного, на підставі котрого дальший заряд сею справою обняло Наук[ове] тов[ариство] ім. Шевченка, з певними правами контролі, застереженими для куратори, передав у липні с[ього] р[оку] проф. Грушевський зібрані гроші й акти делегованому від виділу Наук[ового] тов[ариства] ім. Шевченка комітету, зложеному з сих осіб: д-ра Франка, д-ра Макуха і д. Мудрака з виділу Н[аукового] тов[ариства] ім. Ш[евченка], д-ра С.Федака і проф. І.Левинського – з-поза виділу.

Комітет, застановившися над справою будови, з огляду на незвичайне, і правдоподібно – хвилеве – збільшення ціни на цеглу, а навіть брак її сеї осені у Львові (ціна зросла з 24 к[орон] до 40 к[орон] за тисячку!), постановив відложити будову до р. 1905 і розписати тим часом конкурс на плани Акад[емічного] дому. Складаючи сердечну подяку всім п[анам] т[оваришам], добродіям за дотеперішні жертви, заразом подаємо до відомості, що дальші жертви можуть надсилатися також на адресу Наук[ового] тов[ариства] ім. Шевченка або до Краєвого союзу кредитового, на книжечку ч[исло] 694.