Справа літературної, культурної мови була й зостається одним з основних пунктів в українськім питанні. Озиваючись в отсих статтях на різні погляди, явища, голоси в сій справі, я розглядав їх все з такого становища українського питання взагалі, сучасних національних чи культурних інтересів та потреб українства, а не з погляду тільки філологічних мотивів і аргументів. Тому збираючи тепер разом сі статті, друковані на сторінках часописі «Рада» під назвою «Про мову», я даю їм трохи ширший титул – «Про українську мову і українську справу».

Статті сі писалися і друкувалися в «Раді» з значними відступами часу (січень – квітень, №№ 6, 8, 31, 51, 59, 83, 89). Тим поясняється їх епізодичний характер: пишучи їх так, я пильнував, щоб кожда стаття давала певну заокруглену цілість, зв’язану з іншими тільки спільністю провідних ідей і поглядів, розвиваних в них.

1907, май
Між тими незчисленними язвами, гіршими від єгипетських, які точать українство, дуже важне місце займають суперечки про мову й правопись. Скільки непорозумінь, розтічі, неохоти вони викликали й викликають далі! Як руйнують і без того слабкі сили нашої інтелігенції, як деморалізують публіку з народу та півінтелігенції! Просто се наше національне лихо! Хоч воно й слабне та зникає там, де національна свідомість і розвій поступають значніше, але там власне, де наш національний рух найслабший, найтонший, – там він найгірше й рветься від сих боїв за слова, за якими люди тратять і сили, і охоту до діл.

Буяли сі бої за слова по цілій землі нашій, «від Карпатів аж до Дону». В Галичині, в перших початках народного руху люди не бачили нічого важнішого над суперечки про те, в якій мірі книжна, літературна мова має черпати з діалектів народних, а в якій мірі основуватися на старій книжній мові. п’ятдесяті й шістдесяті роки, найглухіші часи, коли галицьке громадянство в пітьмах реакції зовсім збилося на бездоріжжя, навіки стративши безцінний для політичного і культурного свого розвою час, – сі найтемніші часи були власне наповнені суперечками про мову й правопись.

І коли живіші елементи громадянства, що стали провідниками руху народного, демократичного, українського, скоро обтрусили з себе сі схоластичні суперечки, то реакціонна, т. зв. староруська, або, як тепер її звуть звичайно – москвофільська частина галицького громадянства зісталася й по теперішній день з памороками, забитими тими язиковими й правописними суперечками. Фонетичну правопись, заведену в галицьких школах, урядах, народних українських виданнях, тут досі уважають, мабуть, найбільшою бідою, яка коли-небудь спадала на галицьку землю. Раз у раз піднімають гадку про те, щоб вислати депутацію до цісаря та просити, аби скасував фонетику.


 
Далі чубляться за мову між собою і з «українцями», а за тими суперечками про мову і правопись лишають облогом, з своєї сторони, поле просвітньої й культурної роботи. Бо на тім полі працювали й працюють головно ті, що обминають сі язикові суперечки надалі, пізнішим поколінням зіставляючи відбирати кукіль від зерна, а пильнують того, щоб на тій мові, яка виробилася вже і виробляється далі, дати якнайбільше реального знання, освітнього, культурного й політичного матеріалу свому громадянству, свому народові.

І на Україні російській найтемніші часи – сімдесяті і вісімдесяті роки, по указі 1876 року, також кишіли суперечками про мову й правопись. І підіймали сі суперечки, як у Галичині москвофіли, так і тут переважно люди малоприхильні або й зовсім неприхильні розвоєві української народності, далекі від народу, від його освітніх і культурних інтересів. Неохочі до нового літературного українського руху, вони нападалися на українські писання, чіпляючися незвичайних для них або наново утворених слів – «кованих», як вони говорили: докоряли українським письменникам, що вони пишуть мовою не народною, видуманою; жадали, аби книжки українські писано «мовою Котляревського, Квітки, Шевченка».


 
Їх закиди підхоплювали й далі розвивали вже явні вороги українства, виловлюючи різні «словечка», щоб збридити публіці нову українську літературу, та приготовляли мотиви й оправдання для правительствених репресій своїми поголосками, що український рух, літературну мову, літературу умисно творять кружки сепаратистів, «нав’язуючи» народові небувалі, незвісні йому стремління, видуману, нікому не зрозумілу мову, нікому не потрібну літературу. І ся робота їх не зіставалася без послідку. Як відомо, правительствені заборони мотивувалися покликами на такі голоси «большинства малороссов»; збираний ними матеріал ішов «в дело».

З другого боку, великій частині українського громадянства, байдужій для національних інтересів, відірваній від народу, від народної мови, та «критика» української літературної мови давала оправдання її недбальства, байдужності, національного ренегатства. Тому вона теж охоче повторяла балачки про «ковані» слова, «видуману мову» і т. д., люди ж, заінтересовані народним українським рухом, щоб не підливати оливи в огонь, не давати нового матеріалу неприхильникам українства, старалися обминати критику мови. Вони зрідка виступали з нею: роботу над її виробленням вели потиху, обмінюючись з товаришами замітками своїми, вносячи поправки, показуючи на невідповідність того чи іншого вислову, але рідко виступали з тим в пресі.

І так-от на Україні російській, так само як і в Галичині, язикові нападки, суперечки, глузування зісталися при людях, далеких від літературного українського руху, мало навіть ознайомлених з українською мовою, і літературною, і живою. За нападками на слова «ковані» пішли в сих кругах глузування й нарікання на слова «галицькі». Ними виправдували свою байдужість і недбальство різні люди, які «не мали часу», а головно – охоти познайомитися ближче з українським письменством, з літературною мовою; не можуть, мовляв, стерпіти «галицьких» слів, і через те не хочуть читати книжок чи газет, писаних такою незрозумілою мовою. І хоч потім виявлялося дуже часто, що слово, яке так образило народне чуття шановного земляка, зовсім не галицьке, а народне українське, або утворене українськими письменниками на Україні, дарма!

Шановний земляк і український патріот, «не внимая аргументам», вже відкинув одну, другу, третю українську книжку, журнал, газету, загнав отсим сім кольок в печінки редакторам, авторам і видавцям, які будуть довго ломити собі голову, якою б такою українською мовою писати, щоб вона була зрозуміла, привабна і мила українським землякам, що давно забули (або й ніколи не знали) українську мову, і почвалав собі до єдиної зрозумілої, єдиної рідної й близької усім таким «правдивим українцям» – російської книжки чи газети.


Велика в тім трудність українству. Інстинкт самоохорони наказує нам дбати всіма силами про те, щоб від летаргічного стану, в якім держали український народ правительствен! заборони, перейти якнайскоріше до діяльного, міцного життя національного, коли хочемо жити, а не підпасти процесові розкладу й умирання. Першим же й невідмінним засобом і знарядом національного життя являється культурна мова, здатна служити органом культурного життя в усяких сферах і проявах його. Без такої культурної мови, придатної не тільки «для домашнего употребления», для етнографічних оповідань чи легеньких популяризацій, але здатної на орган чи науки, чи публіцистики, чи ділового ужитку, – не можемо ми й на крок вперед поступити.

І не можна сказати, щоб у нас такої мови не було зовсім. Протягом останніх п’ятдесяти літ вона вироблялася неустанно, приладжуючися чи то до потреб наукового мишлення, чи до малювання інтелігентного життя, чи підбираючи слова до шкільної або юридичної термінології. Через ті заборони, що раз у раз перепиняли поступ і розвій українства в Росії, ся робота над мовою, як загалом робота над культурним розвоєм українства, велася більше на грунті галицькім, як на російській Україні. Але через се отсю культурну мову, що виробилася тою півстолітньою роботою, називати «галицькою» ніяк не можна, хоч і часто її так називають. Невірно се, й кривда українцям з Росії, які велику участь брали у виробленні сеї мови і нестерті впливи українські на ній положили.


 
Куліш, Драгоманів, Кониський, Нечуй-Левицький, Комар-Уманець, не кажучи за молодших, мали на вироблення сеї культурної мови, безперечно, більший вплив, ніж котрий-небудь з галицьких письменників, їх сучасників. Та й самі галичани, починаючи від перших проб народних видань, від козакофільства 1860-х років і до новіших часів, все йшли до України, до зближення з нею і в мові, і в літературній манері, і в культурі. Правда, були й не переводяться старовіри галицькі, які против того українства відворкують. Але не вони давали тон галицькому культурному життю; люди ж, які найбільше віддавали себе народній роботі й найбільше допомагали її поступові, вели його свідомо до тіснішого зближення з Україною.

І коли взяти мову теперішніх навіть чисто галицьких письменників та порівняти її чи з книжною галицькою мовою 1850-х років, чи з галицькими народними діалектами, то побачимо величезну різницю, незмірний поступ у зближенні до того українського наддніпрянського говору, який послужив основою української літературної мови. Письменники ж українські, що уживали сеї нової літературної мови, розуміється, стояли до того українського наддніпрянського говору ще ближче.


 
Очевидна річ, за ті п’ятдесят літ до повного викінчення, до кристалізації ся культурна українська мова не дійшла, й не могла дійти. В ній багато доводиться чистити, шліфувати, полірувати. Багато в ній такого, що було ужите чи зложене на швидку руку, й чекає, щоб замінили його висловом чи оборотом ліпшим, більше відповідним духові української мови. Особливо багато такого в складні, в синтаксисі сеї культурної мови. Коло того треба працювати, багато працювати – се робота для цілих поколінь.

Але ігнорувати сю культурну мову, вироблену такими тяжкими трудами кількох поколінь, відкинути її, спуститися наново на дно й пробувати незалежно від тої «галицької» мови творити нову культурну мову з народних українських говорів наддніпрянських чи лівобережних, як деякі хочуть тепер – се був би вчинок страшенно шкідливий, хибний, небезпечний для всього нашого національного поступу. І ті земляки наші, що гудять та гидують, і іншим збриджують, дискредитують сю культурну мову, лиху послугу роблять тим українству, коли находять послух і віру для своєї критики серед земляків.


 
Виправдати їх тим тяжче, що й закиди їх не тільки шкідні, а й не оправдані. Закидають вони тій українській культурній мові, що вона незрозуміла й народові, й інтелігенції. Се правда, коли говорити про тих людей, що оддалік стояли від українського літературного руху і тепер роблять першу знайомість з ним. І читач з народу, що зроду не держав у руках української книжки, і інтелігент український, що досі, як некрасовський генерал, «за множеством смотров, разводов и парадов» не мав часу інтересуватися книжкою – українською, розуміється, але беручи її в руки, уважає потрібним сказати про неї своє авторитетне слово – вони знайдуть у книжці, писаній українською літературною мовою, не одне незрозуміле, незвичайне для себе.

Читач-інтелігент дуже часто має дуже бідний запас народних слів – менший навіть, ніж читач з народу. Читач з народу запнеться на культурних словах, дещо відмінних, бо приладжених до української фонетики, або загалом йому незвісних. Те чи інше слово може здатися дивним, прикро залунати для уха. Але що ж робити? Чи думаєте, що селянин німецький або французький, непризвичаєний до мови, більше второпає в літературній мові своїй, вперше стрічаючися з нею? Ніколи в світі! Він мусить учитися її, коли хоче розуміти.

Так само селянин великоруський чи польський, болгарський чи чеський, беручи книжку, писану літературною мовою, знайде в ній безліч слів чужих, незрозумілих, дивних, яких зміст, толкуючи наздогад, він зрозуміє хибно. Там, одначе, школа научить розуміти сю мову – і коли не присвоїть сеї культурної мови цілком, то хоч зблизить до неї, і тому там перехід до неї здається легшим, менш помітним. У нас школа сього не робить, а навпаки ослаблює, забиває почуття своєї мови, призвичаює до культурних термінів чужих, однаково як селянина, так і інтелігента. Наслідком того український культурний вираз, взятий навіть з народних уст, або утворений якнайліпше в дусі народнім, часто здається дивним, незвичайним.

Але не можна ж через се домагатися того, чи навіть бажати, щоб культурну мову замкнено в границі словарця сільського обиходу, словарця ослабленого, збіднілого через натиск ходячих слів і виразів російських; не можна жадати, щоб вона за межі того словарика не переходила, бо інакше буде незрозуміла для селянина, чи інтелігента, що не пішов в знанні своєї мови далі такого бідного сільського словарика. В тім словарику для багатьох культурних понять не знайдеш виразів, як не бийся, як не упрощуй їх, як не знижай культурного рівня мови.

І виходить одно з двох. Або зріктися вищих культурних завдань, нерозлучних з національним життям, й махнути рукою на всякі перспективи національного розвою. Або свідомо вводити народ і інтелігенцію, яка відбилася від національного життя, в культурну українську мову. Тоді для читача з народу книжечка, написана словарцем його околиці, має бути тільки першим ступенем в переході до мови більш багатої культурними виразами, більш здатної до викладу докладнішого, інтелігентнішого. Для дитини таку ж ролю посередника – поки нема школи, має грати читанка, дитячий журнал. Інтелігентному ж чоловікові при його інтелігенції не потрібно таких посередників, і він, коли схоче, запевне дуже легко присвоїть собі невеликий той запас культурних слів і оборотів, який культурна робота останніх десятиліть ввела в літературну нашу мову, і ввійде в сю літературну мову.

Вся культурна надбудова над народною нашою мовою, загалом кажучи, дуже невелика, коли порівняти її чи з масою неологізмів і чужих слів і оборотів в інших культурних мовах, чи з народними елементами нашої мови. Світові культурні слова однакові для нашої культурної мови з іншими; тисячі їх маємо в щоденнім ужитку однаково чи в українському, чи російському, чи німецькому.

Коли порівняти те, що лишиться, як спеціально український культурний запас, з безконечним багатством народної мови, яким орудує наша літературна мова, то побачимо, що та спеціально українська культурна надбудова не так велика. Для того, хто має значніший запас слів народних, розуміється, – не тільки з свого села, але й запас загальніший, всеукраїнський, так би сказати, вибраний з різних говорів, тому додаток культурних термінів, наново утворених, або добутих з народних говорів та приладжених до культурного ужитку в трохи зміненій формі, не покажеться ані тяжким, ані страшним.

Бо ж значна, переважна частина їх опирається безпосередньо на народній основі, виразах суто народних. А з невеличкою частиною виразів не дуже зручних, невповні відповідних для українського уха, які поза тим знайдуться, доводиться поки що миритись, доки не підбереться щось ліпше. Так серед монети, яка ходить на ринку, завсіди знайдеться певний процент фальшивої, стертої, нездалої, і поки її терплять, вона може сповняти свою ролю в обороті.

Нам важно мати тепер можливість культурного обороту. Для сього треба дорожити тою мовою, яку маємо, – чистити її, поліпшати, але й зносити ті її хиби, яких відразу поправити не можемо. А відкидати її зовсім через ті хиби – ніяк не можна, щоб не зістатися безоружними, позбавленими першого засобу культурного поступу й національного життя.


І так – «учітеся, брати мої»! Хто одбився був від українського літературного руху або стояв оддалік од нього, а тепер хоче бути діяльним учасником українського життя, нехай першим ділом задасть собі невеликого труда, щоб привчитися до тої літературної мови, якою орудує теперішнє українське життя. Всі ми більше-менше перейшли сю школу, й іншої дороги нема для кождого, хто хоче бути діяльним членом українського громадянства. Нехай напружить раз, два, три свою увагу, щоб прочитати й зрозуміти статтю чи книжку, яка на перший погляд показалася йому не дуже зрозумілою. Нехай загляне разів п’ять – десять у словарець, або запитає кого. Нехай візьметься тільки серйозно до сеї роботи – то певне дуже скоро ті трудності поборе, і теперішня українська мова перестане бути для нього чужою й дивною.

Бо трудності невеликі, зовсім невеликі в дійсності, а потреба в тім, щоб наші люди не дивилися збоку, як посторонні глядачі на теперішній український рух, а й самі до нього прилучалися – дуже велика. Нема важнішої справи в теперішній хвилі над сю, щоб українська інтелігенція – українська з роду, з симпатій, пригорнулася щиро, гаряче до українського руху й стала на ділі українцями, а не тільки «тоже малороссами».

Се питання життя й смерті для українського національного діла, для українського народу – чи стане він справжньою «нацією», чи завмре в ролі піветнографічної «народності». Перед сею небезпечністю, перед таким величезним питанням треба відсунути на бік всякі дрібні суперечки, треба помиритися з не одним і не конче милим або згідним з своїми поглядами й вдовольнитися ним поки що, коли нема ліпшого готового, виробленого.


 
Літературна мова – се ж все-таки перш за все знаряддя, «орудие» щоденного культурного життя, а не якийсь твір артистичний, здатний на те тільки, щоб повісити його на стіні в церкві й бити перед ним поклони, як перед «святинею красоти». Артисти слова вроді Флобера або Ніцше нехай роками шліфують, виробляють, викінчують свої архітвори. Ми, робітники біжучої хвилі, слуги сучасних потреб українського народу не можемо чекати того часу, аж поки наша мова так виробиться, так скристалізується, щоб можна було виробляти публіцистичну статтю чи наукову розвідку, як ювелірну цяцьку, та й шкода так цяцькатися з ними. Досить буде, коли мови сеї вистачить на те, щоб обмінюватися думками, порозуміватися і посувати наперед нашу культурну й політичну національну роботу.

Отсе найважніше тепер – спільна жива робота, рух, поступ. Бо час гарячий, час не стоїть, час такий, що не повториться вдруге! Воронь Боже, його втеряти. Єднаймося, порозуміваймося тою мовою, яка єсть, а там – «оставим астрономам доказывать»… Нехай філологи наші на свободі доказують і виясняють, що се слово або оборот не в дусі української мови, що той чужий вираз можна замінити своїм українським. Послухаєм їх і, як переконаємося їх доводами, будемо самі так писати. Тільки не стіймо, заложивши руки в кишені, серед сих філологічних і діалектичних суперечок. Шкода часу, гайда до роботи!


 
А кому не спішно, кому не лежить на серці розв’язка великої, вікової історичної трагедії українського народу, що стала тепер перед нами, нехай далі гудить і ганить «галицьку», чи «ковану», чи «тверду» нашу мову. Нехай відкидає нашу книжку, чи газету тому, що в ній такі слова стрічаються, яких він досі не чув ані від кухарки своєї, баби Мотрони, ані від двірника Гарасима. Помилуйте – у них на хуторі кажуть не інакше, як «сливе», а в газеті пишуть «майже»; у них кажуть «робочий», а в газеті – «робучий»; кажуть «ледве», а ті мудреці видумали писати «ледво». Як можна стерпіти таку мову? Ніяк не можна. Сі земляки признають тільки мову Шевченка. Правда, що й тої мови не знають на ділі, бо й у Шевченка знайдуть не одне з того, що їх так гніває, – але се вже інше діло.

[Кинувши оком на мою статтю «За український маслак», сі шановні земляки зараз завважили: «Що се за мова? Хіба є у Шевченка слово «маслак»? Що за галицьке слово?» Та на біду я з Шевченка і взяв се слово! пам’ятаєте: «Кати вінчанні за маслак гризуться знову»…]

Мова Шевченка – на меншім вони не помиряться. І, мабуть, на те нема ради. Треба полишити їх так. Нехай чекають, аж Шевченко встане і буде писати їм в газетах, перекладати популярні книжки, писати історичні чи критичні праці. Се спокійніше. Тим більше, що Шевченко не встане.

Бо якби встав та й став справді писати, міг би вийти скандал в благороднім сімействі. Писати так, як він писав у сорокових чи п’ятдесятих роках, Шевченко тепер, певно, не став би, бо життя йде, й мова не стоїть, а зміняється. Прийшлося б і від Шевченка відректися. Але не встане, нема страху. Можна безпечно кликати: «Давайте нам Шевченка!» Се так наручно. «Дешево й сердито».

Се не трутні України, се не дезертири, що кидають народне діло в найгарячіший час та ще й своїми наріканнями сіють розтіч між нашою суспільністю. Ні, се «справжні» українські патріоти, які так шанують українську мову, що ані в руки, ані в рот її не беруть. І тільки тому не читають нічого по-українськи, бо се не Шевченко писав, і тому самі нічого не пишуть, бо вони не Шевченки.

Се правда, вони не Шевченки.


Але ж помилуйте, скажуть мені любезні земляки на мою раду учитися українській мові, що ж се за рідна мова, коли треба її вчитися? Ми добиваємося прав українській мові через те, що вона нам своя, рідна, а ви кажете її вчити, наче б чужу! Що ж тоді за користь з своєї мови?

Се, мабуть, найдальший і найстрашніший, найбільше небезпечний вивід, який можна вивести з моєї ради. Але як без церемонії, без покрівців поставив я сю раду, в надії на здоровий, незасліплений розум моїх земляків, так сам висуваю і сей можливий, небезпечний закид, який можна виставити проти такої науки. Я вірю, що українство наше все-таки має в собі стільки стихійної сили, стільки життєвості, що його не заб’єш ніякими теоремами, що воно своєю стихійною силою переб’ється через усякі штучні перешкоди – поки не вб’ємо самі сеї сили нашою апатією, бездіяльністю. І через те я сміливо сам ставлю сей можливий аргумент, хоч може декому се й здасться небезпечним: мовляв, самим давати зброю ворогам у руки.

Всі вчаться своєї рідної мови, а наша біда така, що треба вчитися її більше, ніж кому іншому.

Де дитина виростає в нормальних обставинах – в атмосфері своєї мови, уживаної всіма, у всіх сферах життя, там вона несвідомо, сама того не помічаючи, здобуває дуже велике знання своєї мови змалечку, ще перед тим, ніж почне жити свідомо, і в початках свідомого життя має і запас слів, і призвичаєння до форм і оборотів, і загальну звичку – «дух мови», як-то кажуть. Правда, сей словар дитини буде завади ще далеко не повний – вона буде його ще довго доповняти; уживання і відрізнювання форм у неї досить неясне; нема свідомості, того, що правильне, добре, а що ні.


 
Але знов-таки – коли людину окружає далі атмосфера її рідної мови, коли вона уживає її в житті, в школі, на ній неустанно читає, пише, нею думає й говорить, тоді вся культурна робота, культурний розвій, який вона переходить, являється заразом культурою її мови. Систематична наука граматики, стилю і т. д. тільки приводить до системи відомості, вже в значній мірі готові, зібрані. Таким чином мова в своїй закінченій, зовсім виробленій формі дається такій людині далеко легше, без всякого порівняння, ніж чоловікові чужому, що буде всього, від а до z вчитися з книжки, з граматики, з словаря і т. д.

Українська дитина досі не має таких корисних обставин для вивчення своєї мови. Кажу все про Україну російську, бо галицька виробила вже собі кращі умови з сього погляду. Для дуже значної частини нашого покоління з інтелігентних верств російської України українська мова не була вже «материною» мовою, як залюбки звуть рідну мову: від батька-матері вона її не чула. Чула може від слуг, від «простих людей», що з’являлися в домі, і скоро помічала, що се мова нижчої категорії, не «справжня» мова її круга. Так само, хоч трохи пізніше, мусила вона помітити се і в такім разі, коли чула українську мову в своїй сім’ї: се мова «не настояща», вона уживається в розмовах інтимних, між своїми людьми, але в справах ділових, в писанні, читанні уживають іншої, «настоящої» мови, і сеї мови учать дитину, поправляють, коли вона недобре нею говорить, а українська зістається без культури.


 
Виїмки з таких звичайних обставин стрічаються дуже рідко, а результат такий, що наша інтелігентська дитина з сім’ї виносить, по-перше, дуже невелике знання української мови: має малий запасець слів, переважно самих «кімнатних», або «хазяйствених», і не має «почуття» мови. По-друге – вона призвичаїлася дивитись на українську мову несерйозно і не дбає про те, щоб орудувати нею ліпше, не культивує її загалом. А всі дальші обставини життя – школа, самоосвіта, зносини, вся культурна нинішня обстанова тільки далі відзвичаює від української мови.

Привчає уживати до всяких культурних потреб своїх мови чужої, думати на ній і так сказати – з становища чужонародної психології оцінювати форми чи слова українські. Отак і перебирають у нас суто українськими словами й кривляться, як котресь слово чисто українське, або утворене цілком в дусі української мови пригадує великоросійське слово іншого значення. «Виїмок» пригадує їм російську «выемку», «позір» великоруське «позор», «материна мова» – «истинно русские выражения» і т. ін., і мова з такими словами, по їх гадці, курйозна, негодяща.

В трохи ліпших обставинах щодо своєї мови виростає дитина сільська, але небагато ліпших. Вона, щоправда, довше росте в атмосфері української мови, та й пізніше не зовсім виходить з неї; але мова не культивується й тут, а навпаки – фальсифікується, розмішується й підмінюється елементами чужої мови. Границя між своєю мовою й чужою затирається: рідко коли почує дитина, що великоруська мова, якої вчать її у школі, мова чужа, інша від її рідної мови. Навпаки – вона звичайно буде чути такі погляди, що се дві відміни, два ступені тої ж самої мови: одна панська, друга мужича, одна «образована», для книжки, для газети, для поважної розмови, друга – хатня та господарська, до розмови про гній і хлів.

І в міру того, як захоплює такого чоловіка «культура», опановує його спокуса мішати до своєї «простої» мови як можна більше елементів «образованої» мови, так що по більше «культурних» околицях місце української мови заступає справжній жаргон. Елементи великоросійської мови випирають елементи українські, незвичайно обіднюють українську мову, і нарешті діло доходить навіть до повної утрати почуття мови: до того, що вже й українські форми, а не тільки слова здаються дивними. Як се ви пишете: «дім», коли у нас кажуть «дом».

Дальше вже нема куди йти – або прощатися з українською мовою, або вчитися її, щоб освоїти й вернути їй місце культурної мови, культурного знаряддя.
На протязі цілих віків обставини життя українського народу складалися дуже некорисно для його національного життя й ослабляли його національну силу й національне почуття. Панування чужих на українській землі розвивало силу протесту, анархістичні інстинкти, а ослаблювало інстинкт організаційний. Національне життя мало тільки короткі хвилини такі, що могло спалахнути сильним огнем, а переважно тільки тліло непомітно під попелом, і національне почуття слабло й завмирало.

Тільки в Західній Україні незвичайне загострення національного контрасту викликало нарешті сильний вибух національного почуття. Різниця національна там злучилася з різницями релігійними, класовими, з контрастом політичних і економічних прав і сил, і се загострило національну свідомість і привело до напруженої національної боротьби.

На Вкраїні російській не було такого загострення, і національне почуття українське не насталилося так. Воно не вмерло, і не хоче вмирать, але не проявляє себе і в житті сильно і замітно.

Навпаки, воно наче не вірить само в свою силу і соромиться всякого сильнішого прояву. Натяком на «узость», не кажучи про національний шовінізм, можна забити баки кождому середньому українцеві й довести до того, що він відречеться всього – хоч би в домаганнях його не було й тіні якоїсь національної виключності чи шовінізму.

Ся слабкість національної енергії, національного почуття дає себе чути на кождім кроці, дає себе знати і в тих питаннях, які я порушив в отсих статтях. Сей крайній партикуляризм в справах мови, провінціональний патріотизм, який вимагає, щоб газета писалася мовою його села, а все українське письменство не виходило за межі словаря його повіту. Сі претензії кождого, щоб Україна йшла до нього, й неохота поступити самому хоч кроком до неї – зробити невеличкі зусилля, щоб увійти, так сказати, у всеукраїнський фарватер літературного й культурного руху. Сей страх перед всяким сміливішим, певнішим виступом так само в справах мови, як і в інших національних справах, – вічне побоювання, що скаже повітова «Мария Алексевна» про якийсь такий сміливіший виступ – все се прояви того ослаблення національної енергії.


 
Народи, суспільності з сильнішим національним почуттям, з більше розвиненою національною енергією не такі операції переводили над своїм національним життям, над своєю мовою, як отся наша проблема всеукраїнської культурної мови.

Проводили сильно, енергійно, не оглядаючися на те, чи кому се здасться дивним, чи смішним, в тім почутті, що в питаннях своєї національної культури кожда суспільність має суверенні права, рішає їх з становища своїх поглядів і інтересів, не питаючися чийогось суду чи оцінки. Румуни перевели в XIX в. радикальну реформу своєї мови, «вичистивши» її від елементів слов’янських і інших та заповнивши їх місце елементами романськими. Постановили наблизити свою мову до латинської мови, відповідно до своєї національної традиції, що вони – потомки римлян, romani, й мають мову римську.

Всупереч сій традиції, елементи римські підбив був сильно слов’янський елемент, і слов’янська мова стала культурною, книжною мовою румунів в середніх віках. Але вони виперли її з часом, замінивши мовою румунською, і нарешті постановили вигнати і з живої мови слов’янські елементи, хоч як вони були величезні, хоч, як здавалося б, неможливо без них обійтися. Постановили – й ведуть сю лінію, виганяючи сі слов’янські елементи з школи, з книжної мови, з уживання інтелігенції, і при енергії, без сумніву, «вичистять» з часом і народну мову.


 
А чехи? В розмаху свого національного відродження вони постановили знаціоналізувати свою мову якнайповніше і замінити чужі вирази свійськими – навіть загально в цілім світі прийняті культурні слова, як театр, музика і т. п. Повидумували на їх місце не раз такі слова, перед якими шишковські «мокроступи» й «шаропихи» являються верхом простоти й зрозумілості. Дали привід до незчисленних анекдотів, глузувань, що, мовляв, треба чеську фразу перекласти на німецьку, аби її зрозуміти і т. п. Але се їх зовсім не засмутило, вони свою нову мову прийняли, перевели через книгу й школу, проведуть через народну мову, і через століття ніхто не буде дивуватися тим словам, як не дивуються в Росії російським «впечатлениям», «средоточиям», «миросозерцаниям» і іншим дивоглядам.

Се були крайності, але що сказати про нас, коли глузуємо й відрікаємося чистісінького українського виразу тому тільки, що він для великоросійського уха зазвучить дивно. Штучно, умисно збіднюємо природні багатства української мови, щоб не сказати чого незрозумілого для панків, яким, властиво, все українське стало чужим і незрозумілим.

Викривляємо самі основи мишлення, підтягаючи свою мову під складню мови великоросійської. Самі забиваємо, загороджуємо дороги культурному розвоєві, не допускаючи до вироблення української мови культурної, наукової, здатної до наукового мишлення.

Ей, горе малодушним!
Не такий час, щоб малодушествувати. Годі політикувати та метикувати, як би то хитро-мудро, невеликим коштом пробігти межи дощ, «петушком, петушком» проскочити між культурні нації з нашим українством, нікому не попавши «на замечание». Щоб і капітал національний здобути і зістатися «дамою, приятною во всех отношениях» для всіх, хто з нами має чи схоче мати діло. Щоб і «узькості» нам ніхто не закинув, щоб і вірної служби російській культурі в чім-небудь не нарушити, і польському stanowi posiadania на Україні в чім-небудь не завадити.

Мусимо мати одвагу бути самим собою, не страхаючися ані недорічного глузування, ані гнівних криків тих, яким зріст українства грозить наступити на котрийсь мозоль, ані певних болів і мук породження українського національного життя. Досить з нас, коли знаємо, що українство в тім культурнім, поступовім напрямі, в якім ведемо його, ніяким чином в конфлікти з загальнолюдським поступом не ввійде, і що ті болі, муки таки мусять бути понесені для того, щоб український нарід розв’язав для себе проблему національного розвою. І хто не з нами в сей тяжкий критичний час – той против нас.

Хто своєю – не тільки активною ворожнечою, а й пасивною силою супротивлення здержує національне усвідомлення української людності, гальмує перехід української народності до свідомого національного життя, той чинить тяжку шкоду українському народові в нинішню переломову хвилю. Чи буде се їзда на принципіальнім конику – агітація против українського національного розвою в ім’я ширших завдань нинішньої хвилі, чи сіяння смути і знеохочування до національної культури дискредитуванням української культурної роботи, культурних засобів українських, українського слова, літературної мови.


 
Хто вириває українську книжку чи газету з рук земляків, знеохочує їх до українського слова, до культурно-національного з’єднання всього українського громадянства й народу під теперішню національну кризу, той чинить гріх перед українством, так само, як ті, що під політичну кризу XVII в. розбивали політичну єдність, граючи на класовім антагонізмі, заводячи політичні інтриги в один чи в другий бік, і ослаблювали тим силу політичних постулатів українського народу.

Через таке роз’єднування великий народний рух XVII в. перейшов на «руїну» українства. Стережімся, щоб сього не сталося з нашим національним рухом. Не такий час, щоб розбиватися на гуртки й гурточки, зв’язані спільними літературними поглядами, спільними переконаннями щодо уживання і з двома і одною крапкою, та втупивши очі в якісь діалектологічні чи правописні питання, відмахуватися рукою на всякі заходи коло ширшої організації національної роботи, культурно-національного руху. Горе тим, хто вносить роз’єднання серед громадянства такими формальними справами, хто на мале каже, що воно велике, як нарікав співець українських усобиць XII віку на своїх сучасників.


 
Прокляття нинішньої хвилі лежить в тім, що українство, вийшовши «з-під закону» 1876 p., далі живе підзаконним життям, не користаючи з «благодати» конституційного життя – яка не єсть та наша «истинно русская конституция». Що воно далі живе тісним гуртковим життям, до якого привчили його літа під’яремного існування, і не оцінює ваги нинішньої хвилі, що велить українському народу єднатися, організуватись якнайскоріше, найінтенсивніше в велике національне тіло, збираючи все, що може бути організоване для українських національних цілей на підставах поступово демократичних.

Подивіться, як слабо розповсюднюються українські газети й журнали, всякі українські видання, які незвичайно малі круги української людності захоплюють, який незвичайно малий процент вводять вони в національну українську течію. Маса української людності, навіть інтелігенції зістається поза нею. Старі гуртки й гурточки свідомих українців повинні були послужити огнищами національного руху, звідки на всі боки сильним, далекосяглим промінням повинен був ударити український рух, усвідомлення національно несвідомих, від перших початків розкріпощення українства. Але вони зісталися в дійсності відокремленими, тісними гуртками, малими оазами серед національно несвідомого українського моря, слабко зв’язаними між собою, зайнятими своїми спеціальними, місцевими роботами.

І скільки провінціональної розтічі лежить між тими різними частями нашої землі, як мало поступили вони в тіснішім зближенні між собою! А тим часом завдання моменту лежить, власне, в якнайтіснішім з’єднанні розлучених різними політичними, адміністративними й всякими іншими межами та відмінами частей нашої землі й утворенні на всім просторі її, спільними силами всіх її частей, одної можливо сильної, можливо багатої національної культури, всеукраїнського культурного життя, і то якнайскоріше…

Не маємо українського міністерства просвіти чи якоїсь іншої інституції, яка б могла порішити й завести по всіх школах, урядах, в публічнім і всякім іншім уживанні норми одностайної української правописі, граматики, стилістики на всім просторі українських земель, в Галичині й на Кавказі, в Угорській Русі і в Правобічній Україні, в колоніях Америки й Сибіру чи Туркестану.

Тому до такої одностайності мусимо йти іншими дорогами: дорогою обопільних уступок і толерантності, поблажливості для всяких відмін життя й мови, діалектологічних і культурно-історичних відмін різних частей великої української землі, а не кидатися, як бик на червону хустку, на кожду язикову чи правописну відміну, якої «у нас не уживають», «у нас не розуміють».

Не можемо замикатися в такі тісні провінціальні критерії, бо неминуче розіб’ємо сю велику українську землю на частки, з котрих кожда матиме свою окремішню мову, правопись, свої літературні взірці, свою літературу, а з тим – стратимо всяку можливість широкого національного життя й розвою, засудимо українство на ролю провінціоналізма в кождій з тих провінцій, на які розіб’ється українська земля.

Не чіпатися того, що ділить і роз’єднує поодинокі часті української землі, а пильнувати того, що лучить і єднає їх докупи, і се зміцняти й розвивати мусимо. Як в житті і традиції, так і в першім великім органі всякої національної єдності й національного розвою – в національній мові й її культурній, літературній формі.
Ніщо не пропадає в природі, і так само в народнім житті. Стерти те, що єсть, і написати на тім місці відразу щось нове, се легко на піску, або на шкільній дошці, але в житті реальнім се не так легко. Сильне те, що коріниться в нашій минувшині, що має опору в звичаях, в попередній роботі. Слабке і хитке, що робиться в рішучій незгоді з нею. І тому практичний розум наказує, роблячи нове, зв’язувати його з старим, з готовим вже, особливо там, де енергія руху невелика, нема в ній розмаху й не можна сподіватися, щоб сим розмахом своїм вона подоліла інерцію життя, супротивлення того, що існує.

Від слабкого руху українства, який проявляє воно тепер в Росії, не можна сподіватися багато енергії ні в чім поки що. І до тих перешкод, які й без того лежать на його дорозі, які мусить воно побороти, великим нерозумом було б додавати ще нові трудності, нові «трения», в яких дуже легко могла б до решти згинути, змарнуватися й та невелика енергія, яку воно має.

От чому велику шкоду роблять всякі суперечки, які вчиняються за різні формальні дрібниці, і велику нетактовність показують ті, що такі дрібниці витягають і з малого велике роблять. От чому дуже не в час тепер забавлятися у всяке новаторство, пробивання нових паралельних доріг поруч старих, якими, кінець кінцем, також можна б прегарно дочвалати до нашого Риму – національного усвідомлення і національного життя. А ще менше часу тепер на конкуренцію, на суперництво, на полеміку між репрезентантами таких паралельних доріг.


 
Що б було, якби ми задумали «прежде всякого другого действия» виробити тепер для цілого українського народу одну одностайну правопись? Скільки б се з’їло часу, енергії і – властиво, без усякої реальної користі! Що б було, якби знеохотившися різними недоречностями, які можна подибати в нашій літературній, культурній мові, постановили ми «прочистити» її та виробити одностайний «канон» її від Сяну до Кубані? Мабуть, покоління цілого на се б не стало, аби такий канон виробити і в ті академічні кайдани нашу мову закувати.

І на що?

Маємо кілька відмін правописі. Кожда з них має своє добре й своє лихе. Кождий може держаться тої, яка йому миліша, і можуть вони преспокійно жити поруч якийсь час, поки тісніші зв’язки, толерантність, яка виробляється спільною позитивною роботою, а не передиранням та амбітним суперництвом, не позволять поволі вигладити всі ті, властиво, невеликі різниці. Маємо мову культурну, літературну, наукову; яка не яка, вона може сповняти своє призначення зовсім добре, і маємо вже певний культурний запас на сій мові. Добра річ її чистити, шліфувати, але відкинути й на її місце поставити якусь нову, спеціально полтавську, чи харківську, чи якусь іншу, – се річ зовсім неможлива.

І так само неможливо – занехати всяку культурну роботу, поки та літературна мова «виробиться». Єсть у нас термінологія наукова і шкільна, вироблена переважно на грунті галицькім, вироблена в значній часті нашвидку, під натиском наглої потреби і не завсіди вмілими руками. Через те є в ній чимало сміття, яке мусить бути раніше чи пізніше виметене, і його треба вимітати неустанно.


 
Але очевидна річ, що все-таки виходити треба від сеї, вже готової, вже прийнятої в одній часті України термінології і з неї передусім вибрати все корисне і придатне, викинувши усе нездатне, а не творити зовсім незалежно від неї цілком нової паралельної термінології й копати новий рів між двома частинами української землі, без того роз’єднаними всякими сторонніми впливами. Єднатися, концентруватися, а не ділитися, не розбігатися – се повинно бути у всім наше гасло.

Звичайно, при всякій аргументації чи против мови, чи против термінів, повторяється, що народ того не приймає, того не розуміє і т. д. В дійсності невдоволення, критика, неохота йде від інтелігенції, яка не хоче зробити тої малої роботи – присвоїти собі культурну українську мову, її термінологію та, стаючи на хуторнім становищі в сій справі, заслонюється тим міфічним «народом». Коли б вона сама зрозуміла й щиро перейняла ту нехитру премудрість, що для того, аби орудувати культурною мовою, хоч би й своєю, треба трохи привичитись її, то сю премудрість без труда ще далеко легше присвоїв би собі й народ, який далеко ліпше розуміє, що книжна мова йому не може датися без певного труда.

І тоді виявилося б, що книжка українська, написана для широких кругів народу, зовсім не дає ніяких особливих трудностей для зрозуміння тим народом ні з сторони правописі, ні лексики, ні складні, ні термінології. Повторяю – книжка призначена для широких кругів. Бо ніхто не має претензій до того, щоб статті збірника математично-природописної секції Товариства Шевченка, а навіть історичні чи філологічні наукові курси були написані загальноприступно для читача з народу. Такі речі ніде не пишуться для народу, і наша культурна мова не може бути виїмком. Книжка, призначена для народу, може обмежитися мінімумом елементів культурних, заразом – можливо зблизитися до місцевого обиходу живої мови. Але у інтелігента не повинно бути місця для локальних, провінціальних капризів.

Поки народ живе, живе й його мова. Ні я, ні ви, читачу, не вгадаєте, яка буде мова наша літературна й наукова, її термінологія, її правопись, навіть за п’ятдесят літ – як будуть писати й говорити наші внуки. Пильнуймо своєї мови, поліпшаймо її, але не затуркуймо голови ані собі, ані людям надмірним перфекціонізмом. Довлѣєть дневи злоба єго. Дев’яносто дев’ять процентів того, що продукуємо ми тепер, сповнивши свою службу теперішній хвилі, однаково забудеться, і що ж тут старатися про те, щоб його форма подобалася будучим поколінням, коли в тім вони не будуть мати потреби?

Те з теперішніх писань, що потрібне буде для ужитку наших правнуків, постараються вони перевести на будучу правопись, і мову йому перелицюють, коли воно буде потрібним для ширшого ужитку. Сей труд і клопіт можемо їм полишити, а тепер орудуймо тими культурними знаряддями, які маємо, тою мовою чи термінологією, яка досі виробилася. Не маймо претензії творити для віків, а ліпше пильнуймо свого обов’язку перед хвилею, перед її вимогами, щоб чесно сповнити його.

Старозавітна легенда оповідає про свого національного героя, що він в розпалі гніву, не маючи іншої зброї, ослячими щелепами, що попалися йому на дорозі під руку, побив тисячі ворогів. Я думаю, що нинішні наші культурні снаряди – літературна й наукова мова, термінологія, правопись, – се все-таки щось ліпше від тих ослячих щелепів. Але якби справді було се все тільки ослячими щелепами, то і з сею зброєю потрапимо ми доказати великих діл на полі культурно-національного відродження нашого народу. Іншої зброї, інших засобів ми не маємо й не будемо мати. Але коли будемо мати те завзяття праці й боротьби, якого вимагає від нас велике завдання хвилі, що лежить перед нами, ми і з тою зброєю докажемо свого.

Тільки викресати треба з своєї душі святий огонь запалу!