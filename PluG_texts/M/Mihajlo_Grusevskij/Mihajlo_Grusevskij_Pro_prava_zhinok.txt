З того часу, як жінок допущено до вищої науки, а в Росії для них позаводжено всякі вищі школи, піднялася справа про права жінок, які покінчили вищу науку, нарівні з чоловіками справляти всяку службу і вести всякі діла. В деяких сторонах жінкам признано вже однакові права з чоловіками, в деяких тільки йде діло до того.

Міністерство просвіти російське оповістило, що незадовго предложить проект, щоб жінки зарівно з чоловіками мали право поступати на всяку службу, на всякі посади, до котрих вони мають науку: котрі на лікаря вчилися – посади лікарів займати, котрі на професорів чи учителів гімназій училися – ці місця займати; щоб їх допускали до екзаменів на вищі наукові ступені – магістрів і докторів всяких наук. Се буде добре і справедливо, якщо міністерство такий закон приготовить, без усяких обмежень. Справедливо се, щоб жінці було однакове право з чоловіком, коли вона однакову науку пройшла, а добре тому, що і так учених людей не надто багато в Росії, то чого ж жінкам дорогу загороджують?

Сими днями в Петербурзькому окружному суді перший раз виступила жінка адвокатом, Флейшіц на ім’я. Прокурор заявив, що се неправильно і против закону, аби жінка виступала в суді адвокатом, і що рада адвокатська (совет присяжных поверенных) незаконно ту пані Флейшіц прийняла в адвокати. Але суд, порадившися, порішив, що в законах нічого не сказано, аби жінці не виступати в суді адвокатом. Тому він признає, що пані Флейшіц може виступати в сій справі. Але прокурор таки зістався при своїм, вийшов з суду, і суд не відбувся.


 
Цікаво, як ся справа скінчиться тепер. Бо що воно таки до того прийде, що жінкам буде у всім рівне право, то певно. Не тепер, то в четвер.