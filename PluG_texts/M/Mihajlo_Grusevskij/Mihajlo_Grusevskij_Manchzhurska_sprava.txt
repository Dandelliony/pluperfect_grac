В попереднім нумері було розказано про заходи Американських Штатів, щоб викупити маньчжурську дорогу від Росії й Японії, віддати її Китаєві, а властиво спілці тих держав, які дадуть гроші на той викуп. Лист, розісланий Американськими Штатами, наробив великого галасу, і досі не вгаває розмова з сього приводу. Бо всі розуміють, що хоч Японія і Росія не дали на се згоди, то Американські Штати на сім не скінчать, справи сеї не лишать і далі будуть добиваться свого.

Міністерство російське, як уже знаємо, не згодилося на се. Не тяжко зрозуміти сю одмову. Скільки надій покладало правительство Росії на свої заходи на Тихім океані, в Маньчжурії й Кореї. Стільки тисяч мільйонів грошей повкладало в тамошні залізниці, пристані, городи, кораблі, кріпості. Стільки напозичалося для того, в такі довги ввійшло. І тепер з того всього зостався той кусок маньчжурської дороги, і той продати! Се значить попрощатися навіки з тими всіма замірами та планами, махнути рукою на них та показати свою помилку.

Неприємно се правительству. А проте нема таки іншого виходу, і кінець кінцем прийдеться згодитися з планом американців або якимсь іншим подібним. Зовсім видно, що Росії, такій ослабленій і розбитій, не під силу загарбувати нові землі, нові дороги на Сході, а дай Боже, вже взяте вдержати. Японія стала міцною ногою на Тихоокеанськім побережжі, в Порт-Артурі, в Полудневій Маньчжурії, захопила в свої руки Корею, бере в свої впливи Китай і поволі буде витискати звідти Росію.


 
Японці там у себе дома, і з таким народом освіченим, проворним, зручним, з такою добре упорядкованою державою Росії не можна мірятися. Недавно була звістка, що японці хотіли одкупити від Росії й другу половину Сахаліну, що ще за Росією зосталася. І як настануть, то прийдеться продати. Бо воюватися з японцями нема спроможності. І користати з тамошніх країв Росія не може: товари російські туди не йдуть, не можуть витримати проти японських та американських, і з російських доріг користають японці, американці, німці.

Коштувала маньчжурська дорога Росії щось 400 мільйонів рублів, і щороку на саме утримання того куска, що за Росією зостався, докладає вона коло 10 мільйонів рублів; та щоб з неї користати, треба ще потратити великі мільйони на перебудування її. Так що від сеї дороги Росії тільки шкода та втрата, і розв’язати з нею діло дуже корисно. Продати ж сю дорогу спілці держав, як радять Американські Штати – Америці, Англії, Франції й Німеччині, ще корисніше діло. Тоді ся спілка влізе між Росією, Японією й Китаєм і стане на заваді Японії, щоб вона не забрала в свої руки Китаю й Тихоокеанського побережжя. Не так легко тоді японцям буде випирати Росію звідти.

Тому японці дуже сердиті на американський проект, а Росія таки, мабуть, пристане на нього. Союзні Росії держави – Англія й Франція радять їй таки зовсім махнути рукою на Далекий Схід, на Тихий океан, та пильнувати європейських справ, «Ближнього Сходу», Балканських країв, щоб не взяла там гору Німеччина з Австрією.

А щирі приятелі порадили б Росії залишити й «дальні» і «ближні» Сходи та пильнувати внутрішнього ладу: освіти, народного добробуту, свобідного розвою сил громадських. Добрим ладом, освітою, свобідною силою громадською взяла над нею гору Японія. І поки наше начальство буде займатися тільки викорінюванням крамоли та заспокоюванням, для того спокою не даючи ходу ні пресі, ні народній мові, ні гуртуванням громадським, трудно Росії мірятися з свобіднішими, освіченішими, свідомішими державами так само на Заході, як і на Сході.