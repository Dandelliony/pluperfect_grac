Ексцеленціє!

Наукове товариство ім. Шевченка у Львові як вища наукова інституція руська, покликана тим самим до піклування про інтереси наукового і культурного розвою укр[аїнсько-]руського народу, почуває обов’язок звернутися до Вашої Ексцеленції з усильним представленням з огляду на ті необчислимі шкоди, які терпить наукове і культурне життя укр[аїнсько-]руського народу в Австрії наслідком ненормальних відносин на університеті Львівськім, в котрім руська людність Австрії в першій лінії має шукати задоволення своїх наукових потреб.

Призначений самим положенням своїм служити передовсім культурним потребам руської частини Галичини і по силі цісарського рішення з 4.VII.1871 (донині обов’язуючого) утраквістичний в принципі, він наслідком політичної переваги польського елементу в сім краї прибрав характер майже вповні польський в останніх десятиліттях XIX в. і всі старання русинів коло розширення сфери руської викладової і урядової мови стрічалися з неперебореними перешкодами, бо польський елемент, опанувавши раз університет, уважав своїм обов’язком боронити польського стану володіння на нім.

Таке нарушення признаної основними законами національної рівноправності і запоручених цісарським рішенням прав руської народності до Львівського університету викликало від довшого часу сильне огірчення серед руської суспільності, а на університеті – сильне напруження, яке прорвалося восени 1901 р. масовою, солідарною сецесією всіх студентів руської народності з Львівського університету. Високе правительство подавало надію, що з поворотом сецесіоністів наступить розширення сфери руської мови на Львівськім університеті, й сецесія була залишена з кінцем шкільного року 1901 – 1902.


 
Одначе для вдоволення домагань руської молодіжі і руської суспільності не зроблено зовсім нічого. Всі заходи коло розширення прав руської мови і помноження руських катедр і руських викладів стрічала неудача, а всі проби габілітації, які мали місце за сі роки, скінчилися нещасливо. Напруження наслідком того зростало, проявляючися бурливими маніфестаціями, по неудачі всіх легальних заходів в інтересах руської мови, а в останніх часах сі маніфестації стали явищем хронічним – починаючи від весняної маніфестації р. 1906.

Вже при кінці 1906 р. заносилося на бурливі маніфестації, здержані лише обіцянкою деяких уступок в інтересах рівноправності руської мови. Коли ж сі обіцянки не справдилися, наступив знаний вибух 23 січня с[ього] р[оку], масові арештування руських студентів і нарешті – нечуване побойовище між студентами польської і руської народності з 2 марта с[ього] р[оку], що дало образ страшенного роз’ярення національного, яке запанувало на сім університеті.


 
Не можемо укрити наших побоювань, що при такім національнім роз’яренні, яке показала польська молодіж в згаданім інциденті, не можна мати надій на нормальний хід наукових занять на Львівськім університеті, – противно, треба побоюватися, що сі заворушення останніх місяців послужать тільки початком до дальших хронічних неспокоїв і напруженої боротьби, які грозять повною стагнацією університетських занять і величезною шкодою культурному життю руського народу, і так в значній мірі позбавленого, наслідком ненормальних відносин тутешніх, тих культурних і наукових засобів, які повинні йому прислугувати, – наколи високе правительство не постарається енергічно запобігти сій небезпеці.

Вже при кінці р. 1901, слідом по згаданій сецесії Товариство наше звернулося до попередника Вашої Ексцеленції з меморіалом, в котрім дало вираз свому переконанню – яке було також переконанням усеї руської суспільності, що тільки заведення самостійного руського університету у Львові може бути виходом з теперішніх анормальних відносин. Тепер з більшим притиском тільки можемо повторити се. Після того як професори польської народності, що становлять переважну більшість нинішньої професорської колегії Львівського університету, в своїй заяві з дня 2 марта дали отвертий вираз своїй постанові берегти польського характеру сього університету й противитися всякому розширенню сфери руської мови на нім, річ ясна, що всякі старання задоволити наукові потреби руського народу в рамах теперішнього університету будуть безплідною тратою енергії й часу.


 
Що більше, можна побоюватися, що навіть всяка серйозна проба розширити сферу руської мови на теперішнім утраквістичнім університеті, зі сторони чи правительства, чи навіть професорської колегії, при такім настрої польських кругів, який показали пам’ятні ексцеси з дня 4 марта, могли б привести тільки до нових заворушень і дальшої стагнації наукового життя. Через те Наукове товариство ім. Шевченка позволяє собі з притиском піднести, що тільки безпроволочне заснування самостійного руського університету може бути виходом з теперішнього, крайно небезпечного положення і запорукою успішного наукового розвою руського народу та вдоволення його культурних потреб.

Зі свого боку Наукове товариство ім. Шевченка може запевнити високе правительство, що утворення самостійного руського університету у Львові не стрінеться з ніякими серйозними трудностями наукового характеру. Маючи докладну евіденцію наукового укр[аїнсько-]руського руху, Наук[ове] товариство ім. Шевченка може з усякою рішучістю заявити, що при заснуванні самостійного укр[аїнсько-]руського університету переважна більшість катедр його вже тепер може бути обсаджена науково кваліфікованими руськими силами краю й заграниці, а тільки не дуже значна меншість мусила б бути заступлена суплентурами і то не на довгий час, два-три роки.

Бо нема сумніву, що утворення самостійного руського університету заохотило б до академічної кваліфікації дуже численних адептів науки, які вже заявили свої наукові здібності самостійними працями, але в теперішніх обставинах, не маючи виглядів на академічну діяльність, присвячують себе практичній роботі в різних сферах. Що ж до матеріальної сторони речі, то ми певні, що високе правительство не вважатиме дотацію невеликого університету з трьох факультетів за тяжку жертву там, де мова йде про задоволення есенціальних культурних потреб одного з найбільших народів Австрії.