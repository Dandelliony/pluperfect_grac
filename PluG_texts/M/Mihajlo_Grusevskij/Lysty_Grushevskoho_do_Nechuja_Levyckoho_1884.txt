Листи до Івана Нечуя-Левицького
1884-10-26inl
[Тифлис], 26 (14) жовтня [1884 p.]
14 жовтня
Високоповажний пане добродію Левицький!
Ніяково мені не знаючи, навіть не бачивши Вашої мосці зроду, до Вас з проханням своїм приступати. Але сподіваюся, що прочитавши лист мій, не розгніваєтесь, не поглузуєте з мене і з моєго прохання.
Я школяр – гимназиста тифлиський. Батько мій і мати обидва з тогобочної України, навіть земляки Ваші – з Київщини. Сам я мало був на Вкраїні, але, яко мога, я зміг не поневіритись на чужині, але зостатися щирим і сутим українцем. Виписував з Київа книжки українські, пересвідчивсь у письменству, географії й історії українськи[х], як міг це зробити з[а] дві тисячі верстов од Київа. Щиро кохати став я отчизну свою Україну, страх бажав я допомогти як-небудь у сю недобрую гля неї добу...
Доволі уже глузовали кацапські і иньши письмовці з тих хлопців, що склабезуючи яку-небудь граматику, марять про те, яке би їм славнеє діло вчинити, ламають голову над яким-небудь громадським питанням. Може й справді воно кумедно здається, як подивитися збоку або зверху, але иньча річ, чи було б їм весело, якби їх на <танше> посадити і сподіваюся, що Ви, добродію, не посмієтесь над моїм щирим бажанням – що-небудь зробити гля Вкраїни... Скажете Ви запевне на се – почекай, брате, років 6-7, університет скінчаєш – працюй скільки бажаєш для своєї Вкраїни. Свята правда, та тільки легко сказати – 6-7 років. А покищо невже повинен я седіти та меврати лацину, щотницю і иньче? Я не лежень і не цураюсь роботи, але сієї праці гля мене ще не доволі, я не можу, як иньші, зайвий час байдикувати або бахуровати і наміривсь через се, добродію, спробувати свою силу письменську. Писав я деякі вірші мовою руською, похваляли її дехто, звичайне як зозуля півня хвалила – поцінуйте мене сегодня, а я вас завтра. Після того, як вдався я в мову і письменность велико-руську, почав писати мовою рідною, хоч, конешне, сперш було мені важкенько. Не здовольнившись віршами, почав писати оповідання, теж мовою українською – до сего мене найбільш напутили Ваші «Хмари», добродію. Таким робом зібралось у мене десятки два віршів та 2 оповідання. Цих я вже нікому не показував – мистців таких немає, а родичам своїм сором якось було показувать.
Дак от я подумав, подумав, та осміливсь до Вас приступити з проханням своїм – будьте ласкаві, дозвольте деякі вірші й оповідання на перший раз одно до Вас переслати, щоб Ви на їх подивились, чи варті вони друку, а, як варті, одправили їх у яку-небудь часопись або збірник. Ось така моя прохань, добродію. Ще раз скажу, ніяково мені турбувати мосць Вашу, але пам’ятаючи, як славетні письмовці – пан Тарас, Куліш, Пушкін, Жуковський ніколи не зневажали прохань молодих, иноді зовсім не кебетних, сподіваюсь і я.
1884-10-inl
[Тифлис, кінець жовтня – листопад 1884 p.]
Пане мій милий, добродію щирий, Іване Семеновичу!
Лист Ваш дали мені у класі. Як побачив я прозвіско Ваше на конверті, не знаю, що й зробилось зо мною. Я скоріш сховав його [в] кишеню, через хвилину вихопив, розірвав й подивився тільки на зачин й кінець: «шановний любий добродію», «не присилайте марок». Сего с мене було доволі, аж надто, більше не міг я читати... Мені хтілось тоді ухопити скрипку й здається повинна була вона заспівати чудовую пісню, бо смиком водила б не рука, а щирая радоні. Добродію, не знаю, як і дякувати Вам за Ваше ласкаве, вважливе слово, дай біг Вам такої радощі, або ще лучче, як є в Вас діти, хай до їх так ласкаві, прихильні будуть люде, які Ви до мене, добродію. Спасибі, щире спасибі Вам!
Кажете, що є в мене талант, що я родився гля музи. Дай Біг, щоб справдились слова Ваші, од Вас першого почув я таку річ й дуже втішила мне тут, де мову нашу й письменство або зневажають, або кекують з єї. Та се здаєцця й не тут тільки, але й скрізь так.
Радите Ви, добродію, писати про життя люду грузин[ського] або арм[янського], але на лихо собі я не багато про життя їх знаю, хоч й колотисся меж них. Я не з тих, що пробувши місяць серед чужого люду, вже знають побит його, наче свій. Та справді й небагато побачиш, живучи у пансіоні, а ні – то ж дома, усе меж земляками або кацапами.
Посилаю Вам, добродію, завтра дещо з праці своєї – кілька віршів та фантастичну мрію «Німий свідок».
Перше думав я послати кілька віршів та котре-небудь оповідання, але тепер бачу, що гля того, щоб виправити і переписати котре-небудь оповідання, тра для сего місяці зо два. Й ту коротеньку фантастичну мрію, що до Вас тепер посилаю, виправляв та переписував я більше як тиждень – часу нема, та й яка праця літературна добре ітиме, як над головою двоє борюцця, з одного боку грецьку мимрять, а з другого тригонометрію. Не знаю, чи сподобаєцця Вам мій «Німий свідок», дуже я за неї боюся. Гля такої праці треба дуже кебетної, старої руки. Пишучи її, мав я в голові Діккенсові «Святочні розскази» та Ваших «Запорожців» й боюся, щоб мій «Німий свідок» не став їх пародією.
Щодо віршів, то з 29 вибрав писаних мовою українською, одкинувши невиконані, зовсім негожі, або такі, що не можна друковать, вибрав я 12, та й не знаю – є там дуже, здаєцця, не теє; особне написав я думку, бо дуже се старенька річ – її я писав, не знаючи ще добре мови української, та «Розмову під кущем», бо не знаю, чи будьте ласкаві, добродію, переглядать пильненько, оком старого письмовця, писання мої, та й скажіть щиро, чи варті вони чого, чи писать мені, чи сховать перо та чорнило, а папірки у піч шпурнути. Передивіцця й поставивши хрестів, де треба, верніть до мене, зоставте в себе тільки те, що здасця Вам справді добрим й кебетнім, як тільки що-небудь буде таке. Не бійтесь зробить з моїх рукописів кладовище своїми хрестами, як казав якийсь критик.
Як буде Ваша ласка, покажіть й ще якому-небудь письмовцю, щоб поцінував; якщо буде варто, пошліть до друку під псевдонімом Михайла Заволоки (правдиве моє прізвисько Грушевський), щоб потім не одпльовуватись од своїх творів. [Не знаю, як там заведено у видавців, але я бажаю би, щоб мені оттисків були прислали, як надрукують, по свідому Вам адресові. Вибачайте, що стільки клопіту завдаю Вам: так вже ведецця: посади свиню за стіл, вона й ноги на стіл. – Примітка автора, пізніше закреслена ним. – Упор.]
Ще спитаю Вас, добродію, що скоїлось в Києвськім університеті, розкажіть, будьте ласкаві подивившися на се оком українського народовця. Бо тут усякий несе своє і певне наколотили усі гороху з капустою.
Сподіваючись на ласку Вашу, чекаю скорого одвіту і зичу Вашій мосці добре перебратись у Київ і на новому місці усього доброго придбати й незаб[у]ти тільки прошу щиро шануючого Вас М.Заволоки.
Пишіть так: ...
№3.
Тифлис, 21 (9) грудня 1884 р. 
Тифлис, грудня 9, р[оку] Б[ожого] 1884
Добродію дорогий мій, Іване Семеновичу!
Вибачайте, що докучаю Вам листами своїми – дуже зажурився, од Вас одвіту не маючи. От вже чвертий тиждень минає, як послав Вам деяки писання свої, й тепера, що й думати, не знаю, чи то їх дорогою загублено (хоч здаєцця не повинна посилка або заказне загубитись?), чи може не сподобалося компонування моє, й Ващець одвернулися од мене, чи може не хочете мині жалю завдати, сказавши, що кебети не маю?.. Будьте ласкаві, добродію мій милий, як вийде зайва часиночка, одпишіть коротенько, доволі буде сего, щоб увесь мій сум розігнати.
Одіславши писання своє, узявсь я за перше своє оповідання; так добре сперше йшла моя праця, так швидко писалася серед гармидеру пансионського й колотнечі, як не писалося й літом, на волі..., а тепера й перо в руках не держицця, думки йдуть зпокволу, недоладу, якісь недужі, дак що я й кинув своє писання, нічого не виходить.
Я дуже ще боюся, добродію, щоб прочитавши вірши мої, не мали Ви мене за пустомовця, за недоростка, як то кажуть, в Байроновій кереї, яких багато було росплодилося. Як Шекспір в сонетах своїх, оповідав я іноді в ліриці не те, що думав, бажав або чув сам, але хто другий, може й сами Ви се побачите – моя лірика часом бува – не знаю, чи доладу буде сказать так, трохи об’єктивна, епічна. Але що я розводився із своєю лірикою, коли може вона, епічна чи суб’єктивна, а все щербатого шага не варта... Одпишіть, добродію мій, мені суту, не підправлену правду, прохаю Вас щиро. Не розгнівайтесь тільки на, хоч докучаючого, але щиро поважаючого мосць Вашу.
М. Заволока
Одпишіть по адресу мені такому: В г.Тифлис, в 1-ю Классическую гимназию, Михаилу Сергиевичу г-ну Грушевскому.
На решті додаю Вам вірша.
