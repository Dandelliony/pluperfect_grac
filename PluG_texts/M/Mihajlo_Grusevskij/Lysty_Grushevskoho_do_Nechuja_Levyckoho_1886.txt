№ 12.
[Тифлис, січень 1886 p.]
Висок[оповажний] Ів[ане] Семеновичу]!
Здивував мене дуже лист Ваший після такого часу – я вже думав, що забули про мене чисто й не сподівався вже ніяких листів од Вас мати. Спасибі за добру пам’ятку! Повіншую заразом з Новим роком та зичу Вам усего доброго!
Марковичу я послав одне оповіданьце, завбільшки з Джугура – «Бідна дівчина» – фабула не багата, та що маєте робити, досі я мало що вважав на фабулу, як і самі трохи бачили, знаєте «о вашу талант...», не всім така хвантазія, як Дюма-рère [Дюма-батько (франц.) – Упор.]. Дещо єсть в голові із фабулою багатшою, та покищо нема часу.
Посилаю Вам остатню частину «повісті». Виробляючи її, я передумав й у мене се тільки 1 частина, а докончу колись потім, але воно й так щось цільне і викончене здаєцця. Перечитайте, та коли час, і покритикуйте дрібненько, де є охиби, се ж на велику користь мені буде! Тільки, як не сподобаєцця, то верніть будьте ласкаві мені і вірші, і «Петра». Є ще в мене два оповідання, з чужих уст записані. Тільки нема часу переписати – як маєте охоту [читати] не переписане, то пришлю.
Спасибі, що зробили за назвиська і за те, що за «Джугур» хочете написати рецензію. Напишіть, щоб і мені напечатки Ваші переслати.
Чи не збираєтесь що подарувати українській громаді? Чи не буде чого Вашого в «Степу», або в 3-й частині «Ради»?
Пісні кавказькі українські (Кубанської] обл[асті]) були надруковані [у] «Сборник’у материалов для описания племен Кавказа», издаваемом при Кавказском <...> округе», частки здається в мене є ще кілька напечатків, схочете, то пришлю парочку.
Грушевський
№ 13.
[Тифлис], 27 (15) березня 1886 р. 
Березіль, 15, 1886 р.
Шановний добродію мій Ів[ане] Семеновичу]!
Вибачайте, нагадаю Вам за себе, бо певне Ви забули. Думав дотерпіти до літа й тоді дізнатись, та бачте, терплячу не стало. Обізвіться, коли ласка, бо там певне знов за кордон майнете і тоді знову маю од Вас чекати [листа] колись аж ув осені. Ще раз скажу, що не стало б в мене духу мосць Вашу турбувати, як[би] не були Ви рідними, через кого можу що-небудь дізнати[сь] про своє стрілування.
Й так, оточившись вибаченням усяким, почну знову прохати питання стереотипні: як на Вашу думку моя повість? Не до смаку? Ну, Біг із нею... А мені й не диво, я й сам ще не єдиним писанням своїм, щоб сказати, не радів. Що ж надрукувала «Зоря» або «Діло» й чи дали напечатки? Чи може й ті ганьбують... Кажу не загля того, щоб од Вас хвалу <дістати>. А як ганьбують, то Біг із ними. Valutas vanitatum... [Суєта суєт (лат.) – Упор.]
Написали Ви б, Вашеці проше про себе, про те, що в Київі діється – усе ж таки повіяло б живим, рідним вітром меж латинської метрики, логарихмичних розписів... Було що-небудь у Київі, чи де инче, 26 лютого, чи седіли собі тихенько, як слід добрим діточкам... Чи казати – срібло, а мовчати – ...
Чутно, вийшла й «Нива», є що-небудь там Вашого? Мабуть вже влітку випишу. От і Байди ще не мав. Певне щось не мале, як не естетикою, то хоч мовою... Що маєш [робити], поки що не даю собі волі, екзамени справді ще на носі. Ox, vanitas vanitatum ще раз.
На сей раз хоч не полінуйтесь надряпати письмо. Буду ждати. Адрес певне ще пам’ятаєте.
Щиро шануючий М.З.
№14
[Тифлис], 15 (3) квітня [1886 p.]
3 квітня
Христос воскрес, добре шановний Їване Семеновичу, зичу радіючи прийняти, радіючи одпусти[ти] велике це свято.
Спасибі Вам за лист; в той день роздобув я був «Київську старину», Ваш лист прийшов, й так разом повіяло українським вітром, хоч не веселим, та усе ж таки хоч гірка, та жива вода, як каже Марко Вовчок. [Тієї води напившись, вибачайте, розбалакаюсь, що на ласкавого слухача напався, а Ви вже послухайте, як уже наскучить, киньте, прочитайте тільки, що чорним підвів] [Фрагмент, поданий у квадратових дужках, пізніше переклеснений автором. – Упор.].
Готуюся теперенька до екзаменів, силую себе, щоб не спотикнутись на цій «великій події», як Ви кажете, тільки тяжко. Я вже виріс за школярську лавку і гірко трохи за те труситись, щоб не написати uno замість uni [Uno, uni – граматичні форми числівника «один» латинською мовою. – Упор.]; мусиш одігнати усі думи про живе, про живу працю й думать за це uno, і тоді мало не репнеш з досади. И не через те, що я справді цурався науки своєї, я її люблю, та тільки не тепера. Може до иншої праці над моїм носом, а мені здається, що тепера усяка сила до користі.
Спасибі [за] Ваше поцінування мого писання. Що там надто накидав я людей, се я й сам тепера бачу – погнався, бачите, за инчими письмовцями, забувши, що в їх романи великі, не як моє стрілування. А мені цікаво було б знати, чи добре проведені, «видержані» характери, чи правдива колізія, чи не наскучають метикування, не одганяються латинським абецядлом? чи є прогресу хоч трохи, а то я боюся, що[б] не було ізо мною, як то часто бува, що як почнуть, так і сядуть з тим. Та про се вже колись у вічі я Вас спитаюсь.
У «Степ» послав я був оповідання, Маркович прийняв, тільки утяв (се до ладу, я й сам думав), багато попереміняв й до того посміявся, нівроку сказати, солоненько з моєї мови (мовби «ріжуть вухо» <...>). Гострого видно, се справді, тільки не варт, здається, було коло мене його гострити. Ну хай се на користь, й посміх, й покрик. Се тільки дало знати, що не всі такі прихильні, як Ви.
Як на Вашу думку, чи не послати «Джугура» або «Кутю» в «Складку»? Як добре, як не пізно, коли знаєте, дайте адрес, – одкритим листом пришліть.
Радію, що прийшлись кому до смаку «Свої та чужі», тільки Ви не виявляєте, добродію, правдивого наймення мого? Не виявляйте, будьте ласк[аві], нікому, нікому. Як пошлете у «Зорю», напишіть, щоб зоставили номер, як не можна переслати зараз, щоб подержали поки що.
Побачити б своє друковане! Чи Вам не мило було, се може мені по-хлоп’ячому ще звичаю.
Як, Іване Семеновичу, почну думать – то під хмари занесешся, то як жаба на під сядеш; усе через те, що роботи немає; як ще б кілька років тут мене подержа[ли], то запевне чи збожеволів, чи розледащів би...
Здорові будьте.
Щиро шануючий М.З.
Пишете, що друкуєте, окрім «Хмар» – хіба ж вони не розійшлися за 12 рік? От вона, така наша громада вкраїнська. Раєвський, мабуть, незабаром і 5-м вийде – і коли вона підросте!
