Любезний брате і мила сестричко!
Ждав-єм і ждав-єм звістку від тебе, щоб дочутись, як ся маєте і чи тороване ваше однакою тисне вас силою; і став-єм уже тужити, коли вже сонце закотилось, а від вас нікого не видко й не видко. Вибач дитинячій говорливості моєй! Бесіда моя до тебе видасться тобі, як бесіда парубоцька до дівчини милой, видасться легенька, мілка, вітрова; но не лай мене за нюю, не давай догани щирому серцю, которе ще не здеревніло, що знає в собі житя, що тьохкає тьохканєм невсипущим до тих, що го порозуміли і не сміялись, но холодочком дунули на него, що, на силу рвучись із грудей, блукалося сумними пущами сего світа і припадало до людей! до студеного каміня, до твердой криці! і знов блукалось, і знов носилось на крилах журби і туги, і, як пчілка, не в єдно за-/125/бриніла оконце, не до єдного приклонилось листочка, — но дармо: всюда мертве лице, стовповаті очі, камінне серце, б’ющеє водяними словами; блукалось, мовлю, і носилось бідноє моє серце, аж спочило на твоїм серці припочинком солодким, аж виплакали очі тугу на твої груди, аж сплилася душа моя з душею твоєю, як ся спливають води гнучкої Лімниці з водами Дністра великонного. Не лай мене за тую мову! Скажеш: «Не лаю!» Таж і не смійся! бо, вір мені, коли з тобою хоть на паперці говорю — то ж мені легше; але ти ся не смієш — твоє серце добре, так ми повідає моє серце.
Повідаєш, же корець пшениці хочеш ми прислати; я іно чвертку просив-єм для розплодку, набив-єм свеї 4 корці.
Був-єм у Львові, був-єм і на горі — вуй збирався з неділі до вас коло вівтірка приїхати; казав-єм, що їдете до Оглядова; нарешті пригадали собі, же сукня Теклина готова, і стануло на тім, щоб Теклюня приїхала, примірила сукню, чи добра, — та й з нею має і вуй приїхати.
Ми також їдем до Деревні [у] вівторок і, може, не вернемся, аж в четвер; тож міркуй, аби-сь так прислав, жеб коней дармо не трудити.
Не тужіть там і не плачте,
В огні нещастя твердне криця душ тугих.
Посилаєм рукавички, а же-смо з дома мало взяли мамони (бо більше не було), тож не купили-смо черевичок, бо, по правді кажу, не стало; не гнівайтеся. Бувайте здорові.
Маркіян
