96. До Василя Андрієвського
9 січня 1908 р.	27.ХІІ 907. Чернігів.
Високоповажаний Василю Трохимовичу!
Дуже Вам дякую за лист. Не міг раніше написати до Вас, бо дуже був занятий. «Просвіта» бере од мене так багато часу і здоров’я, що я мусив скоротити приватну переписку. Коли глянеш навкруги (при роботі, звичайно), то стає дуже гірко — і єдина потіха (теж гірка), що скрізь тепер виявилась непідготовленість навіть свідомих елементів до реальної роботи, і наша «Просвіта» — не виняток.
Українці так довго і уперто деморалізувалися, виявляючи свій патріотизм підписуванням адресів та копійковими жертвами на вінки і панахиди, що втратили здатність до справжньої роботи. Ще на проекти ми багаті і можемо подавати прекрасні, а як доведеться перевести в життя хоч би найлегший з них, виявляється, що нема кому. Той занятий, той не вміє, той не хоче, той ухиляється, — і фактично робота звалюється на одного чи двох, які через віщось все повинні могти, вміти, хотіти і мати вільний час. Од цього величезна шкода справі, бо ті один чи двоє не можуть зробити всього, та ще й добре.
Опріч того, тиснуть нас, скільки можуть. Характерну одповідь дістало петербурзьке] «Благотворительное] об[щест]во», яке разом з нами прохало губернатора дозволити при «Про[сві]ті» склад його видань. Подаю Вам копію, яку прислали мені з Петербурга.
--- Це маєте теорію, а практика не розходиться з нею. Недавно губернатор заборонив нам «устройство каких-либо лекций», коли ми звертались до поліцмайстра
з заявою про вертеп і публічні] лекції Стешенка. Я зробив поліцмайстрові такий бешкет, такий підняв іалас, що він, незважаючи на заборону губернатора, дав свою згоду — і хоч вертепу не буде, бо ми вже не знайшли вільної зали, проте лекція Стешенка («Народність в новій українській] літературі») одбудеться 4 січня в городській думі, і вже наліплюємо афіші. Я дуже радий, що буде лекція, бо цим ми проломлюємо (почасти) мур перешкод у цьому напрямку. Так було і з вечорами «Просвіти». Зате я так розхвилювався тою сценою, що два дні лежав у ліжку. По правді признаюсь Вам, що цей рік, взагалі важкий для нашого т[оварист]ва, дуже дався [взнаки мені] особисто. Я так перевтомився (погане моє здоров’я до того), що нетерпляче чекаю загального зібрання, щоб мати спромогу вийти з ради. Жаль мені кидати роботу, а як не кину, то згину, почуваю це. Опріч того, у мене є й друга українська робота, яку я занедбав, хоч цього не слід робити, — а з усім справитись не стає сил і часу. Як там Вам живеться? Через що пишете про ворожі відносини? Як там у Вас стоїть українська справа? Чи не можна б закласти в Кролевці філію?
Обидва рекомендовані Вами хлопці приняті у «Просвіту» і дістануть про це звістку.
Ну, бувайте здорові. Бажаємо Вам — я і Віра Устиновна — веселих свят і всього найкращого.
Ваш М. Коцюбинський.
1908
97.	До Євгена Чикаленка
20 січня 1908 р.
7.1 908. Чернігів.
Високоповажаний і дорогий Євгене Харламповичу!
Ваш лист зворушив мене, бо я ще раз побачив і зрозумів, як трудно живій людині працювати, з одного боку, серед байдужності, а з другого — серед розцвіту егоїзму, який готов все завадити, аби хоч з руїни збудувати собі пам’ятник. Ставши в останній рік ближче до реальної роботи серед інертного, здеморалізованого бездіяльністю українського суспільства, я теж зазнав чимало гірких хвилин і добре зрозумів, як тяжко тепер робити і як легко було колись говорити.
Сумно і соромно признатися, що вся робота, наприклад, у нашій «Просвіті» лежить на моїй жінці та на мені, але це факт. Я так запрацювався, так утомився, що не витримую далі і мушу вийти з ради т[оварист]ва. За два місяці я буду вільний — і тоді зможу щось робити для літератури. Останні оповідання свої я писав при дуже важких умовах: хорий, утомлений, прихапцем, не сплючи по ночах. І це мене мучить не тільки фізично, а й морально. До мене обертаються з ріжних сторін (навіть німці — «Berliner Tageblatt» і др.), прохаючи щось написати, а я боюсь обіцяти, бо знаю, що не зможу. Перед «Л[ітературно]-н[а-уковим] в[ісником]» остався брехуном: обіцяв до 1 книжки оповідання, а тим часом замість оповідання писав справоздання ради «Просвіти» за минулий рік, бо не було з ким поділити роботи! Тепер ледве волочу ноги, нерви зопсовані вкрай (одна війна з адміністрацією чого коштує!),
а життя не питає: іди, роби, будь не тільки головою, секретарем, членом, а й сторожем. І не можна зрікатися, бо робота стане і не піде.
Тепер Вам буде зрозуміло, через що я так рідко пишу взагалі, через що не міг нічого дати до Вашої «Ради». Тим більш досадно, що газета мені все більше і більше подобається: справді, вона стає солідним і цікавим органом, всеукраїнським і можливо повним. Мене дуже боліло б, коли б у Вас була хоч тінь сумніву щодо моїх відносин до «Ради», а особливо особисто до Вас, якого я так глибоко шаную і так сердечно люблю. Це вже давня і стала симпатія, про яку всі знають. Мені навіть чудно якось писати про це, але мені здалось, що у Вашому листі осталось відкритим питанням, через що я не пишу до «Ради», і толкувати це можна різно. Заждіть ще трохи, дайте мені очуматись.
Маю до Вас прохання. «Рада» з нового року не висиляється до нашої «Просвіти». Грошей ми, правда, не послали Вам, бо дуже поганий стан нашої каси (через всякі заборони). Отже, я прошу Вас, скажіть висилати часопись з 1-го числа і напишіть до мене; коли вже не можете висилати дурно, якось стягнемось на передплату і вишлемо, але поки що мусимо дістати «Раду» в читальні.
Весь Ваш М. Коцюбинський.
98.	До Бориса Грінченка
З лютого 1908 р.	2І січня 1908 року.
Високоповажаний добродію Борисе Дмитровичу!
Я подавав на розгляд ради нашого т[оварист]ва Вашу пропозицію звернутися од чернігівської «Просвіти» з заявкою до Державної думи про потребу української народної школи, але рада не визнала можливим подати таку заяву, мотивуючи це тим, що при теперішньому складі Державної думи нема жадної надії на задоволення демократичних вимог українського народу і що таким поступовим інституціям, як «Просвіти», навіть не слід звертатися з якими-небудь заявами до 3-ї Державної думи.
З високим поважанням
М. Коцюбинський.
87
99. До Володимира Гнатюка
27	лютого 1908 р.	14 ст. ст. II 908. Чернігів.
Дорогий пане Володимире!
А я вже думав, що Ви зовсім забули про мене! Коли ж ні! Пошта принесла мені Вашу книжечку (сердечно дякую!) — значить, Ви ще пам’ятаєте, що десь далеко в Чернігові живе прихильна до Вас душа. Правда, та душа ледве держиться в тілі, а проте ще не прохолола.
На мій лист до Криворівні з Славути (де я сидів літом) Ви не одписали. Я й подумав собі — певно, чоловікові нездужається або ніколи., напише пізніше, а тим часом прийшли на мою голову всякі лиха, слабості, клопоти — і я мусив забути не тільки про листи, а й про світ божий! Погано, знаєте, зо мною.
Треба рятуватися, спочити, полежать в шпиталі або в санаторії, а нема за що. Доведеться пропадати. Служба ледве-ледве дає шматок хліба, а література!.. Соромно навіть признатися представникові культурної нації. Єдиний спосіб — писати по-російськи, але коли я досі сього не робив, то вже тепер не зроблю. А тим часом факт, що мої російські перекладачі дістають в кілька раз більше за переклади, ніж я за оригінал. Доведеться пропасти. Як кажуть, «не тратьте, куме, сили, пускайтеся на дно». Ну, та годі про себе. Додам тільки, що робота в «Просвіті» цілком мене знесилила, бо звалилась усім тягарем на мене та па мою жінку. Нікому працювати!
Поговоримо тепер про Вас, бо те мене більше цікавить. Та ж то цілі віки, як я що чув про Вас! Чи хоч трохи покращало Ваше здоров’я? Як себе почуваєте? Так би хотілось побачити Вас, мати од Вас безпосередні враження! Хоч напишіть. Є в мене надія, що Вас потягне на археологічний з’їзд до Чернігова літом с[ього] р[оку] і що тоді я не тільки побачу Вас, але буду мати Вас своїм гостем, бо Ви ж мені обіцяли і зрікатися вже не маєте права. Чи пишете тепер що нового? Як там «Коломийки»? Взагалі я хотів би щось знати про Вас — як Ви і що коло Вас.
Чи читали мої останні речі — «Persona grata» і «В дорозі», уміщені в збірниках «З неволі» та «Дзвін»? Коли читали, то, певно, лаяли (та й є за що!), а проте я хотів би знати, чи дуже. На жаль, не можу послати Вам тих
речей на власність, бо не маю. Така наша бідність. Може, десь видеру для Вас з часом.
Що з д-ром Франком? Хтось мені переказував, що він хорий. Я так стривожився цею звісткою! Не пишу до нього, бо боюсь його клопотати, але Вас прошу написати мені, як тепер його здоров’я.
Тим часом привітайте його од мене і побажайте швидко одужати. [...]. Вашій пані прошу уклін передати.
Сердечно обіймаю і цілую.
Ваш М. Коцюбинський.
Чекатиму одповіді.
100.	До Андрія Дуляка
27 квітня 1908 р.
Всього найкращого! Як живете, що робите? Уклін усім, хто пам’ятає ще мене. Напишіть.
Ваш щирий
М. Коцюбинський.
14/ІУ 908 р.
Чернігів
101.	До Володимира Гнатюка
З	травня 1908 р.	20 ст. ст. IV 908. Чернігів.
Дорогий пане Володимире! Ваша звістка зовсім прибила мене, ходжу сам не свій, не знайду місця собі. Тепер, коли встала перед очі можливість катастрофи, — тепер ще яскравіше зарисувалась могутня постать Франка і всі його заслуги, ще дорожчим став нам той чоловік. Звісно, постараюся, що тільки зможу, зробити для грошової запомоги, але в цьому мала потіха — ні за які гроші Франка не купиш. Сьогодні прочитав у «Раді» звістку, що Франкові трохи легше. Чи правда сьому, і наскільки легше?
Дуже прохав би звістити мене, в якому стані його здоров’я тепер, які зовнішні ознаки мозкових терпінь, чи він притомний, говорить, пізнає людей, чи починає володіти руками? Виберіть хвилинку часу і напишіть до мене хоч коротенько. Мене дивує наша преса: здається, Франко заслужив на те, щоб ним більше цікавились, — можна б
щодня подавати звістки про стан його здоров'я. Адже Франків у нас не густо! Боже, які ми ще некультурні!
Так мене вразила ота сумна звістка, що я й сам занедужав і два дні лежав. Та й тепер ні про що інше не можу думати. Все згадую нашу останню стрічу, нашу подорож на село, розмови — і просто серце болить, і жаль обгортає невимовний.
Коли Ви бачитесь я Франком і з ним можна розмовляти, перекажіть йому мій щирий привіт і найсердечніші бажання швидше одужати.
Ні, Ви таки зовсім засмутили мене своїм листом: такі собі малював плани рожеві на літо, думав, як буду водити Вас по найкращих чернігівських закутках, як будемо вигріватися на сонечку хоч би і у нас в садку, як буде мило вітати у себе дорогого земляка, — і всі мої мрії розвіялись, як цвіт кульбаби. Хіба поїхати до Криворівні? Чому б ні? Рада б душа до раю, та гріхи не пускають: зовсім не маю гроша. А проте... побачимо. Простіть за короткий та безладний лист. На сей раз не можу і думок зібрати докупи. Буду чекати звісток про Франка нетерпляче.
Сердечний привіт в[йсоко]п[оважаній] пані Вашій. Діточок цілую.
Вас теж цілую і обіймаю од щирого серця.
М. Коцюбинський.
Гроші почав збирати сьогодні. Може, зберу яку сотню карбованців. Понаписував до своїх знайомих в провінції і сподіваюся, що й там дещо зберуть.
102.	До Мамерта Вікшемського
21 травня 1908 р.	8.V 908. Чернігів.
(Северянская, соб[ственньій] д[ом], № 3).
Високоповажаний пане Мамерте!
Хоч я й частенько згадував Вас після нашої стрічі в Клепачах, але тепер, весною, мої згадки стали більш яскравими, свіжими, бо весна завжди приносить мені і волю, хоч би на місяць, і свої бажання побачитись з ким-небудь я можу реалізувати.
90
Попросту кажучи, я дуже хотів би, користуючись Вашими торішніми запросинами, спочити деякий час у Клепачах (буду вільний з кінця цього місяця). Тільки — слово: коли Вам незручно через що-небудь пустити мене до себе в хату на сей раз, мусите сказати мені одверто. Думаю, що я маю право на таку щирість.
Я дуже втомлений, і так хочеться мені спочити серед природи! Заважати Вам не міг би, бо і сам потребую мінімум вражень та спокою.
Може б, вдалося мені щось написати серед сільської тиші.
Напишіть, як Ваше здоров’я та що з Вами.
Не пишу Вам багато, бо або побачимося, або напишу, як дістану од Вас одповідь на сей лист, якої нетерпляче чекатиму.
А поки що сердечно обіймаю Вас.
Ваш М. Коцюбинський.
Моє поважання Вашій мамі. Жінка вітає Вас.
Жду одповіді.
103.	До Віри Коцюбинської
19 червня 1908 р.	6.V (п’ятниця) 908,
с. Кононівка.
Дорога моя Вірунечко! Тільки вчора під вечір приїхали ми вдвох з Є[вгеном] Х[арламповичем] у Кононівку. День я пробув у Києві, сонний і втомлений: цілу ніч на пароході не спав. Ходив у твоїй справі до Лисенка, але не застав його вдома. Вчора ми вибрались на село і приїхали сюди надвечір. Не можна сказати, щоб тут було особливо гарно; степ, низьке місце, часто з болотами, лісу нема, купатися не можна, хоч малесенькі ставки є. При домі великий запущений парк, в якому стільки ворон, як у Святому, і так само по цілих днях кричать і все загиджують •в полі. З обідом тут не так погано, як думалось. Живе тут економка, яка старається догодити. Достає десь м’яса, варить каву, а сьогодні зробила на солодке морожене і навіть добре. Молока багато, і я п’ю його замість чаю. Євгеній Харлампійович дбає про мене, водить мене, показує своє хазяйство, але все ж буде краще, коли він поїде,
бо йому менше буде клопоту, а я зможу взятися до роботи і до спочинку — все більше почуваю утому од людей. З 15-го сюди приїде, здається, Степаненко.
Пошта близько, всього 17г верстви, і ти пиши мені на адресу: ст. Кононовка Киево-Полтавской ж[елезной] дор[оги], им[ение] Е. X. Чикаленко, мені. Газет мені не присилай, бо тут дістається «Рада» і «Киев[ская] мысль». Не знаю, як мені тут буде, а хотілось би поправитись, одужати і дещо зробити. Поки що роздивлюся і скоро напишу тобі більш детально про своє життя і його умови. Пиши частіше, бо буде мені скучно за тобою і за всіма.
Я поки що здоров, хоч почуваю себе утомленим, бо й сю ніч не спав.
Як там ви всі, чи здорові, що робите? От зараз дуже хотілось би бути вдома, забрати всіх і піти в Тройцю.
Напиши мені швидше. Мушу кінчати листа, бо треба одсилати на пошту. Скоро знов напишу.
Рома лишив на пароході свій плащ. Що мені робити з ним?
Цілую тебе міцно і щиро.
Поцілуй всіх наших
Ще раз цілую тебе, Вірунечко.
Твій Муся.
Що нового?
104.	До Віри Коцюбинської
23 червня 1908 р.	10 червня. Кононівка.
Дорога моя Вірунечко, тільки що дістав од тебе листа і дуже вдячний за нього. Тепер я спокійніший, а то чого не передумаєш здалеку?
Історія з Оксанкою дуже мене засмутила. Чи не можна б запомогти справі яким-небудь способом, щоб їй не довелося наново складати іспити? От бідна дитина!
Заздрю вам, що ви купаєтесь, так хочеться влізти у' воду, бо спека страшенна.
В неділю Чикаленко поїхав до Києва, а я лишився сам і тільки тоді почав спочивати, бо він мене замучив своїми розмовами. Я аж схуд був за той час. Вчора цілий день був сам, гуляв од 6 години ранку і почував себе дуже
добре, бо свіже повітря і самота заспокоюють нерви. А сьогодні несподівано занедужав на шлунок, болить голова, не спав, в роті гірко, і нема апетиту. З обідом тут все-таки не дуже добре, бо м’яса нема, кури слабують в селі, і небезпечно їх їсти, а па обід мусять давати все тісто — варене, печене й смажене, що для мене не дуже здорово. Треба якось оберігатися і більше жити на молоці та яйцях. 16-го приїде Чикаленко з своєю небогою сюди на літо, і я подумую вже, щоб так коло 20-го поїхати до Леонтовича. Думаю, що умови там кращі будуть. Завтра напишу до Леонтовича, поспитаю, коли можу приїхати. Ти ж все-таки пиши сюди, коли б який лист не застав вже мене, то його дошлють.
Погано, що й досі не можу сісти за роботу. Чи то сільське повітря, чи втома, але не хочу писати, думки не йдуть до голови, хоч це мене мучить. Може, таки переможу себе. А й мепі скучно за вами. Я таки, певно, не витримаю і раніше, ніж думав, приїду додому. Побачу. Бо як буду обідами псувати собі шлунок, то не поправлюся.
11-го (середа). Сьогодні почуваю себе краще. Зате гуляти не можна. Цілий день дощ, вітер, холод. Трохи погуляв у саду та й змерз. Настрій неважний — і знов не хочеться писати. Барометр показує на дощ, певно, буде така погода кілька днів. Одно тут добре — повна самота. По цілих днях ні з ким слова не говорю — і так мені краще, нерви спочивають. Позавчора тільки зважився — важу 4 п[уди] 16 1/2 фГунтів].
Напиши мені, Вірунечко, про Шрага, що знаєш. Чи можна йому написати? Я дуже хотів би написати до нього, та не знаю, чи пустять лист. Розпитай. Не забудь написати і про те, як там лотерея на Франка. Коли нічого не робиться (а я боюсь сього), то пригадай обіцянку Мих[айлу] Івановичеві. Скажи йому теж мою адресу. Як там з гусінню, чи будуть у нас які фрукти? Тут нічого нема, ні суниць, ні вишень, ні черешень. Степ, і більше нічого.
Цілую тебе, серденько, міцно-міцно. Не забувай мене, пиши частіше, хоч потрохи, коли не можна побагато. Як твоє здоров’я? Як почуває себе мама, чи Лідя здорова? Дітей всіх поцілуй од мене; я сам теж вас усіх цілую.
93
105.	До Віри Коцюбинської
26	червня 1908 р.	13, п’ятниця. 1908. Кононівка.
Дорога дитино! Як бачиш, пишу до тебе, не чекаючи одповіді на мій останній лист. Коли б і ти так робила, було б дуже добре. Почуваю себе непогано з боку фізичного. Зате, лишившись на самоті, тільки тоді почув я, як сильно втомлений я душею. Людей просто не переношу, а коли, гуляючи, десь бачу людину, то тікаю, щоб не стрітись. Читати теж не можу. Писати почав та й кинув. Не хочу. Якась така мрачна тема, важка, а тут і так невесело. Лучче буду гуляти, спочивати, читати книгу природи, збирати матеріал. Як зберу, то щось напишу. Тепер перенесли мене до великого дому серед парку. На 10 кімнат я один, тиша повна. Та в хаті я не сиджу. Встаю о 6 або 672, гуляю до 8, у 8 їм яйця, яешню, печену картоплю, молоко, каву або чай, що сам загадаю. По сніданку гуляю серед поля до 1-ї, коли обід. Розкопав собі спаржу і салату. Видумую сам страви. О 4-й полуденок — кисле молоко або що інше, знов гуляння до 8, коли дають, вечерю, а по вечері, о 10, спати. їм доволі багато, більше, ніж удома. Сьогодні було навіть м’ясо, десь роздобули. Коли б стояла погода, а то 2 дні у нас йшли дощі і було холодно, повіяв і сьогодні холодний вітер.
Поки що я задоволений одпуском. Смутився трохи, що не можу писати, а тепер примирився, лучче зберу матеріали та поправлюсь, а потому зможу писати і вдома.
Так полюбив зелені простори, сонце, що мені жалко години, проведеної у хаті.
Вірунечко! Чи ти напевно будеш у Києві? Як будеш — телеграфуй мені, я приїду до тебе, бо звідси до Києва тільки 4 години їзди. Дуже хотів би побачитись з тобою.
Як там ви всі? Чи здорові, чи веселі, чи гуляєте? Як мама, чи сидить на сонці, а не в холодку? Попрохай її, щоб більше була на сонці, тоді поправиться.
А Лідя як там, чи здорова?
Од Леонтовича не маю ніякої одповіді. Сподіваюся, що таки напише. Чогось звідси довго йдуть листи. На пошту посилають щодня, але певно тоді, коли поштовий поїзд пішов вже, — і лист лежить до другого дня. Од тебе я дістав теж тільки на третій день.
Що там нового з пошти? Що чувати в Чернігові? Я тільки з газет знаю новини та ті, що ти напишеш. Пиши
до мене, Вірунечко, частіше, хоч небагато, хоч відкриточку, аби я був спокійний, що вам нічого лихого не сталося. Тоді я буду поправлятися, бо не буду турбуватися нічим. Цілую вас всіх. Може, діти папишуть?
Твій Му ся.
Певно, у нас в садку гарно, цвіте все.
Напиши. Цілую.
106.	До Віри Коцюбинської
29 червня 1908 р.	16/VI 908. Кононівка.
Дорога Вірунечко! Сьогодні дістав твій другий лист (я пишу четвертий) — і аж веселіше стало. Добре, що ви всі здорові. Я теж починаю поправлятися, їм дуже багато і з апетитом. Думаю, що як приїду додому, ви мене не пізнаєте, такий буду широкий. Стіл тепер покращав, бо приїхав Чикаленко з небогою і навезли продуктів.
Опріч цих двох, гостює тут ще гімназистка Волошина, дочка товариша Чикаленкового і мого знакомого. Панни хоровиті і кислі, по цілих днях сидять в своїй хаті, бояться сонця, дощу і роси і мені не заважають. З Чикаленком я теж умовився, щоб ми не заважали один одному, — і я ходжу гуляти сам. Тут степ, лісів нема, як я вже писав тобі, — і от я придивляюсь до степу та записую. Завтра збираємось їхати з Чикаленком до його знайомого, верстов за 20, коли буде погода, бо сьогодні 7г дня — дощ і холод. Але я все-таки був сьогодні у полі 8 годин, хоч і мок.
До Леонтовича, певно, не поїду, бо він казав Чикаленкові, що виїде на село не раніш як після Петра і Павла, себто тоді, як я маю їхати вже додому. Ну, що ж робити? Трохи жалко, та обійдуся. Додому хочу приїхати так, щоб ще захопити трохи твого отпуску і погуляти разом. Значить, властиво, скоро побачимось, тижнів за 2. Тепер моя думка направлена на те, щоб поправитися. Па новому місці (в великому домі) я дві ночі не спав, і це дуже стурбувало мене; тепер уже сплю годин 8 — 9, бо лягаю часом е половині десятого. Словом, так змінив своє життя, що не знаю, як знов дома буду привикати до нових порядків. Молока випиваю не менше як 5 склянок на день і взагалі їм часто і багато. Шлунок такий добрий, як ніколи.
95
Нічого не читаю, газети тільки переглядаю. Взагалі стараюся нічим не турбувати своїх нервів, а тиша на полі або на сінокосі заспокоює їх дуже добре. Через те я і тікаю туди од всіх, про це знають, і ніхто не в претензії на мене.
Спасибі тобі, що ти подрібно пишеш мені про все. Хотів би частіше мати листи од тебе, та знаю, що це не так легко зробити. Пиши хоч відкритки, коли не зберешся на лист. Я живу, як рослина, нікого і нічого не бачу та не чую, то й не маю жодних новин. Цілую тебе, Вірунечко, і всіх наших. Будьте здорові, веселіться, спочивайте і мене не забувайте. Ще раз цілую і обнімаю.
Твій Муся.
107.	До Віри Коцюбинської
4	липня 1908 р.	21.УІ. Кононівка.
Дорога моя Вірунечко, одповідаю тобі на три твоїх листи, які я дістав сьогодні разом. Дуже-дуже тобі дякую, що, невважаючи на клопоти всякі, ти не забуваєш мене і пишеш часто. Не писав я до тебе в останні два дні через те, що був у дорозі: їздив в Лубенський повіт на ярмарок, а потому в Лубни, а в дорозі трудно було писати. З подорожі дуже задоволений. Ярмарок не в селі, а в долині серед високих гір, коло якоїсь святої криниці. Місцевість надзвичайно гарна, а ярмарок особливий, якого я ніколи не бачив. Наїздить туди маса народу з різних сіл, навіть здалеку, і все для того, щоб цілу ніч не спати. Кожне село стоїть своїм табором, палять вогонь, і ц і л у ніч співає хорами. Співають всі гори, співає долина, горять вогні на землі і свічки на рогах волів. Щось дуже оригіпальне і гарне. Як побачимось, розкажу. З Лубен дуже задоволений, місцевість чудесна, гуляв і катався по Сулі, яка, може, краща за Тетерів.
Завтра їду з Чикаленком до його приятеля, а 27 або 28-го — до Леонтовича, який дуже прохає, щоб до нього приїхали. Там пробуду днів 2 — і додому, бо дуже скучив за вами і хочу кінець одпуску провести разом. Я здоров, Вірунечко, засмалився, погладшав і шлунок маю добрий. Найкраще впливає на мене гуляння (годин 8 на повітрі,
96
М. Коцюбинський з перекладачем його творів німецькою мовою 13. Горошовським. Фото 900-х років.
найменше) і те, що я часто їм та бережу свої нерви, підтримую спокій і рівновагу. Словом, стараюся поправитись. Думаю, що будеш задоволена з мене.
Пришли мені грошей, рублів 10і, бо моя подорож трохи коштувала, опріч того, мусив у Лубнах купити калоші, бо старі розлізлися, текли і набирали болота, а без калош тут не можна, мало не щодня дощ і таки холодно.
Уявляю собі, скільки ти маєш клопоту; і як це досадно, що він випав якраз на твої вакації. Як покінчиш «козині» справи, мусиш спочити. Це просто обурює, що одна людина робить за всіх.
До Шрага я напишу сими днями. Про його писав мені Мих[айло] Ів[анович], якому я теж одпишу, а поки що кланяюсь.
Пиши мені, Вірунечко, з таким розрахунком, щоб я дістав лист ще 27, бо вже 28 можу виїхати до Леонтовича, а туди не варто писати, бо там буду не більше 2 днів. Словом, тепер мені доведеться частіше писати до тебе, ніж тобі до мене. Завтра або післязавтра напишу більше, а зараз хочу спати, бо втомився в дорозі, а треба рано вставати — їхати. Цілую ж тебе сердечно, Вірунечко моя дорога, поцілуй од мене всіх наших.
Твій Муся.
108.	До Віри Коцюбинської
6 липня 1908 р.	23 червня, Копонівка.
Дорога моя Вірунечко! Вчора послав тобі листа, а сьогодні пишувдруге.
Весь вчорашній день провів дуже гарно: удвох з Євг[еном] Хар[ламповичем] їздили ми в с. Нечипорівку, верстов 20 звідси, до одного сліпого і дуже цікавого пана. Місця там надзвичайно гарні, весь час я гуляв серед гречок та лісів цвітучої липи і аж в Кононівку привіз той запах. По дорозі якось розговорилися з Чик[аленком], і він каже, що висилать гроші через Теплівку незручно, бо
1 Почт[овая] ст[анция] Тепловка Пирятинского уезда Полтавский] губ[ериии], с. Коїіоновка — Є. X. Чикалепкові, для передачі мені.
йому доведеться тоді їхати за ними; краще вишли на адресу: Киев, Б[олыная] Подвальная, 6, редакція газети «Рада», для передачи Е. X. Чик[аленко], а я візьму гроші од нього, коли буду виїздити до Леонтовича.
Почуваю себе добре, хоч вчорашній обід був для мене незвичайний: сардини, балик, мариновані карасі, раковий холодець, мед (такий, що п’ють). Сьогодні од 8 години до самого обіду, себто до 5 годин, пробув у полі, любувався, записував, смалив лице на сонці. Зараз дощ. Пишу листа і, може, сам одвезу на вокзал, коли дощ перестане. Дістав листа од Єремієва, пише, що лічиться на Кавказі од нічниць, але йому все ж погано.
Як там з вами? Чи здорові всі, чи удасться тобі «Коза»? Дуже жалкую, що не можу бути на той день в казьоннім саду. Коли б було ближче — поїхав би. Чи наші діти співають в хорі? Опиши мені, як все пройде у вас. Чи тепліше в Чернігові? Тут уже 2 дні тепліше, хоч перепадають дощі.
Що нового з пошти? У мене таке одноманітне житти, що нічого нового немає. Набираюсь сил од природи, од сільського повітря. Стараюся нічим не турбувати себе. Нічого не читаю (хоч тут є гарна бібліотека), ледве переглядаю газети. Мені жалко кожної хвилини, яка марнується в хаті. Люди мені так обридли, що ще й досі з трудом переношу їх, і тільки безлюддя дає мені спокій.
Зараз такий йде дощ, як з відра. Гримить. Невже пропало гуляння? Ні, надіну плащ, візьму зонтик — і в поле.
Спасибі діточкам, що написали до мене. Так мені приємно було прочитати ваші листи. Не одповідаю кожному, а всіх разом цілую і дякую. Тато тепер став таким лінивим, що нічого не хоче робити, тільки спить, їсть і гуляє. Зате приїде такий грубий, що вчотирьох не обнімете, як перевіз.
Як ти себе почуваєш, Вірунечко? Скоро вже побачимось. Приїду, певно, 1-го, найпізніше 2-го, а це вже близько, тиждень. Як здоров’я мамине, чи Лідя поправилась? Цілую тебе і всіх наших. До скорого побачення. Ще цілую.
Твій Муся.
109. До Віри Коцюбинської
9 липня 1908 р.	26.VI 908. Копопівка.
Дорога Вірунечко, ти, певне, Дістала разом 2 моїх листи, бо так сталося, що один з них (перший) довелося кинути не на нашій станції, а в Яготині, куди ми їздили з Чикаленком.
Як же там ви — чи здорові всі, чи ти вже вільна од клопіт, чи добре удалась гулянка? (Афішу дістав, спасибі, дуже добре складено).
А я оце трохи застудився — така погана тут, холодна і вогка погода. Трохи кашляв і стогнав, але, певважаючи на те, по цілих днях гуляв у полі. Вчора приїхав сюди Степаненко (кланяється тобі). Ледве лазить. Він дуже задоволений з мене, каже, що я поправився. Трохи страшно мені було, що я застудився, — думав: от-от схудну і приїду додому знову такий, як виїхав. Аж нічого, почуваю себе сьогодні добре, цілий ранок сидів на човні у болоті, серед комишів, робив студію. Взагалі мені тепер жалко кбжної хвилини, проведеної в хаті. Не знаю, як знов буду звикати вдома, на службі. Дуже тяжко буде. Я задоволений з своїх канікул. їм багато (навчився), шлунок добрий, голова боліла тільки учора, всього один раз, та й те через застуду. Вдома почну купатись, а ти повинна годувати мене добре, то, може, підправлюся за літо і якось перезимую.
Що нового у нас, чи є що з пошти? Вчора дістав твою одкритку, не знаю, чи дістану сьогодні листа. А хотілось би. Я тобі дуже вдячний, що ти не забуваєш мене і часто пишеш, бо я таки скучаю за вами, а особливо за тобою, Вірунечко. Та скоро вже побачимося. В Кононівці побуду ще день-два, поїду до Леонтовича і так 1-го або, скоріше, 2-го буду вдома. Так швидко минулись канікули, що й не встиг отямитись. Хоч не мав ніяких особливих приємностей, зате близько був до природи, а безлюддя заспокоїло мої нерви.
Чоловік зараз їде на пошту, через те швидко мушу дописувати лист. Чи буде що сьогодні од тебе?
Бувай же здорова. Я ще напишу тобі.
Цілую тебе і всіх наших.
Твій Муся.
19 серпня 1908 р.
110. До Гната Хоткевича
6	ст. ст. VIII 908. Чернігів. Високоповажаний добродію!
Ваш проект (розуміється, дуже хороший) на українському грунті навряд чи зміг би прищепитися. Ще коли б у нас було чимало грошей — можна б зробити пробу. У нас, бачите, нема читача. Найкраща книжка лежить роками по книгарнях. Часописи дають дефіцити. Мало не всі видавництва мають не комерційні, а філантропічні підвалини. Навіть того гонорару, що нам платять, видавці не мають надії вернути. А Ви хочете, щоб при всіх оцих не-сприяючих умовах ми всі «безгрішні», сидячи по одному в ріжних державах, вели це складне, не тільки літературне, а й комерційне діло. Боюсь, щоб не було з нами так, як кажуть: «Oleum et operam perdidi». Принаймні мій видавничий досвід (видавав власні оповідання) дуже нещасливий. Ледве-ледве, за кілька років, після багатьох клопотів та турбот вдавалося мені вернути витрачені гроші. Щодо мене, то я зарікся бути видавцем. Хай краще мій «ближній» видає, а я волію брати навіть ті злиденні гонорари, які дають нам часописи. Бо хоч ті гонорари до смішного мікроскопічні, але вони мої, це раз. Друге, я знаю, що моя річ дійде до якоїсь бодай тисячки читачів-перед-платників, а третє — я не маю клопоту, цілком зайвого і безрезультатного.
Коли б ми з Вами не мали нещастя належати до української нації, я залюбки пристав би до Вашого проекту. Доволі згадати збірники «Знания», «Шиповпика» та їх тираж, щоб зрозуміти, що проект Ваш практичний. Але то не у нас!
Мене, правду кажучи, навіть здивувала Ваша пропозиція, така оптимістична, після статті Вашої у «Віснику», де висловлено стільки сумних, а проте правдивих думок.
Кажучи коротко, моя думка щодо Вашого проекту така: «страшно» (це не брак одваги). Зберіть навіть найкращі імена, це для широкої нашої публіки — згук пустий. А для горсточки... не можу ж я не тільки писати, а ще й платити, щоб мене читали.
Що Ви тепер пишете? На жаль, Ви рідкий гість у «Віснику».
З високим поважанням
М. Коцюбинський.
100
111. До Володимира Гнатюка
23 вересня 1908 р.	10 ст. ст. IX 908. Чернігів.
Любий пане Володимире!
Хоч Ви й не одписали на мій останній лист, але я дещо знаю про Вас з листа до д. Вовка. Та це було давненько, щось з місяць, коли Ви ще сиділи у Криворівні. Гадаю, що тепер повернули до Львова і, певно, поправились, спочивши. Дуже був би Вам вдячний, коли б написали хоч пару слів про себе й про Франка.
Літом я спочивав на протязі місяця на селі у Чикаленка, поправився був, придбав щось б фунтів і деяку душевну рівновагу. А як тільки повернув додому, зараз впала на мою голову біда, велика неприємність, — і я не тільки втратив усе те, що придбавша й занедужав. Тепер ледве волочу ноги, а треба ж якось перебути зиму! Ну, та дарма.
Сьогодні скінчив невелику річ для «Вісника», назвав її «Intermezzo» і сими днями пошлю [...] до Києва. Маю замір писати щось більше, та чи стане здоров’я?
От ще про що я хотів написати Вам: не сьогодні-завтра виїздить до Львова панна Ольга Андрієвська, яка вже була колись у Львові па курсах. Вона довгенько просиділа у тюрмі, і замість заслання на північ дозволено їй виїхати за кордон. Ті знайомі, яких вона мала у Львові, пороз’їздились, а їй треба спочатку запомогти, поопікуватися нею. Вам самим це трудно було б зробити, але Ви могли б поручити її яким-небудь молодим людям — студентам, чи що. Отже, прошу Вас, не забудьте на неї і зробіть, що можете.
Сподіваюся, що Ви таки напишете до мене.
Сердечно обіймаю і цілую Вас.
М. Коцюбинський.
112. До Євгена Чикаленка
9 жовтня 1908 р.	26.IX 908. Чернігів.
Високоповажаний і дорогий Євгене Харламповичу!
Скільки раз я збирався написати до Вас — і не міг, перо випадало з рук. Як тільки приїхав я з Конопівки додому, впали на мене всякі неприємності, клопоти, біда
і скрутили мене так, що я ще гірший став, ніж до своїх вакацій. Найголовніше, що я втратив душевну рівновагу і ще більше слабий душею, ніж тілом. Багато довелось би писати — та й чи напишеш усе в листі, — то нехай краще на пізніше.
Коли потребую спокою — починаю думати про Кононівку, як мені там добре було, просто, спокійно; наші розмови згадую, наші мандрівки з Вами й те особливе душевне задоволення від того, що ось коло тебе людина, яку можеш любити і поважати. Знаєте, Ви й Кононівка дали мені багато гарних хвилин. Спасибі.
Трошки (далеко не повно) зачеплена Кононівка у моїй дрібничці «Intermezzo», яку я послав [...] для «Вісника». Не знаю, чи він дістав її, бо нічого не пише. Може, Ви чули?
Як тільки хоч трохи підправлю своє здоров’я (день і ніч болить голова і не перестає ось уже другий місяць) — почну писати другу частину «Fata morgana». До цеї роботи мушу готуватися, бо се річ дуже серйозна і трудна. Я, здається, розказував Вам свої плани.
Все я пишу про себе, а тим часом цікавлюсь я Вами. Як здоров’я? Невже і досі сода і боржом? і ночі безсонні? Напишіть! Напишіть мені і про «Раду», чи є надія на те, що буде жити і в 909 році, які у Вас плани? Так хотілось би особисто побачитись з Вами, освіжитися, спочити душею, бо почуваю себе дуже одиноким.
Чи не приходив до вас молодий хлопець Борис Чернявський з Чернігова? Йому треба б хоч трохи запомогти, щоб не пропав з голоду та міг учитись. Поїхав без копійки в школу Лисенка, бо давно марить про українську сцену. Ці мрії, здається, не дали йому скінчити гімназію (скінчив тільки 7 класів), і от добре було б, коли б хто дав йому де ночувати або за якусь роботу обід, щоб тільки хлопець не пропав з голоду. Я направив його до Василя Пилиповича, але він, здається, нічого не може зробити. Будьте ласкаві, запоможіть хоч чим-небудь.
Сподіваюся, що Ви напишете кілька слів до мене, і наперед дякую. Коли побачите Вашу родину (певно, ще в Кононівці?), прошу переказати моє щире поважання і привіт.
Сердечно цілую і обіймаю Вас.
102
АГ Коцюбинський.
113. До Бориса Чернявского
12 жовтня 1908 р.	29.IX 908. Чернігів.
Дуже радий я, пане Борисе, що Вам удалось вступити до школи. До Є. X. Чикаленка я вже написав (ще до Вашого другого листа), і Ви можете піти до нього і познайомитись. Маю надію, що він щось зробить для Вас. Бажаю Вам як можна більше куражу, праці, праці і ще раз праці.
Ваш М. Коцюбинський,
114. До Андрія Дуляка
2 грудня 1908 р.	19.XI 908. Чернігів.
Спасибі Вам, шановний добродію, за одкритку, яку я дістав у тяжкій слабості і через те не зараз одписав Вам. Хоч і тепер рука не дуже слухається, а все ж можу сяк-так писати.
Біда мені, усе слабую та й слабую, а тут треба заробляти на хліб, бо як не потрудиш своєї голови та рук, то дітям нічого їсти буде. Ну, та Ви це самі добре знаєте, бо теж живете не з капіталів, а з праці рук своїх.
Був я трохи спочив на селі літом, та як вернувся додому та вскочив одразу у всякий клопіт та працю, так все здоров’я й пропало.
Спасибі Вам за Вашу щирість, що хотіли запросити мене до себе спочити літом. Не знаю тільки, чи це можна б було зробити, бо тепер на селі до кожного стороннього, не розбираючи, чіпляються.
Ви про щось хотіли написати до мене; пишіть, я нікуди зараз не збираюся, буду сидіти вдома.
Напишіть, чим тепер займаєтесь, — чи хазяйством, чи, може, де служите? Як би мені хотілося побачити Лопатинці і лопатинських людей, тож я 16 літ нікого не бачив. Чи ще пам’ятають мене? Кланяйтесь.
Пишіть, а поки що бувайте здорові. Ваш щирий
103
М, Коцюбинський.
115. До Костя Паньківського
15	грудня 1908 р.	2 ст. ст. XII 908. Чернігів.
Високоповажаний добродію!
Гроші, 200 корон, спасибі Вам, дістав. Не міг звістити про се зараз, бо був тяжко хорий та й нині ледве пишу до Вас сих кілька слів. Д[обродій] Шраг здоров, займається практикою адвокатською, бо право йому, нарешті, повернено. Кланяється Вам і дякує за пам’ять. Сердечно дякую й я за добрі бажання і, з свого боку, бажаю Вам здоров’я та всього найкращого!
З високим поважанням М. Коцюбинський.
«Економіста» «Просвіта», спасибі Вам, дістає. Прошу не забути її і в р. 1909.
116.	До Євгена Чикаленка
15 грудня 1908 р.	2.ХІІ 908. Чернігів.
Дорогий Євгене Харламповичу!
Не везе мені: от уже більше місяця дуже слабую, мало не згинув, бо хороба моя почалась таким сильним нервовим припадком, що я 40 годин кричав, як божевільний, і ніякі ліки не могли нічого зробити, навіть морфій і хлороформ. Потому як пішло одно за другим, то й досі не можу опам’ятатись і ще не знаю, чи скоро вийду з хати. Так мені досадно було, що не можу навіть одипсати Вам. Я, правда, не хотів одписувати зараз, бо хотілось мені послати Вам разом з листом і фейлетон для «Ради». Згадав собі Ваше бажання мати якусь мою роботу в «Раді» і сів за неї. Написав, та слабість цілий місяць не давала мені можливості переписати та й одіслати його Вам. Тепер посилаю. Взяв я нашу поїздку з Кононівки до Криниці. Не знаю, наскільки робота вдалася мені, бо голова у мене зараз така, що нічого не розбираю, але щире бажання було чим зможу поповнити Вага редакційний матеріал.
З свята у Криниці я зумисне не робив етнографічної картини, бо такий спосіб оброблювання сюжетів мені не подобається. Я дав кілька суб’єктивних записів, старався
бути щирим — от і все. Коли вважатимете роботу годящою, то скажіть прислати мені другу коректу, я зараз, у той же день або на другий, одішлю її назад. Може, в коректі щось поправлю. Опріч того, прохав би зробити з десяток відбиток для мене.
Сподіваюся, що Ви напишете до мене хоч кілька слів. Дуже хотів би знати щось про Вас, про здоров’я Ваше, що з Вами і коло Вас.
Не можу більше писати — останніх кілька ночей не спав і навіть цей коротенький лист утомив мене.
Бувайте здорові. Щиро і міцно обіймаю і цілую Вас.
Ваш М. Коцюбинський.
Не забувайте мене.
Вашим сердечний привіт і поважання од мене і од Віри Іустиновни.
117.	До редакції антології «Українська муза»
19 грудня 1908 р.	6.ХІІ 908. Чернігів.
Високоповажані добродії!
Особисто взяти участь у вечорі «української штуки» не можу. Коли Ви уважаєте потрібним, щоб на вечорі було щось прочитано з моїх оповіданнів, то нехай той, хто читатиме, сам вибере, що йому до вподоби.
З високим поважанням
М. Коцюбинський.
118.	До Євгена Чикаленка
19 грудня 1908 р.	6.ХІІ 908. Чернігів.
Дорогий Євгене Харламповичу!
Спасибі Вам за лист. Ви і уявити собі не можете, як сильно урадували мене звісткою про своє здоров’я! Значить, тепер спокійний соп, а сода і боржом лишились, як неприємні згадки. Чудесно! А все-таки бережіться й додержуйте дієту — ну, хоч би в дозі громадського яду.
105
Нічого не маю проти того, щоб фейлетон мій прочитали 10-го, тільки чи буде воно цікаве? Поміркуйте самі.
Чи будете Ви на святки у Києві? [...] Хотілось би і мені завітать до Києва хоч на пару днів, побачитись з Вами, бо до весни ще далеко. Цілую Вас сердечно.
Ваш М. Коцюбинський.
119. До Володимира Гнатюка
19	грудня 1908 р.	б ст. ст. XII 908. Чернігів.
Високоповажаний і дорогий пане Володимире!
Було б мені дуже соромно, що аж тепер одповідаю на Ваш такий милий і повний лист, коли б не стала мені до помочі тяжка хороба, з якої ледве видряпався, і не увільнила од сорому. Бо коли не можеш, то годі!
Останні звістки про Вас позавчора дістав [...], що Гнатюк держиться. А оце зараз дістаю Ваші книжечки (сердечне спасибі за пам’ять і дарунок!) — і бачу, що справді держиться та ще й працює. Переглянув я ті книжечки і подивляю Вашу роботу. Адже, опріч знання ріжних діалектів, треба мати дуже музикальне вухо, щоб зловити усі одтінки говорів. Це надзвичайно цінний матеріал, як етнографічний, так і діалектологічний. А що ж «Коломийки»? Згадав про коломийки — і зараз, як живий, встав перед очима Ваш образ: нахиляєтесь до вуха і тихим голосом виспівуєте якусь коломийку (а їх на всякий випадок є кілька!), і очі сміються. Як би мені хотілось побачитись з Вами! Я серйозно починаю думати про Криворівню, але ще мені страшно: ану ж знову не буде там сонця і тепла, тоді цілком пропадуть вакації, бо без сонця я не можу. Тоді починаю думати про Неапіль, але це потребує знову гроша. В кожному разі, маю надію побачити Вас у 1909 р., якщо буду до того часу живий, бо лікар каже, що щось мені там з серцем недобре. Ну, та я цілком байдужий до успіхів мого серця, аби воно тільки не стало мені на перешкоді тоді, як зберуся в дорогу.
Дуже мені жалко, що Ви не могли приїхати до Чернігова на з’їзд, але, з другого боку, для ваших нервів, може,
й добре, що Ви не були свідком усього того свинства, усього того брудного патріотичного шумовиння, яке замість науки викинув з себе той наполовину хуліганський з’їзд. Попросту було гидко, противно і для людини, хоч трохи етично розвиненої, нестерпуче. Про участь «славнозвісних учених» українців наших не буду писати, бо, певно, з газет вияснили собі їхню непоказну ролю. Я прилюдно і в очі назвав учинки тих добродіїв некультурністю, чим викликав на себе великий гнів і громи. Так з тими громами на устах одеські «учені» й поїхали додому. Тепер мені небезпечно показатись в Одесі — ще поб’ють.
Прошумів з’їзд і свята — і ми лишились при прозі. А проза дуже нудна і чорна. Губернатор беззаконно викинув мене, мою жінку, Шрага і ще кількох з «Просвіти» (з цього поводу, правдоподібно, зроблено буде інтерпеляцію в думі), справи товариства підупали цілком; одні полякались та поховались так, що про їх й не чути, другі «працюють» язиками або по чужих товариствах. Виявились ще кращі речі. Член виділу «Просвіти» Шульга (тепер він голова ніжинської філії), як показалось, шпиг і донощик формальний: засідав з нами в «Просвіті», а, повернувши додому, писав доноси на «Просвіту», і то найподлішого гатунку. Тепер все виявилось, і автентичні документи в руках у нас.
У вас, певно, такого не бувало. Взагалі переживаємо подлі часи. Суспільність, забита, залякана, втомлена, сидить над розбитим коритом і апатично, без мрій, дивиться на мур, що стоїть перед нею. І жалко дивитись, й досадно, і хотів би, коли нічого зробити не можеш, залізти хоч би в літературу, хоч би в праці знайти розраду, але й тут чигають на тебе всякі хороби та валять з ніг (навіть сей лист пишу у ліжку, хорий). А Ви не беріть з мене прикладу і будьте здорові. Як видасте «Коломийки» — не забудьте прислати мені, бо дуже цікавлюся ними. Коли матимете охоту і вільний час — напишіть до мене і взагалі не забувайте мене. Цілую й обіймаю Вас середечно. В[исоко]п[ова-жаній] пані Вашій моє поважання і привіт. Діточок поцілуйте од мене.
Ваш М. Коцюбинський.
107
120. До Володимира Гнатюка
25 грудня 1908 р.
12 ст. ст. XII 908. Чернігів.
Дорогий пане Володимире!
Ви, певно, дістали вже мого листа, посланого сими днями. В додаток пишу сю картку, бо забув попрохати Вас ось що: українці з Праги, бажаючи робити переклади на чеське моїх оповідань, прохали мене прислати їм щось з своїх книжок, але я такий звичайно бідний на се, що нічого не маю. Дуже Вас прохаю, пошліть, коли се можливо, один примірник кн[ижки] «У грішний світ» на адресу: Praha, Kral. Vinohrady, Havlickova tr. c. 62 (u domovnika), Olha Andrievska. Коли не зможете послати — звістіть мене. Ще дуже прошу, подайте мені адресу Стефаника. Простіть за турботу. Сердечно бажаю Вам з родиною веселих свят! Будьте здорові!
Цілує Вас М. Коцюбинський.
121.	До редакції «Літературного річника українських і польських авторів»
Кінець 1908 — початок 1909 р.
Дуже дякую за честь, яку Ви зробили мені своїми запросинами до участі в збірнику на пам’ятник Шевченкові та Словацькому. На жаль, нічого готового зараз не маю, а написати щось нове за такий короткий час попросту не зможу. І це мені дуже прикро, бо цілим серцем симпатизую Вашій ідеї. Прошу прийняти мої найщиріші бажання повного успіху Вашому збірникові.
З високим поважанням
М. Коцюбинський.
122.	До Віри Коцюбинської
8 січня 1909 р.	26.ХІІ 908. Київ. «Англія».
Дорога Вірунечко! Думаю, що ти ще дістанеш до мого приїзду оцю картку, і через те пишу. Сама дорога дуже не вдалася мені, цілу ніч не спав, болів дуже флюс, і шлунок
був зовсім слабий. Вчора цілий день зуби боліли ще гірше, так що цілий день курив, сьогодні перестали боліти, і почуваюся краще. Як пішов учора вранці до Євг[ена] Харл[амповича], так з ним цілий день ходили колядувати, масу народу бачили. Сьогодні ще будемо колядувати, а увечері — на ялинку. Як то там ти і всі наші? Чи здорові? Тобі усі дуже кланяються. Цілую тебе сердечно. Поцілуй наших.
Твій Муся.
13.	До Українського наукового товариства
18	березня 1908 р.	5.ІІІ 1908. № 13.
Рада чернігівської «Просвіти» уже зверталася до в[исоко]п[оважаного] товариства з проханням допомогти їй в улаштуванню публічних лекцій по українознавству, наслідком чого було те, що д. І. М. Стешенко прочитав с[ього] р[оку] у Чернігові 2 публічні лекції, а д. О. І. Левицький ласкаво згодився прочитати дві лекції на першому тижні посту.
Та сталося так, що д. Левицький заслаб на очі і не міг здійснити своєї обіцянки. Тим часом улаштування лекцій становить одну з головніших цілей «Просвіти», і потреба в них велика.
Через те рада «Просвіти» позволяє собі знову звернутися до в[исоко]п[оважаного] Наукового товариства з великим проханням допомогти їй у сій важній справі і, умовившись з своїми членами, сповістити, хто іменно 8 в[исоко]п[оважаних] д. лекторів, коли саме і на яку тему міг би прочитати в Чернігові публічну лекцію.
Дуже було б добре скористуватись великим постом як найбільш відповідним часом для лекцій, і через те рада «Просвіти» прохає не одмовитись сповістити про результати заходів товариства можливо швидше.
Голова М. Коцюбинський.
За секретаря В. Коцюбинська.
Адреса для одповіді: Чернігів, Северянская ул[ица], соб[ственньш] д[ом], № 3. М. М. Коцюбинскому.
171
14. До Українського наукового товариства
2 квітня 1908 р.	. 20 березня 1908 року.
№ 25.
У Петербурзі склався комітет, який має на меті упорядкувати святкування 80-х роковин Л. Толстого. Комітет сподівається, що се святкування матиме майже всесвітній характер, що в ньому візьмуть участь представники усіх культурних народів і країн. Єсть відомості, які стверджують таку думку комітету, бо вже в Англії, Америці та по інших країнах почали лагодитись до вшанування великого письменника; безперечно, що в справі вшанування Толстого візьмуть активну участь й усі слов’янські народи. Оскільки відомо, комітет, який виробляє програму святкування, висловив думку, що у кожній країні повинні зорганізуватися окремі комітети, що складуть свої адреси ювілярові, які найбільше відповідали б національним ознакам кожного народу.
В якій би формі не перевів до життя свої заміри петербурзький комітет, не може бути сумніву, що в святкуванні ювілею Толстого візьмуть участь усі культурні народи; нема чого спинятися на тому, що і українці не можуть станути осторонь великого культурного свята, яким мають вшанувати письменника, що придбав собі всесвітню славу; тому треба заздалегідь подбати, щоб поміж представників інших народів у святі взяли участь і представники народу українського; на думку ради, настав час подбати про те, щоб упорядкувати представництво на ювілеї усього українського народу, і для сього треба зараз, не гаючись, зорганізувати комітет, в якому взяли б участь представники української преси, наукових, просвітних і інших товариств з України російської, з Галичини, Буковини, Угорщини й Америки.
Заснувати такий комітет найкраще було б у Києві, сьому історичному національному осередкові України, або, коли трапляться які зовнішні перешкоди, що залежать від умов і обставин сучасного російського життя, — у Львові.
В кожному разі, на думку ради, розпочати справу бажано у Києві, і рада чернігівської «Просвіти» звертається до ради київської «Просвіти», до Українського наукового товариства, до редакції «Літературно-наукового вісника», «Ради», «Рідного краю», «Слова», прохаючи їх порозумітися в справі участі українців у ювілеї Л. Толстого. Коли вони пристануть до-участі у святкуванні, то, на думку ради, треба буде скликати нараду представників товариств і українських часописів, що існують у Києві, і скласти зараз тимчасовий комітет, який би взяв на себе широку організацію справи. Сей комітет, на думку ради, мусив би увійти у зносини з редакціями українських часописів, з науковими, просвітними і інш[ими] товариствами і далі, за участю їх представників, обговорити способи з’єднання для спільної участі у ювілеї представників преси і товариств — і взагалі українського громадянства.
15.	До Віталія Боровика
Кінець 1908 р.
З Новим, 1909 роком! Цілуємо і бажаємо усього найкращого!
Віра і Михайло Коцюбинські.
