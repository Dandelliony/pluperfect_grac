58.	До Віри Дейші
12 січня 1896 р.	31 студня, р. 895.
Коли б ти знала, голубко, який я лихий! Каторжна негода зруйнувала усі мої плани. На третій день різдва як почало крутити, як почалась хуртовина, то й пса жалко було вигнати з хати, не то пускатися кіньми в дорогу. Я лютувавсь не менш за негоду, і хоч сьогодні втихомирилось надворі, навіть одлига, а в серці мому таки лишився жаль за втраченим часом, а ще більш за тим ділом, яке я мав на меті. Бачиш, все так погано складається, що я не маю надії швидко поїхати на село. Зараз по Новому році приїздить до мене в гостину Боровик з жінкою, а потому деякі справи (грошові переважно) затримають мене вдома аж до виїзду в Чернігів.
60
Як же здолаєш збагнути, як мені хотілося поїхати, то зрозумієш цілком мою прикрість.
Тільки що принесено твого листа з пошти, Вірусенько-донечко. Спасибі тобі, моя єдина, за привітання з Новим роком. Вони такі щирі й хороші, що мене аж коло серця залоскотало, коли вичитав їх, тільки... тільки я б не написав так: щодо щастя свого, задоволення, то, ведучи розмову про них, я виключив зі свого лексикону займенники: «я», «моє», «мені», а почав уживати «ми», «наше», «нам»... і т. д. Отож з новим роком побажаю я нам долі тихої, погожої та роботящої, обопільного зрозуміння, поважання та пошанування, єдиної стежки й мети та ще... Юрка! Голубонько, такого маленького, маленького Юрка, щоб він простягав до нас рученьки та лепетав: «тато! мамо!».
Не гнівайся на мене, раю мій, за цей алюр в краї родинних втіх... Ти знаєш свого поганого, бридкого Мусю: йому часом страх як хочеться попустувати трішки.
Сеї ночі присниться мені ялинка. Я це напевне знаю. А на тій ялинці побачу я велосипед, машину, бомбоньєрки... бо посилки ще не одібрав.
Ну, слухайте Ви — Віро, Богданко, Лізе! Ну, навіщо так балувати Вашого Мусю, псувати йому серце, бо воно, серце те, від щирості Вашої стає таким м’яким, чулим, так хоче пригорнути Вас всіх, як близьких, як рідних.
Спасибі Вам, мої милі. Маєте від мене по поцілункові.
Новелу свою, чи краще образок з життя молдуван, почав уже. Нині думаю стріти новий рік за працею, з пером в руках.
Коли б ти не заборонила мені, а я не був такий слухняний, я б дуже і дуже сумував нині за тобою, голубонько!
Що не кажи, а ці святки, цей свят-вечір, Маланки, ці колядки й щедрівки мають для мене значення, промовляють до мене згадками щасливих дитячих літ, віють поезією давніх, доісторичних часів... і як, коли б ти знала, хочеться переживати ці враження з любою, милою істотою, з моєю хорошою та коханою Вірусею!
Ну, не лай: я вже не сумую.
Наша мати так зжилась з образом твоїм, виснутим після слів моїх, що недавно призналась мені, що вже кохає тебе та хоче скоріше пригорнути, як і Мусю свого.
61
А тимчасом цілує тебе та бажає красної долі. Сестри теж обіймають тебе. До другого листа, рибонько моя! Цілую тебе палко й без кінця. Твій Муся.
Сивого, В. І., поздорови від мене та нагадай про поличчя. Богданці долучаю картку, бо не знаю її адреси.
59. До Василя Лукича
12 січня 1896 р.	31 ст. ст. студня, р. 895. Вінниця.
Високоповажаний добродію!
Щирим серцем вітаю вас з Новим роком! Пошли Вам, господи, щастя та здоров’я та сили й надалі працювати на користь нашої любої країни!
Фотографію Вашу, спасибі Вам, одержав і помістив її серед найчільніших наших патріотів, межи найсимпатичнішими мені людьми. Ще раз складаю Вам сердечну подяку за приємність, яку зробилисьте мені присилкою свого поличчя.
Скажу кілька слів про свою новелу, визначену на конкурсі «Зорі».
Насамперед прошу змінити заголовок: я хтів би, щоб заголовок читався не «Задля загального добра», а просто «Для загального добра». Тому прошу те зайве «за» викинути.
Далі — щодо коректи. Переглянувши свою «Пісню», надруковану в ч. 22 «Зорі», я помітив, що коректор навіщось поперероблював деякі слова, напр. «гострий» — переробив на «острий», «вогнище» — на «огнище» і т. д., що дуже негарно гучить особливе по словах, що кінчаються на голосозвуки. Напр.: «те Остре, до фізичного болю Остре...», «догоряє огнище» і др. Наш народ, що має музикальне вухо, по змозі обминає натовп голосо-звуків або шелестозвуків і намагається розкласти так слова, щоб заховати закони евфоніки. Отож і я намагаюся по змозі додержувати ту евфоніку, і дуже мені прикро, коли хто псує мені ту роботу. Тому-то попрохайте, будьте ласкаві, від мене ін[ановного] д[обродія] коректора оглядатися на оригінал, котрий з цього боку виходить у мене готовим уже до друку.
Передрук новели «Для загального] добра» прошу робити на такому ж папері й такого ж формату, як і
62
«Хо», а коли вийде книжечка, сподіваюся, вишлете мені кільканадцять примірників у ковертах, звичайно.
Я саме тепер пишу для «Зорі» оповідання і ще в січні сподіваюся прислати його Вам.
А що чути у Вас про «Життя й слово»? Чи воно ви ходитиме в р. 96, чи загинуло вже навіки?
А по сій мові бувайте здорові та не забувайте ви сокошануючого Вас, прихильного Михайла Коцюбинського.
Адреса: Вин ница.
Сподіваюся відповіді.
1896
60. До Віри Дейші
17 січня 1896 р.	5 січня, 1896 р. Вінниця.
Спасибі тобі, Вірусенько, за дарунки на ялинку; не дурно ж снилась мені ялинка: дідусь-Чернігів привіз мені на білому коні і ялинку, і велосипеда, і машину — і то достоту такі, як уявляв собі та хвалився матері, — вирізані з паперу. Цілую ще раз і за сорочки й за застіжки, що дуже сподобались нашим. Цукерки ми поїли з великим смаком. Хатинка та кицька стоять у мене на столі та нагадують Лізе. Словом — куди не піткнись — повно чернігівським духом.
Вклонившись од мене Богданці та Лізе й подякувавши їм за дарунки, — перекажи, будь ласка, Лізе, що я ніяким робом не можу приїхати 10-го до Чернігова.
Я тобі дуже вдячний, дитино моя, за пропозицію прислати мені грошей, але обійдуся напевно і без твоєї присилки. Коли маєш, голубонько, яку копійку, ховай її про всякий случай, бо, як, сама добре знаєш, ми люди небагаті.
Буду якомога поспішатися приїхати до тебе, може встигну на 15 — 16, а може й скоріше виберусь. Мені теж тут чимало діла, всякі домашні клопоти; треба ж і попа поєднати, і одежу собі справити і всякі інші дрібниці.
Нічого не пишеш мені, чи справила собі весільну сукню, чи ні, чи попродали дещо, наприклад, фортепіан, канапу, бо забрати з собою геть все чисто не можна буде. Такі речі, як шафу для одежі, комоду, матраци — не продавай, бо воно здасться і вдома. Коли б я приїхав 16-го, то, побувши два дні у тебе, 18 ми виїхали б з Чернігова, а 19-го були б уже вдома. Ні, так не зручно: в Києві треба пробути хоч день. Значить, тільки 20 ми були б у Вінниці. Тоді весілля треба відкласти не на 21, як я гадав собі, а на 24, чи що. Скажи свою думку. Як їхатиму, звіщу тебе телеграмом, щоб ти стріла мене на вокзалі.
Богданці нагадуй частенько про обіцянку її бути у нас на весіллі, а я боюся, щоб вона не змикитила часом.
У нас усі чогось киснуть: мати нездужає, сестра теж стогне, я вже третій день — знервований та лихий, що не можу нічого робити, — нуджу світом та хапаюся за голову, що чогось, дурна, розболілася і невгаває.
Боровики чомусь не їдуть — тільки що більш дратує оте очікувангія з кожним потягом. Коли б хоч швидше приїздили, а то ми зовсім скиснемо.
Ага! Щоб не забути. Розпитайсь добре, чи не треба тобі мати свідоцтво від попа про те, що ти дівчина ще, що не маєш чоловіка. Я цих порядків, далебі, не знаю, а як буде яка притичина, то піп не схоче вінчати. Та й про сповідь, здається, треба брати свідоцтво. Я гадаю висповідатися так 13 — 14.
Запрохав я на весілля ще одного з братів — капітана, що служить аж у Володимирській губ[ернії]. Не знаю, чи приїде, а хотілось би.
А що чувати про твою справу? Не мала вісток від брата? Коли б уже скінчилась та справа хутчій.
Не гнівайся, рибонько, за цього недоладного листа: голова болить, думок не зберу. Пиши мені зараз, як одбереш лист цей. Цілую тебе, моє кохання, без ліку. Твій повік Муся.
Богданочці та Лізе — поцілунок. Знайомим — уклін і щирі привітання.
Мама і сестри цілують тебе.
61. До Бориса Грінченка
31 березня 1896 р.	19 березня, р. 896. Алупка
Любий земляче!
Аж нині, по довгому переїзді та по всяких клопотах, зібрався я відповісти на Ваш любий лист та подякувать сердечно і від себе, і від жінки за прислані книжечки.
Заразом щиро поздоровляю Вас лавреатом на конкурсі драматичному. Пошли Вам, боже, й надалі силу та змогу працювати на користь улюбленій країні нашій! Нетерпляче чекатиму нагоди прочитати «Ясні зорі», бо «Нахмарило» читав уже.
Чи читали Ви нову цікаву книжечку, що недавно вийшла у Львові? Ось як переказують мені зміст праці д. Ю. Бачинського — «Україна irredenta», присвяченої «Товаришам — молодіжі українській»: автор розглядає причини нещасного економічного стану селян в Галичині (на підставі теорії Маркса), що змушену мандрувати до Бразілії та Росії, вгадує наслідки .^суспільно-економічного процесу в Галичині, відтак переходить до України і Росії взагалі, розвиває широко федеративну програму (тримаючись Драгоманова) і вкінці малює свій ідеал України — irredenta. (Між іншим автор, тримаючись наукового соціалізму, каже, що національна боротьба є конечною внаслідок суспільно-економічного процесу, де подібно тому, як капіталізм визискує пролетаріат, так і сильніша пануюча нація утискує для свого вжитку слабшу. націю, але як капіталізм, пройшовши свою фазу, мусить впасти і його заступить новий устрій соціально-демократичний, так поруч з сим і деспотичні централістичні держави мусять розложитися, перейти в федерацію народів, що їх складають).
Як бачите, книжечка цікава, і я вже передплатив її собі.
В Адесі, де ми пробули кілька день, тихо, навіть більш ніж тихо. Громадяни впірнули з головою у свої «Помои и скуки» та уявляють собі всякі страхи, через що не то щоб святкувать роковини, а бояться й голос подати, й пальцем поворухнути.
По довгому антракті (переїзд, розташування) берусь дописувати своє оповідання з життя молдуван.
А що у Вас нового та цікавого?
Бажаючи Вам з родиною цілою веселих свят, я й жінка моя засилаємо уклін вп. пані Вашій та п[а]нні Насті.
Ваш Мих. Коцюбинський.
66
62. До Василя Лукича
1 квітня 1896 р.	20 ст. ст. березня, р. 896. Алупка.
Високоповажаний добродію!
Запізнився з відповіддю на Ваш останній лист, хоч, далебі, не моя в тому вина: далекий переїзд з Вінниці до Криму, клопоти всякі, поки розташувався, та службові справи були причиною мого спізнення.
Аж оце листом до Вас починаю серію відповідей до моїх ласкавих кореспондентів.
Тішуся на звістку про передрук мого оповідання. Сподіваюся, що видання не буде гіршим за видання попереднього оповідання мого — «Хо». Будьте ласкаві напряміть книжечки (ковертами) на мою кримську адресу: Алупка, Таврическ[ой] губ[ернии], старшому] расследователю] филлоксерного комитета.
Щодо того оповідання, яке лагоджу для «Зорі», то воно буде прислано Вам не раніш 1 травня, бо переїзд перепинив мені роботу.
Незабаром пришлю для «Зорі» комедію молодого українського письменника д. Єремієва «Шляхта» з побуту дрібненької шляхти на Вкраїні.
Комедію ту читав гурточок кращих письменників наших (Чайченко, Сивенький і др.) та видав дуже прихильний осуд як талантові автора, так і згаданій комедії.
Тільки що дістав «Байки Л. Глібова», що вийшли в Чернігові. Видання гарне, з поличчям байкаря і передмовою д. Б. Г., написаною дуже «незграбно».
У нас, в Криму, як Вам певно звісно, проживає О. Я. Кониський. Здоров’я його поправилось. Скучно тільки йому в Ялті, от він і наважився переїхати сими днями в Алупку, до нас, чому і я радію вельми, бо так важко на чужині без своїх людей, що й не сказати!
Я чув од д. Комара, що він послав для «Зорі» оповідання Левенка «Per pedes apostolorum». Чи скоро ми побачимо на сторінках Вашої часописі працю цього, симпатичного письменника?
Пишіть, як Ваша ласка, а поки що бажаю Вам при нагоді свят усього найкращого та прошу не забувати повік щирого Михайла Коцюбинського.
63. До Василя Лукича
7 — 9 травня 1896 р.	25 — 7/1V 96. Алупка.
Високоповажаний добродію!
Насамперед сердечно дякую за піклування коло видання новели моєї «Для загального] добра». Видання дуже мені до вподоби: папір гарний, друк виразний, помилок друкарських не вельми багато. Ціну за нього, як бачу з бібліографії «Зорі», покладено не високу, всього 20 кр., тож гадаю, що вдасться продати кількадесят принаймні примірників. Хотів би я, аби ті гроші, що зберуться від продажі, йшли до одних рук, з яких я вже міг би дістати їх собі. Порадьте, як це зробити, а буду вельми вдячним Вам.
Посилаю Вам тепер рекомендованою бандероллю моє оповідання для «Зорі» п[ід] заголовком] «Пе коп-тьор» та коротеньку замітку наукового змісту, подану моєю жінкою. Цю останню (Мірмікофільні рослини та мурахи) прохав би Вас надрукувати в найближчому числі «Зорі». Жінка моя, яко натуралістка по освіті, гадає подати до «Зорі» цілу серію популярних статей з поля науки, які, на мою думку, дуже потрібні для ширших верств читаючої публіки.
Що ж до мого оповідання «Пе коптьор», то мушу подати деякі умови: так, я бажав би, аби воно було надруковано в одному числі, а не розділено на 2 чи скільки; відтак прохав би, аби редакція власним коштом зробила з нього для мене хоч 100 відбитків на такому папері, на якому друкувалось «Для загального] добра». Гадаю, що мої бажання справедливі — і для редакції «Зорі» не важкі, особливо беручи на увагу невеликі кошти, потрібні для передруку такої малої речі, як моє оповідання.
З конкурсом, оголошеним «Зорею» в січні, вийшло якось не зовсім добре. Перше — дуже короткий термін (27г місяці, бо ми дістали 1-е число «Зорі» коло 15 ст. ст. січня). У нас мало людей, які б займались виключно літературою. Кожен з наших письменників, особливо молодших, має спромогу уділити, поза офіціальною працею, дуже мало часу на роботу літературну. Отож термін — 2і12 місяці для написання оповідання в стор. 150 друку — занадто короткий. Я, наприклад, дуже хотів подати
на конкурс свою працю, але, поміркувавши, що не встигну за короткий час сього зробити, махнув рукою.
Ще гірше вийшло з продовженням терміну на жадання деяких письменників. Цього вже, вибачайте, я не розумію. Таке відрочення здається мені несправедливим, бо дає спромогу деяким письменникам, що війшли в умову з редакцією «Зорі», за довший час краще обробити свою працю, чого не могли зробити ті письменники, які увірили в непорушність визначеного терміну і мусили хапатися, аби встигнути на 1-ий термін. Таке відрочення витворює неоднакові шанси для письменників, що подали вже або ще подадуть свої праці на конкурс, а значить, і сам конкурс не відповідатиме вимогам справедливості та рівних прав для всіх його учасників. Така моя думка про цілу цю справу, і не можу потаїтися перед Вами з тою думкою.
Для «Зорі» думаю написати незабаром довше оповідання, яке й пришлю на Ваші руки.
А поки що — бувайте здорові! Сподіваюся одповіді на цей лист.
З високим поважанням повік щирий М. Коцюбинський.
Моя адреса з 1 ст. ст. травня: Алушта, Таврической] губ[ернии], старшему] расследователю] фил-локс[ерного] комитета.
Посилаю Вам шматочок весни кримської в образі квіток.
64. До Бориса Грінчєкка
24 травня 1896 р.	12 травня 96. Ст. Біюк-Ламбат,
Спасибі за лист. Я так радію кожному листові отут, на безлюдді, що коли б мої знайомі змогли відчути тоту радість мою, я певен, що кожна пошта щось приносила б мені.
На пропозицію Вашу — подати до цензури думи, а также і жалітися, скоро це потрібним буде, цілком пристаю. Прохаю тільки зачекати трохи, а от чому.
Гадаю подати до цензури збірник власних оповідань з молдуванського життя, томик сторінок] 300 друку.
69
Роздратована моєю «жалобою» до міністра або й царя, цензура напевне не пустила б уже моїх оповідань, а я цього не бажав би.
Ще одно. Я був тричі скомпрометованим, чи не завадить це справі оскарження заборони цензурою дум? Як на Ваш погляд?
Чи не краще б Вам звернутися до Боровика (Феодосия, Таврич[еской] губ[ернии], эксперту филлоксерн[ого] комитета), який, я думаю, залюбки пристав би на Вашу пропозицію — і то зараз, бо ніяких других справ з цензурою не мав і не має, ще й до того людина не скомпрометована.
Як уважаєте. Пам’ятайте тільки, прошу, що коли не знайдете нікого, відповідного цій справі, я беру її на себе і обіцяю довести до краю.
«Доброї поради», на превеликий жаль, не дістав, хоч дуже цікавлюся всякою новою книжкою, виданою Вами.
Оповідання з життя молдуван скінчив уже і послав до «Зорі».
На конкурс нічого не посилав, не встиг. Користати-ся ж відроченням терміну я не схотів, бо саме продовження терміну (на прохання деяких письменників) уважаю несправедливим.
Незабаром пришлю Вам своє оповідання «Для загального добра», яке вийшло окремою книжечкою. Тільки з пересилкою його стільки маю клопоту, так вона йде мляво, що тепер саме не маю вільного примірника і мушу зачекати трохи, аж Паньківський вишле знов.
Щодо посади в Чернігові, то я охоче взяв би її на умовах 800 — 900 кар[бованців] річної платні.
Жінка моя й я засилаємо сердечне привітання цілій родині Вашій.
Не забувайте на нас.
Повік щирий М. Коцюбинський.
Адреса (на 1 місяць) — Биюк-Ламбат, Тавр[и-ческой] губ[ернии], а потому в Алушту.
Просимо переказати уклін д. Сивенькому.
65. До Костя Паньківського
в червня 1896 р.	25 ст. ст. травня, р. 96. Ст. Біюк-Ламбат.
Вельмишановний добродію!
Бракуючі числа «Зорі» одібрав. Велике Вам спасибі ва це!
Не пам’ятаю, чи в попередньому листі писав я Вам, що оповідання свого «Для загального] добра» маю 4 кінці, себто з 25 сторінки; початків до тих кінців не дістав — і не знаю, чи вони пропали в дорозі, чи ще лежать у Вас.
Мені конче треба мати кілька примірників того оповідання для моїх близьких знайомих, яким обіцяв я свою книжечку в дарунок.
Порятуйте ж мене, будьте ласкаві, у клопоті: вишліть початкові аркуші до тих кінців та ще опріч того примірників 10 мого оповідання. Хоч я й веду рахунок (вважаючи на кошта пересилки й вартість присланого), а проте не знаю гаразд, чи ще лишилося у Вас ще з 25 зр[инських] премії моєї, бо д. Лукич писав мені, що вона у Вас.
Отож, будьте ласкаві, звістіть мене, чи треба й скільки треба діслати грошей, аби покрити кошта висилки бажаних книжок.
Вичитавши з 10 ч. «Зорі», що з друкарні вийшов уже 2-й том Зіньківського, пригадую Вам моє давнє прохання вислати мені його, але не зараз, а згодом трохи, коли вислані будуть 10 примірників «Для загального] добра».
Я, певно, так уже докучив Вам своїми листами й проханнями, що Ви не раді дістати від мене кілька слів.
Що ж, мені самому прикро, що мушу часто турбувати Вас, але, зваживши Вашу ввічливість й готовність стати у пригоді землякові (за яку складаю тут щиросердечне спасибі Вам) — та беручи на увагу конечність для нас, українців, тісніших зносин з Галичиною, сподіватимусь дістати від Вас ласкаве вибачення за часті турбації своїми листами й проханнями.
Все вислане доходить до мене, здається, добре, тож великих антрактів межи одною посилкою а другою не конче треба робити.
71
Бувайте здорові!
Бажаю Вам усього найкращого. Щирий М. Коцюбинський.
Р. в. Чи дістали 2 рукописи для «Зорі»?
Адреса: ст. Биюк-Ламбат, Таврич[еской] губ[ернии].
66.	До Василя Лукича
12 липня 1896 р.	ЗО ст. ст. VI, 96. Алушта.
Високоповажаний добродію!
Листа Вашого з 4 н. ст. VI, спасибі Вам, дістав.
Рівночасно з цим листом посилаю рекомендованою бандероллю для надрукування в «Зорі» рукопис п[ід] заголовком] «Шляхта», комедія д. Г. бремієва.
Д[обродій] Єремієв (військовий, капітан) — людина ще молода, і «Шляхта» — це перший літературний твір його. Комедія ця читана була в невеличкому гурті лі-тератів (Чайченко, Самійленко і др.); всі стали на тому, що хоч «Шляхта» і має деякі вади, а проте гарно малює побит дрібної шляхти на Вкраїні, написана літературно і свідчить про талант автора.
Варто б заохотити молодого письменника до праці надалі, — і я був би дуже радий, коли б Ви згодилися надрукувати комедію в «Зорі».
Опріч того прохав би Вас порозумітися з «Руською бесідою», котра, як здається, керує театром, — чи не схотіла б вона покористуватися комедією д. Єремієва для вистав на сцені.
За турботи, які сполучені з моїм проханням, уклінно прошу вибачити мені.
Прохав би Вас, коли можна, невдовзі звістити мене, яка доля чекає «Шляхту», бо автор дуже зацікавлений долею своєї праці і нетерпляче чекатиме на Вашу резолюцію.
Для «Зорі», на початок р. 1897, лагоджу більше оповідання на грунті побутово-історичнім, то ж надіслане оповідання моє («Пе коптьор») можете друкувати ще сього року.
72
Пані моя певно теж незабаром пришле дещо для «Зорі».
Чекатиму на відповідь Вашу.
Засилаємо з жінкою моєю Вам найсердечніші привітання!
Повік щирий М. Коцюбинський
67.	До Бориса Грінченка
22 липня 1896 р.
10.VII 96. Алушта
Любий добродію Борисе!
Незважаючи на те, що довго не маю відповіді на останній мій лист до Вас, пишу оце кілька слів, аби привітати Вас при нагоді посилки книжечки моєї «Для загального] добра».
Прийміть цей убогий дарунок так щиро, як я презентую його Вам!
Недавно довідався, що Ви згодилися писати до «Життя і слова», і дуже зрадів. Варт підтримати цей часопис. Франко і мені писав, прохаючи до співробітництва. Цікаво, чи дістали першу книжку і якою вона видалась Вам?
Прочитали ми Вашу «Хатку в балці». Дуже нам (за винятком деяких місць) сподобалось це оповідання. Що тепер пишете нового?
Цікаво теж, що тепер друкується в Чернігові Вашим заходом?
Ми нічого не знаємо.
Новин чернігівських теж ніхто нам не повідає, забули на нас цілком.
Живеться нам в Алушті так собі; місця тут гарні, читать є що (московські журнали), — та тільки мені ніколи й читать. Роботи (не так роботи, як ходіння) так багато, що часом ледве дихаю.
От і зараз такий стомлений, що якби не велика хіть перекинутися з Вами словечком, не взяв би пера в руки!
Шкрябніть часом до мене, любий добродію!
Не поймете віри, як рідне слово на чужині освіжає, бадьорить людину.
73
Засилаємо з жінкою наше сердечне привітання цілій родині Вашій!
Бувайте здорові та людям милі.
Ваш щирий М. Коцюбинський.
Адреса: Алушта, Таврич [еской] губ[ернии]. Фил-локсерный отряд.
Р. в. Тут пробудемо до середини серпня.
Другий пакет прошу віддати д. Самійленкові.
68.	До Осипа Маковея
10 ст. ст. серпня, 96.
22 серпня 1896 р.	Алушта (филлоксерный отряд).
Високоповажаний добродію!
Вибачте, прохаю, за пізню відповідь на Ваш любий лист. Мені просто ніколи було відповідати, а тут ще й спека африканська!
Бо коли Ви, редактор, сидячи в хаті, «працюєте в поті цілого тіла», то що сказати про «філоксериста», що по спеці мусить виходити. по виноградниках часом верстов ЗО на день!
Та от незабаром спека спаде, настануть довгі вечори, і я матиму більш вільного часу — значить зможу відгукнутися на Ваше прохання прислати що-небудь до «Буковини».
І з тим більшою хіттю пришлю Вам дещо, що за останній час «Буковина» під кермуванням такого талановитого й рухливого редактора (кажу це цілком щиро) стала цікавішою, живішою й вартнішою газетою.
Числа «Буковини», в яких видрукована була стаття жінки моєї, спасибі Вам, дістали.
Питаєте, чом не видаю своїх оповідань вкупі? Насамперед оповідань тих у мене як кіт наплакав, а потому — видати — гріш треба який видати на це, а з цим добром теж не густо.
Та й признаюся Вам щиро — на писання свої я поки що дивлюся, як на спробу пера і — знов по щирості — й сам досі не відаю, що з мене буде: торба чи міх? як каже приказка.
Дуже буду вдячний Вам за кожне слово, яким обізветеся до мене. Коли б Вам не видалось дуже сміливим
моє прохання, я б попрохав у Вас фотографію Вашу. Мені так хотілось би побачити поличчя людини, яку я давно вже знаю з літератури й праці якої, дякуючи гарній ідеї, здоровому гумору, сприту й красі форми, дали мені стільки приємних хвилин!
Сподіваюся, що не забудете прихильного до Вас
М. Коцюбинського.
Жінка моя засилає Вам низенький уклін.
69.	До Михайла Комарова
11 вересня 1896 р.	ЗО серпня, 96. Алушта.
Високоповажаний Михайле Федоровичу!
Посилаючи разом з сим комедію д. Єремієва п [ід] заголовком] «Шляхта», мушу сказати Вам кілька слів про самого автора комедії, а потому звернуся з великим проханням. «Шляхта» — це перший твір молодого ще автора, непевного у власних силах, поставленого в тяжкі для писання умови: д. Єремієв офіцер, загнаний аж у Володимирську губернію.
Від долі першої літературної дитини його — «Шляхти» — залежить, може, вся прийшла літературна діяльність його.
Тому-то, бажаючи підбадьорити автора, я й послав його комедію на суд гурточка письменників наших, які й признали д. Єремієву талант, але не зважились сказати, не будучи спеціалістами, наскільки п’єса придатна для сцени. Без певності ж, що п’єса піде на кін, не варт посилати її до драматичної цензури.
Отут-то й місце для моєї уклінної просьби до Вас, шановний Михайле Федоровичу!
Саме тепер прочув я, що д. Кропивиицький збирається з початком вересня до Адесу, і, певне, Ви побачитесь з ним.
Чи не були б Ви ласкаві попрохати д. Кропивницького переглянути «Шляхту» й сказати,” чи годяща вона для сцени та чи варто посилати її до драматичної цензури. Я певен, що д. Кропивиицький зробить це для Вас, і таким робом Ви вчините початкуючому авторові велику ласку.
76
Коли б д. Кропивницький не приїхав до Адесу або чому-небудь не вміг перечитати «Шляхту», то чи не можна б послати її на перегляд д. Карпенкові-Карому?
Будьте ласкаві — зробіть, що дасться, для д. Єреміє-ва, а то справа з комедією його так затяглася (з різних причин), що автор вже й руки опустив, гадаючи, що тій справі й кінця не буде.
До 1 -го падолиста (значить 2 місяці ще) пробуду в Криму, тож прошу ласкаво писати мені до Алушти (филлоксерный отряд).
Нетерпляче чекатиму на відповідь, аби подати д. Єремієву якусь звісточку про його працю.
Живеться нам в Алушті добре. Наймаємо окрему дачку, купаємося в морі. Людей тільки обмаль, так і рвешся у свій край.
Недавно послав я Вам своє оповідання «Для загального добра». Не знаю, чи одібрали Ви його? Що нового чути у Вас? Як «Словарь»?
Жінка моя засилає уклін вп. пані Вашій і Вам. Од мене теж сердечне привітання цілій родині Вашій.
З високим поважанням.
М. Коцюбинський,
70.	До Осипа Маковея
14 вересня 1896 р.	2 ст. ст. ЇХ, 96. Алушта.
Високоповажаний добродію!
Посилаю Вам тим часом коротеньку допись. Скоро надрукуєте, пришліть з ласки своєї на алуїнтинську адресу те число «Буковини», де помістите допись. Сподіваюся дістати від Вас одповідь на попередній лист мій, а поки що бувайте здорові та людям милі!
Повік щирий М. Коцюбинський.
Дружина моя засилає Вам сердечне привітання.
76
71.	До Віри Коцюбинської
Алушта,
1 жовтня 1896 р.	19.IX, 96, а моєї ери:
день 1-й без Віри.
Поганий день: не то щоб скучно, а якась апатія, пригнобленість. Так наче мене обікрали, ув’язнили — абощо. Почався він (день) з 7г до 3-ї вночі, коли я од думки, що ти сідаєш на потяг, прокинувся. З того часу я був з тобою, моя голубко, шукав тобі місця, бігав, хвилювався — а найбільш — цілував на прощання.
Чогось мені нестає сьогодні. Чого? Знаю вже: нестає твоїх поцілунків, до яких я так звик; хочеться поцілувати тебе і в устоньки, і в бровенята [...]. Нема цеї звичайної порції — і наче дня нема, пропав день.
Коли б хоч звісточка від тебе з дороги, як ти доїхала до Сімферополя, на яку дорогу видано квиток тобі, як почуваєшся. А то прийшов нині листоноша — і ще здалеку, з кислої фізіономії його дізнався я, що нічого для мене нема.
Відколи Микола, крекчучи та надсаджуючись, допхав на тачці мої речі, а я зайняв свій «номер» — почуваю себе, наче в Ялті в готелі перед виїздом. Рух тут безупинний, і вдень, і вночі торохтить, море бухає, в повітрі вогкість й специфічний дух моря, нема жадного краєвиду, бо дерева закривають море, сумно так, похмуро. Сусід мій з другого «номеру» вічно трумкає на п’яніно, чим наводить ще більший сум на душу.
Читається погано — ти заважаєш. Не ти сама (на жаль!) — а думка про тебе. Правду мовити — мене таки дуже турбує, як ти доїдеш. Особливо моє нечисте сумління докучає мені тепер. Гляди ж, моя донечко єдина, як тільки приїдеш додому, напиши мені хоч коротенько, як доїхала та чи здорова. Щасливий бонза: вчора дістав вже телеграми з Петербурга: «доїхали добре». Я аж позаздрив йому.
На моє щастя, чи, краще, на щастя моїх нервів натомився нині дуже. Ходили аж за село Шуму (ти проїздила через село те вчора), лазили по таких місцях, де лиш чорти кубляться, пріли, поки води стадо в тілі — та зате ж осолодили собі свою мандрівку склянкою татарської кави в Шумській кав’ярні та ще в товаристві
сільського старости. Кава була чорна — тільки не сама по собі, а од не дуже чистої склянки...
Серце моє Вірунечко, рибочко моя, голубочко, донечко єдина. [...] Пиши, моя голубочко. В суботу писатиму знов.
Поцілуй од мене маму і скажи, що я здоров. Не слабуй, серце, і не давай мамі слабувати. Чи довезла гостинці?
Цілую всіх, а тебе найбільше.
Твій Муся.
72.	До Віри Коцюбинської
З	жовтня 1896 р.	21.IX, 96. Алушта.
3-й день без Віри.
Дуже я зрадів твоїй відкритці, кохана Вірунечко. Жаль мені тільки на той Сиваш з його сіллю та на тих, хто вигадав такий куценький формат відкритки: одно й друге не дало тобі написати, як твоє здоров’я, а це мене турбує. Може, нині відберу другу писульку і заспокоюся.
Нині о 5-й годині ти будеш вдома. Як то ти доїдеш, чи втомишся дуже, чи не застудишся в дорозі? Коли б ти догадалася та телеграфувала мені з Вінницької ста-ції — та ба, певно, не здогадаєшся, і мені доведеться чекати листа. Так довго!
Ти казала мені все писати про себе, про своє життя, настрій. Отож дозволь мені, голубко, не писати тобі сьогодні про настрій — він такий, як і по твому виїзді.
Якась приголомшеність, та я не турбуюся, знаю, що мине хутко і я знов урівноважуся.
Курю по цілих днях.
Вчора пошта принесла мені візитову картку від Боржковського. Поздоровляє з іменинами та жаліється, що ніхто до нього не пише. Він тепер не в Іркутську, а в Ачинську Єнісейської губ[ернії]. Добре, що не посилав ще посилки. Нині чи завтра посилаю йому лист. Єремієв теж писав. Лишається, здається, в Москві і радіє, що видобувся з глухого Преславля. Обіцяє прислати оповідання.
78
Серце моє! Так мені тужно 8а тобою, так мені хочеться хоч раз, хоч 1/2 раза поцілувати тебе, пригорнути свою дитину кохану. Не маю до кого заговорити, та й не хочеться ні до кого. Бонза мовчить, теж сумує — і в нас на балконі в обід чи за чаєм так тихо, що чутно, як мухи літають. Боюсь, щоб не поніміли.
Годують нас... далебі не згадаю як, так мені це байдуже... здається — добре.
Пробудемо тут певно до 3 — 4 жовтня. Тим краще.
Напиши мені, голубонько, як тобі видалося у нас, як здоров’я мамине й Лідине. Не забудь зо два дні добре спочити з дороги, а потому гуляй щодня та не застуджуйся. Не забудь купити ванну. Чи написала до Лізе, щоб швидше приїздила?
Не сумуй, донечко, за мною. Я тобі писатиму щодня хоч потрошки, аби тебе розважити. Правда, не такі листи, як цей, такі не розважать. Але хутко й я повеселішаю, особливо коли ти мені будеш здоровенька й не забуватимеш на свого Мусю — писатимеш частіш.
Як там Юрок? Чи вибрикує? Передай піваркушик мамі і поцілуй її від мене.
Яка погода в Вінниці? Цілую тебе, моя рибонько, міцно-міцно, так, як кохаю. Твій Муся.
Пиши.
Чи дістала багаж з «Надежды»?
Зумисне не заклеював листа до пошти: думав, одберу відкритку од тебе. — * Нема!
73.	До Віри Коцюбинської
4	жовтня 1896 р.	22 вересня, 96. Алушта.
4-й день без Віри!
Добридень тобі, моя ясочко! Чи добре виспалась? Дай свої устоньки, очки, бровенята. Цілую без ліку.
Так мені жалко моїх колишніх ранків, вони мали для мене стільки привабності, стільки поезії!
А ти — чи скучаєш за ними?
Я гадаю — ти ще й [не] розглянулась вдома, ще й не спочила гаразд. Коли то до мене напишеш, як ти доїхала. Вчора не мав одкритки од тебе — і так турбувався тобою. Певно, нині дістану.
79
Бонза поїхав в Куру-Узень, а я лишився, бо болять зуби. Дурниця це, тільки псує настрій. Трудно бути веселим, коли зуб ниє. Читати навіть не можу.
Ходив нині над море. Погода у нас чудова — а я так засидівся за тими листами, що аж обридло. Боржк[овському] мусив написати довжезного листа, одgисав Львовичеві+твої листи та до мами.
Ходив теж по Алушті — по самих глухих вуличках, по дахах, заходив до школи татарської, скрізь; нанюхався всяких запахів — але задовольнив почасти свою цікавість та записав дещо до записної книжечки. Конче хочеться мені написати дещо з алуштинського життя.
Забув учора написати тобі, голубко, в справі «Русских] ведом [остей]». Коли привезеш доволі грошей додому — то справді випиши на 3 місяці, тільки посилай гроші (3 карб. 50 к.) заздалегідь, ще сього місяця, а то не висилатимуть газети з 1 жовтня. «Научн[ое] обозрение]» я вже не дістав в минулий четвер. Чи пропало число, чи вже на нову адресу послане, — не знаю. Останнє ч[исло] було 37 (воно у мене лежить). Скоро ти не маєш 38-го — напиши відкриткою до контори, щоб вислали.
Скоро вже має прийти листоноша — і це заважає мені писати, бо сподіваюся звістки від тебе. О! йде.
Нема! Голубонько моя, що воно за знак? Я неспокійний. Не думаю, щоб ти забула моє прохання писати з кожної більшої станції. Може, ти занедужала в дорозі? Може — я знаю хіба, що «може»?
Коли не писала — то недобре зробила Вірусенько. Я вже оце третій лист пишу до тебе, а ти мовчиш.
Не можу більше писати, так мені погано.
Як і завтра, борони боже, не буде, — телеграфую.
Не муч мене, рибонько, пиши, пожалуй свого Мусю, що кохає тебе більше за життя власне.
Цілую тебе так міцно, як кохаю. Твій навіки.
Маму поцілуй од мене.
80
74.	До Віри Коцюбинської
5	жовтня 1896 р.	23.ІХ, 96. Алушта.
5-й день без Віри!
Голубонько моя! Я такий радий, що одібрав сьогодні від тебе писульку, що аж поцілував її замість тебе.
Коли б ти доїхала вже додому... Правда, ти вже давно доїхала; це я так під враженням листа твого розігнався.
Тепер чекатиму листа од тебе з дому вже — і тоді заспокоюся, а то я все в непевності, все турбуюся та почуваю неспокій.
Вчора зробив собі операцію — вирвав зуба — і почуваю себе добре, мов на світ народився. Од того капосного зуба і залозки були напухли в мене. Не турбуйся мною, донечко кохана, я здоров, не застуджуюся. Та й погода у нас тепер стоїть така, що трудно застудитися. Спека, як в червні, аж голова болить од жароти. Море — ані дихне, як дзеркало: пролетить баклан над морем — і одбивається в воді.
Тільки що дістав «Житє і слово». Дивуюся ввічливості Франка.
Зміст — так собі, здається: ще не читав, а тільки переглянув. Більше статей Франкових. У вістях з Росії є про Марту Бакуринську та про обвинувачування її. Подав звістку, здається, генерал. Є стаття про штунду того Л. С., що обробляв штунду Зіньківського. Скоро схочеш — - вишлю, а то — привезу сам.
Почав читати — чи краще — розвів психологію.
Про Куру-Узень оповідає бонза, що це гарна місцина над самим морем. Є гарних дімочків чимало, значить, квартира буде. Певно один з двох дідичів згодиться нас харчувати. Виноградників чимало — десятин 60--70 — значить, не доведеться забиратися далі Куру-Узеня. Якось-то воно буде. Тільки я знаю, що без моєї дитини і в раю скучно мені було б.
Вибачай, донечко єдина, що так мало і безладно пишу. Так буде, аж поки не дістану від тебе листа з дому вже та не заспокоюся. А тепер я сам не свій, то й листи наче не мої.
Пишу ж аби погомоніти хоч кришку з тобою, серце моє, щоб хоч сказати тобі «добридень» та поцілувати сердечно. Пиши про все, всяка дрібничка мене
обходить, скоро вона зв'язана ^ життям твоїм. Як здоров’я? Що — Юрок наш коханий?
Цілую тебе, рибонька моя. Будь мені здоровенька та веселенька, не журись, не сумуй, а підскакуй, тільки не дуже.
Маму од мене і всіх поцілуй.
Твій Муся.
Це-4 -й лист. Рахую на те, аби знала — чи не пропав який.
Цілую й кохаю.
75.	До Віри Коцюбинської
6	жовтня 1896 р.	24 вересня, 96. Алушта.
6-й день без Віри!!
Люба моя, кохана, спасибі тобі за відкритку, що знов сьогодні принесено мені. Я такий радий, що вам не зовсім погано їхалося — та що тобі нічого лихого не трапилося.
Коли б діждатися листа з дому вже — от би тоді й не так погано почував себе. А то я певно за твою дорогу більш намучуся, ніж ти, їхавши.
Живеться мені — так собі, аби день до вечора. З такою приємністю одриваю картки з календаря — що це найприємніша хвилина у мене з цілого дня.
Ти тепер й не пізнала б мене, таким я став байдужним і до втоми, і до ходіння, і до їжі. Хоч би й до Сімферополя дійти на роботі — байдуже, нічого вдома не чекає мене цікавого. От правда — листи од тебе, донечко моя красна! Про обід — ані гадки, чи смачний, чи не смачний — однаково. Добре тільки лягти ввечері на ліжко, сказати собі: «слава богові, кінчився день» — і заснути.
Певно, така апатія не довго потягнеться; скоро переживу цю найгострішу фазу розлуки з тобою, звикну до самотині та увійду в звичайну колію. А тепер погано... хай йому цур!..
Дуже ти мене зворушила, за серце просто взяла, своїм піклуванням про мене. Добре, моя єдина, добре: замовлю і тютюну, куплю й вина, все зроблю, як хочеш.
З палицею мені дуже добре. Тепер земля холодна і небезпечно сідати долі, от палиця стає у великій пригоді.
82
Я здоров, щастя ти моє, тільки сумно мені без тебе, страх як сумно. Я вже думаю, чи добре отак звикати, як я до тебе, що яких 6 день розлуки даються так взнаки, як мені?
Дістав нині листа од Миколи Міх[нов]ського. Подам дещо з листа й тобі, може, цікаво.
Про Боржк[овського] він пише: «Ми зобов’язані покарати найгостріше за ту образу, яку умисне вчинено нам (брат[ст]ву) з боку Борж[ковсько]го, і огидливу несправедливість, яку виявив один брат до другого брата (?). Тут справді є те, що Ви звете «очевидною підлотою». Справа власне стоїть так, що тут іде не тільки за невимовні страждання Б[оржковсь]кої, але й за нашу (б[ратсь]ку) гідність» ...19-го с[ього] м[ісяця] одібрано телеграм од Б[оржковськ]ої, що прибуде до Києва з початком жовтня. Крамницю ще не відкрито, бо бояться (от чудні!), щоб не загинули ті гроші, що назбирали на крамницю. Хотять добути ще зо 2 сотки. Просить нас приїхати в кінці жовтня, «бо принципіальна постанова справи досягла тепер кульмінаційного пункту і має закінчитись в кінці жовтня»... «Коли б мене спитано, пише далі, в якім стані є наша власна справа, відповів би по щирості: будова потріскалась, крізь великі щілини шурхає вітер, навіть деякі стовпи захиталися, а шашіль, що без упину точить кожну найменшу балку, лякає, що небавом впаде ціла будівля. Тепер власне такі хвилини, коли треба скупчити всі можливі сили хоч би й на те, щоб зробити атрофію»... Злість бере на таке писання. Пише людина самими загадками, замість того, щоб ясно зазначити те й друге, та ще й прибирає в квітисту форму! Буду знов лаятись.
Дадено з каси на видання Словниці Тимченкової (коло 700 карб.) — і зроблено підписку вже на І том — ц[іна] 1 карб. 50 к., замісць 2 карб, номінальної по виданню.
Всі тобі вклоняються.
Голубонько моя! Нині якраз рік од «Святої трійці». Скільки згадок, скільки поезії навівають оті згадки! Чи ти хоч згадала сьогодні про ті роковини? Цілую тебе палко, як тоді, на згадку щасливої днини.
Як то тобі живеться вдома? Чи здорова, чи спиш добре? Яка погода в Вінниці? Чи ходиш на прохідку? Чи виписала «Рус[ские] ведомости]»? Чи писала до Лізе? Що Юрочок маленький наш? Чи наші всі здорові? Чи дістала речі з «Надежды» та чи все є? Чи пам’ятаєш свого бідного Мусю, що так далеко од тебе, а так рветься кожної хвилини до свої ясочки, до свої дитини коханої?
Чи дістала вже який лист?
Поцілуй од мене маму.
Вже 9 година увечері: Пенер чекає на лист, щоб однести на пошту, тож кінчаю. Кожний вечір я сам бігаю на пошту кидати до тебе листа.
Бувай здорова, серденько моє. Цілую тебе в оченьки, брівоньки, устоньки та у всі пальчики.
Твій Муся.
76.	До Віри Коцюбинської
7	жовтня 1896 р.	№ 6.
25	вересня, р. 96.
Алушта.
День 7-й без Віри!
Цілую тебе, серденько, за лист з Козятина — Вінниці. Мені аж легше стало, коли довідався, що ви благополучно доїхали, хоч нема повної певності, що потрапили додому. Може Лідя не пізнала свого дому — і вас завезено куди іпде. Та й сміявся ж я читаючи, як Лідя не пізнала Вінниці!
Щодо турбот з приводу того, що я не помістив в маршруті Козятина, то, далебі, це не моя вина, бо я вважав зайвим згадувати ту стацію, позаяк ти вже знаєш (їхала в січні) дорогу од Києва до Вінниці — а Козятин на тій дорозі. Ну та цур йому, минулося, доїхали. Боюся тільки, чи не зашкодила собі, «вискакуючи» з потягу в Вінниці. Напиши, серденько моє, заспокой мене, тільки пиши правду, не таїсь, бо так найкраще, так повинно бути межи нами.
За презент дуже дякую. Хтів би пригорнути тебе, та ба! Жалкую, що такі короткі руки маю, не можу тебе дістати.
Що то ти робиш тепер? Тепер 8 година вечора. Певно, п’єте чай, сидите в столовій та розмовляєте. Так живо
уявляю собі ту сцену, що аж живий жаль бере, йому нема мене з вами.
Мені так хочеться почути твій голос, що я оце сиджу часом, заплющу очі і викликаю в пам’яті твій образ, пригадую голос, вираз очей, рухи.
Сонечко моє! Без тебе мені поночі, похмуре все, невеселе. Коли б швидше додому, а тут тільки 25! Не хочу рахувати, скільки ще лишилося до кіпця розлуки нашої, щоб не стало ще сумніше.
Нині снідали у адміральші Іванової. Така кумедна особа: в оповіданні усе цитує промови до неї знайомих, що називають її «ваше превосходительство». Вона поважно думає, що має такий «чин». Проте гарно нас прийняла, а я навіть дебютував: пив горілку!
Дістав відкритку від Боровика. Каже, буцім не має часу писати більше. От лукавий! Нині п-ні Олена виїздить на Адес. Про Василя Трохимовича пише, що він і досі в Болграді; зимувати не хоче в Чернігові та прохає Б[орови]ка знайти йому яку-небудь роботу на зиму.
Погода у нас гарна. Тихо і тепло. Тільки море бурхає. Такий шум, наче в нашій мишоловці під час вітру. Я не купався ще, то боліли зуби, а то вода стала холодна. Може вже й не купатимуся.
Як тобі спалося сеї ночі, єдина моя? Що снилося? Ти мені сливе щоночі снишся, аж обридло вже. Не віриш?
Чи приїхало вже Лізе? Я дуже хотів би, щоб воно скоріше було з тобою.
Напиши мені — як виглядає мама, чи поправилася, чи змарніла, бо мама сама ніколи правди не напише. А ти нищечком од мами напиши. Бережи, голубонько, її здоров’я, не давай застуджуватися та й сама не застуджуйся. Поцілуй маму од мене, а я вже тобі зверну з великими — жидівськими — відсотками. Обіймаю тебе, пригортаю до самого серця, а цілую без ліку. Бувай здорова, кохання моє, до завтра.
77.	До Віри Коцюбинської
8	жовтня 1896 р.	№ 7.
26	вересня, Алушта.
8-й день без Вірунечки!
Добридень тобі, моя дружинонько! Не дістав нині од тебе нічого. Спочатку мені сумно стало, а далі зловив себе на егоїзмі — і подякував тобі, що не писала зараз по приїзді — не мучилась, бувши і без того втомленою. А все-таки так нетерпляче чекаю на лист твій з дому, так його виглядаю, що певен в завтрашній пошті, яка принесе мені дорогу звістку од моєї милої.
Сьогодні у нас свято, не ходили на роботу. Сливе цілий день просидів над морем. Тихо, сонячно. Повітря таке прозоре, що Демерджі, здається, от-от за плечима. Море синє, аж чорне, тільки білою піною б’є об берег. Свіжий вітер з моря зриває ту піну і кидає в обличчя дрібненькі бризки. На морі нині багато човнів під вітрилом, а над берегом літають голуби.
Дуже гарно. Такі дні бувають тільки в Криму і то восени.
Алушта опустіла. Лиш де-не-де стрінеш парочку, яку вже на другий день не побачиш: то переїжджі, мабуть.
Дратують мене оті «парочки», заздрісно стає, хоч і чую, що це негарно, що недобре нарікати на свою долю, яка тільки на деякий час розлучила нас. Так що ж поробиш, коли розум з серцем не завжди живе у згоді.
Дістав «Зорю». З нових речей надруковано «Бобо», оповідання галичанина якогось, та огляд літературної діяльності Комаря (з патретом). Статтю ту написав А. Кримський. На превеликий жаль, нема ані Щурата, ані Масляка, тож не маю чим душу одвести. Взагалі, число мало цікаве.
Обізвався врешті і Гегела. Пише, що посилає 6 примірників «Св[ятого] письма» по 1 карб, та ще має 15 примірників]. Напишу до Києва, щоб забрали решту, бо це дуже недорога ціна.
Маємо теж нову книжку (IX) «Рус[ской] мьісли». Половина книжки — белетристика. 6 стаття проф. Левитського про хліборобські спілки в Херсонській] губернії]. «По морю...» теж друкує полеміку поміж Ле-витським та Борисовим (секретарем] земск[ой] упр[авьі]) про ті ж спілки. Тепер ця справа (спілок) вияснюється — і шкода, що ти, пишучи, не могла покористуватися цим матеріалом. А що твій ацетилен?
Я хотів би подати що-небудь до «Життя і сл[ова]» — -та, повіриш, зовсім не маю часу. Приходимо з роботи 1І2 до третьої, на обід, чай і спочинок — 2 години найменше — є вже [І2 до 5-ої. Приносять листи, газети. Треба перечитати, напитись ввечері чаю, написати до тебе листа, однести на пошту — от і минає вечір непомітно, а о 7г до десятої — лагодишся спати. Просто ніколи, та й годі. Я вже мовчу про те, що далеке ходіння однімає чимало сили.
Як то ти почуваєш себе нині, мила моя дівчино? Чи гуляєш, чи маєш апетит? Як самопочуття? Чи купила ванну, купаєшся? Про все пиши, моя єдина втіхо, радосте моя єдина! Цілую тебе на добрий апетит, бо, певно, дістаєш листи перед обідом. Поцілуй од мене маму. Як її здоров’я? Ну, давай устоньки, оченьки та бровенята. [...] Отак твій до загину Муся.
78.	До Віри Коцюбинської
9	жовтня 1896 р.	№ 8.
27	вересня, 96. Алушта.
День 9-й без моєї дитини!
Спасибі, велике спасибі тобі за лист, моя ти ясочко, моя квіточко наддесенська! Аж нині відітхнув я вільніше, бо знаю, що ти здорова та щасливо доїхала.
Як ти описуєш, як там та що у Вас діється, то мені так жалко, що я не з Вами, — аж-аж.
А я нині пиячив, голубко моя. Почали роботу у доктора Молчанова і то «со страхом божієм», бо чули, що то п’яниця і розбіяка. Отож робимо собі, коли приходить до нас людина в червоному піджаку, брудна, засмальцо-вана, і рекомендується хазяїном виноградника. За хвилину йдуть вже обійми та ревне запрошення на обід. Хазяїн врешті зникає, а на його місце появляються на виноградник 2 пляшки вина та чарка — це поки що. Ми того вина, звісно, не пили, а оддали москалям. По роботі йдемо, що ж робити. Межи цинічними розмовами (з боку хазяїна, звичайно), самохвальством та диким витріщуванням очей, мусили ми черкати склянку за склянкою, пляшку за пляшкою. Врешті «начеркалися» так, що бонза на мою пропозицію пройтись по одній дошці — згодився — і пішов поперек помосту, себто через всі дошки... Мене лиш голова розболілася. Додому вже нас довезли, з вином на возі, звичайно. Справили Бахуса!
Тепер мені нічого, як бачиш. Задрімав годинку, тільки бонза розбудив своєю грою на п’яніно. [...] Ніколи не звертає уваги, чи спочиваєш, чи працюєш, поводиться, мов ведмідь у лісі. Готов ревти не своїм голосом та на чотири ноги бряжчати на п’яніно.
Та годі вже про це. Все воно таке мерзотне, що мені й не хочеться каляти ним мого листа до тебе, моя ти ясочко чиста й хороша!
Жалко мені, що нудишся. Чом не береш книжок у Харжевського? Посилаю тобі картку до Тжцінського. Вклади у коверту, напиши по-вкраїнськи адресу (Вп. д. Павлові Тжцінському у Вінниці) і хай Льоня чи хто там однесе та візьме книжки.
Капосна Лізе і досі не прислала мені вкраїнських карток [...].
Пишу я тобі, єдина, щодня хоч потрохи. Так буде аж поки не виїдемо до Куру-Узеня, а це наступить коло 4 — 5 жовтня, значить за тиждень од нині. На покрову збираємося в Кузьмо-Дем’янівський монастир, але чи вийде що з цього не знаю, бо як погода, так і настрій бон-зин — капризні. А хочеться.
Чи дістану од тебе завтра листа, Вірунечко? Чи ти уявляєш собі, який я бідний без тебе, так як прагну того клаптика паперу од тебе, що для мене тепер особливо дорогим стає!
Пам’ятай це, моє щастячко.
Я здоров. Поцілуй од мене маму. Бережіться застуди і будьте мені здорові та веселі. Кохаю тебе, рибочко, і цілую палко, як тільки вмію. Твій Му ся.
Другу картку оддаси тітці на покрову на іменини.
Ще раз цілую.
79.	До Віри Коцюбинської
10	жовтня 1896 р.	№ 9.
28	вересня, 96. Алушта. 10-й день без жінки!..
Добридень, серденько! Чи сподівалася листа од мене? Як бачиш, я добріший за тебе: щодня пишу листи, хоч не щодня відбираю від тебе.
А нині пошта принесла мені чимало. Насамперед — «Св[яте] письмо» — 6 примірників]. Обійшлись вони мені по 1 карб, і 5 коп., а продаватиму по 1.50: лишок піде в карнавку, у яку, nota bene, з твого виїзду й копійка не попала. Відтак — Маковей прислав «Буковину», те ч[исло], де надруковано кореспонденцію мою. Прохає, коли мене «нападе муза» і напишу яке оповідання, прислати йому. Далі — несподівану посилку дістав... од А. Кримського з Звенигородки, Київської] губ[ернії]. Прислав мені свою книжку «Повістки і ескізи», яка вже є у мене. Так як книжка без надпису — подарувати її хіба на карнавку, себто продати. Як порадиш? Щоб не бути в довгу, послав йому нині ж своє оповідання] «Для загального] добра», а позавтру пишу до нього листа. Він цікава для мене людина.
Дістав далі відкритку од Василя Трохимова з Болграду. Написано якось дуже холодно, звеличано мене «Високоповажаним М. М.» і т. д. Зміст такий: До 20-го с. м. сказано йому приготуватися до виїзду. Отож упакувались, ждуть, коли ж експерт приїздить, і каже, що не має чим розплатитися, бо комітет обанкрутився. В[асиль] Тр[охимович] лишається до 1-го X м[ісяця] і тоді, як виясниться, напише про себе.
Прийшов лист і од Мальованого з Києва. Лист якийсь сумний. Каже, що скрізь панує якась апатія, всі повісили носа на квінту. Щось діється в б[ратст]ві, бо Тарас боїться за його цілість, гадає, що дехто вийде, ба що може розпастися ціла громада. Нарікає на Віталя, що ні до кого не обізвався за літо й словечком. Намагається, аби скликати на осінь з’їзд, аби вияснити собі наше становище. Пише про все доволі темно, а я бажав би фактів, бажав би яких певних симптомів слабості, аби її хоч трохи ясніше собі уявити.
Дістав врешті листа од Хоржевського. Нічого цікавого не пише і засилає уклін тобі й Ліді та питається, чи скоро будете вдома. Звернись до нього за журналами, він не відмовить. Напиши відкритку. Цілий день нині читав листи та розгортав посилки, не встиг навіть і спочити. А спочити треба, бо збираємося на завтра до Кузьми-Дем’яна. Вже й підводу наняли (дроги 6 карб.), вже й гуску засмажили. Кортить мене побувати там, жаль тільки, що тебе нема зі мною, моя ти кохана рибочко! Зате опишу тобі все що бачив. Може, завтра не встигну
написати тобі листа, бо пізно вернемося, тож вибачай і не турбуйся. А може, хоч словечко вкину в скриньку поштову.
Якби ти знала, як мені хочеться знати, що там з тобою, як ти! Адже уже 10 день минуло, як ми розлучилися. Як самопочуття твоє, голубко? Чи звикла вже без Мусі? Я ніяк не можу звикнути, пусто мені скрізь, самотію. Чи приїхала Лізе? Пиши мені все і часто, бо без листів твоїх загину. Я пишу тобі щодня. До завтра або позавтру, моє щастячко. Цілую тебе й кохаю тебе. Маму поцілуй од мене. Всіх цілую. Муся.
80.	До Віри Коцюбинської
12	жовтня 1896 р.	№ 10.
30.ІХ, 96. Алушта.
12-й день без коханої Вірунечки!
Цілую тебе, міцно цілую тебе, єдина моя порадонько, доленько моя, за лист (з 24 — 25), що нині одібрав. Два дні не було звісточки від тебе — і я, сумний та невеселий — перечитував перший твій лист, щоб хоч обдурити себе.
Не писав вчора до тебе (звичайно — пишу щодня), бо пізно вернувся від Кузьми-Дем’яна, куди ми врешті вибрались таки. Як я жалкував, коли б ти знала, що ми не зібралися разом з тобою улітку ще! Місця там кращі, ніж я уявляв собі. Щоб задовольнити хоч трохи твою цікавість, хоч трохи, блідо показати тобі, що я бачив, опишу тобі всю подорож нашу — і мені здаватися буде, що ми разом з тобою побували в монастирі.
Виїхали ми о годині 872 вранці на дрогах (2 коняки), взявши з собою половину гуски, яєць, хліба, вина, чаю й цукру. Я взяв бінокль та «Путевод[итель]», а Мірау, якого ми теж брали з собою, — ще й трубу підзорну. Спочатку дорога йшла «нашою» долиною, по курній дорозі, якої тобі не описуватиму, бо й сама її знаєш, а принаймні пригадуєш всякі «запахи». Так ми їхали аж 9 верстов, підскакуючи на кожному камінчику та тільки й думаючи, як би доїхати швидше до гір. Отож з 9-ї версти почали ми, голубонько моя, підійматися вгору. З цього місця починається добра (царська) дорога, обтикана, як і шосе, мальованими стовпами. Тут тільки я
одітхнув вільніше, протер очі від куряви і оглянувся навкруги. Днина чудова. (Тепер у нас така погода, якої, здається, ціле літо не було). Ми підіймаємся все вище та вище, крутячись так, що Чатир-Даг забігає то вправоруч, то вліворуч од нас. Гори — Урага, Бабуган та др. ростуть на очах, а долина, з якої ми виїхали, опускається додолу, мов лізе в яму. Починається рідкий ліс — дубина. На дорозі — ні пилиночки. Тумани сливе щоночі гуляють вже тут і змочують дорогу. Горизонт ширшає. Видко могутній бік Чатир-Дага, вкритий лісом, поміж вершків гір ховаються вузькі, замкнуті, чорні міжгір’я (богази по-татарськи), дна яких ми не можемо побачити. А ми все ліземо вгору. Перед нами виростають дві гори, одна другої вище. Візник каже, що ми піднімемося на самий вершечок і тоді вже спустимся додолу. Ліс більшає, густішає. По дорозі — ні лялечки, ні душечки. Глухо. Війнуло холодом. Візник каже, що близько бук. Знов ліземо. Голий вершок Чатирдага, як зуб який, стирчить поміж деревами. Мене вже розбирає нетерплячка, де ж той бук, хочеться побачити вже швидше, а тут все дуби, липа, дерен. Холод стає гострішим. По дорозі — стрічаються калюжі, бо тінь не дає висохнути болотові. Врешті — перше, невелике ще деревце буку, чудово зелене, з гіллячками розчепіреними, як у ялинки, з гладким блискучим листом. Далі друге, третє... врешті в’їздимо в густий, чудовий буковий ліс, що росте на Яйлі вже. Я зупиняю підводу і йдемо пішки. Могутні дерева з рябими стовбурами полізли з одного боку на стрімку гору, з другого — в крутий яр. Гора — суцільний камінь, суцільна скеля, лиш де-не-де вкрита землею. Дерево не пускає коріння вглиб, бо камінь, а розкидає коріння навкруги, обхоплює ним, мов гадюками, камінь і, так причеплене, лізе догори, до сонця. Світло в лісі — чудове, якесь зелене, мов все осяяно зеленим бенгальським вогнем. Повітря розкішне. Тихо незвичайно. Тільки й чути, як тріскаються й падають на землю букові горішки. Падають безустанно, як дощ. Серед кущів на вогкій землі процвітає шафран, який і посилаю тобі. (Далі буде).
Любочко моя! Я здоров, всіх рад твоїх слухаю, хоч все-таки сумно мені без моєї донечки єдиної.
Цілую тебе міцно й щиро; кохаю без краю. Твій.
Поцілуй маму і всіх. Завтра писатиму знов.
Твій Муся.
91
81. До Віри Коцюбинської
13	жовтня 1896 р.	№ 11.
Слава богові 1 жовтня, 96,
 без Віри день 13-й! Алушта.
Сонечко ти моє! Ти мені світиш і грієш. Твої листи для мене — половина життя. От і нині дістав листа од тебе — і так мені добре, так легко і весело. Я мало не з’їв того листа, таким він був мені солодким, а найпаче од грушової підливки. Ай, ті груші: побились, потовклись та напустили такого соку, що лист твій та бонзині книжки як душенина упріли в тому сокові. На превелику силу одліпив я його од коробки і тільки що розклав на столі, щоб хоч місцями прочитати, коли знов лихо: оси зачули, що прийшов лист од Віри, і роєм назлітались його читати. Мусив кинути листа та ганятись за осами, і тільки по їхніх трупах знов добрався до мокрого, страшного й загнилого вже аркуша паперу. А проте прочитав все: де не розібрав, там серце підповіло мені, що Вірунечка кохає мене. Про це сказав мені на вухо і мундштучок, а я його за те поцілував і обіцяв завжди прикладати до уст.
В коробці ж було справжнє бойовище: груші всі полягли у бою, тільки шкура та кості лишились, а яблука лиш покалічені та потовчені. Ложка певно сьорбала юшку, бо була повна соку. Коверти якимсь чудом, дякуючи, може, своїм лояльним штемпелям, вийшли сухими з води.
А проте все ж таки дякую тобі, Вірунечко, й мамі за яблука: дуже мені смачними видалися.
Дуже радий, що ти здорова. Аби здоров’я — а там про все байдуже. Я теж здоров, вогкості не боюся, бо на балконі не сидимо.
Прислала мені Лізе врешті картки: задоволений. Дістав лист і од Лукича: і до тебе. Ось що він тобі пише: «Вашій Вп. пані кланяюсь низенько і дякую за гарненьку, а при тім ще дуже цікаво і популярно написану статтю наукову, котру я помістив в «Зорі». Коли б ще були ласкаві щось такого надіслати, то я з приємністю надрукував би ще сього року».
Я навіть дивуюся: як ти щасливо дебютувала, моя голубко! Треба тобі конче, як тільки будеш вільною, писати популярні статті наукового змісту. Новина; Лукич
з нового року одмовляеться редагувати «Зорю». Про «Шляхту» пише, що не може надрукувати сього року, а на той рік — що другий редактор скаже. Горе мені з тою «Шляхтою».
Дістав листа і од Німцевича. Нічого цікавого не пише, навіть не одповідає на питання мої. Каже, що тесть кличе його господарювати до себе, так що, може, кине Крим і поїде в Харківщину. Питав — чи скоро хрести [ти] мемо. Кланяється тобі. От і все, що я дістав нині. Жалієшся, що пишу мало. Далебі, голубонько, не маю часу. От і сьогодні свято, а я пишу вже п’ятий лист. Деякі великі, от як до Міхновського, Єремієва, Тараса. Ти знаєш, як пишу поволі, трачу багато часу; мене вже й спина болить і рука од писання. А ще хочеться описати тобі подорож до Кузьми й Дем’яна, що розпочав учора. Тільки перш поцілую тебе, а тоді почну.
Отож ліземо вгору. Ми вже на півверсти над рівнем моря. Ліс все міцнішає, потужніє. Сливе жодного дерева другої породи не стрінеш: самий бук і бук. Суща буковина. Стрічаються справжні велети. Деякі звали [ли]сь вже, лежать, мов трупи, та гниють. Глухо. Враз перед нами з’являється пірамідальна гора з білим скелистим вершком, що мов складений з кількох верстов, як слойоний пиріжок. Вся вона вкрита густим-прегустим сосновим лісом, що своєю темною барвою так одрізняється од ясно-злотистого бука. Це — Наратлй (соснова гора), а од неї півколом йде височений хребет — Хамнй-бурун — і заступає нам дорогу. Межи нами і Наратлй глибокий яр, вкритий лісом. Там шумить по каміннях річка Алма, якої ми не бачимо за деревами. Ліземо вище. Ось ми вже на найвищому пункті, сідаємо на підводу і з головоломною скорістю спускаємось з гори. Нічого не можна роздивитись. Дерева тільки скачуть і крутяться за тобою, перед тобою, з лівої руки, з правої. В’їхали в міжгір’я. З одного боку стіна, з другого — стіна. Над деревами биндочка неба, мов блакитна дорога. А міжгір’я все вужчає і вужчає. Куди ж це ми заїхали? Нічого, близько монастир, потішає Амет. Між деревами, попід колесами сливе, з’являється струмок, чорний, як чорнило од грунту та тіні. То Савлйх-Су (здорова вода), який і вабить богомільних та забобонних. На горі між буком чорніє подекуди сосна, а над струмком стоять горіхи (ліщина). Провалля все вужчає. Страшно стає, наче під
землю їдеш. Коли ж край? Та от провалля трошечки розширилось і уперлось в зелену велетенську стіну Хамнй-буруна, а на тлі свіжого, як по весні, лісу показується біла мурована брама, з-за якої визирають кулясті чорні баньки церкви з золотими зірками. Приїхали.
( Далі буде).
Вірунечко моя! Дитинко єдина! От зараз так схотілось пригорнутися до тебе, взяти твою руку і вицілувати усі пальчики... Що ж, терпи, козаче, кажу собі зітхнувши.
В четвер переїздимо, бо завтра кінчаємо роботу в Алуніті. Отож хоч і писатиму щодня, а висилатиму раз на тиждень. Ну, бувай здорова. Спи мені добре, їж ще краще. До завтра!
Поцілуй од мене маму за те, що так тебе доглядає. Цілую тебе, серце кохане, міцно і міцно. Твій Муся.
82.	До Віри Коцюбинської
14	оісовтня 1896 р.	№ 12.
2 жовтня, р. 96. Алушта.
2 тижні без Вірунечки.
Пишу тобі, моє кохання, останній раз з Алушти: завтра виїздимо в Куру-Узень. Поїдемо, певно, човном, коли море буде таке тихе, як нині. Коли ж не буде тихе, то хоч не страшно плисти, а погано пристати до берега, тому поїдемо підводою.
Може, я ще встигну написати тобі і завтра, але не знаю. Треба пакуватися, а тут, як на лихо, приїхав Ми-шанецький, такий самий- начинений філоксерою та з філоксерною підливкою ще, як і завжди. Заважає.
З пошти нічого не одібрав, нині навіть од Вірунечки не було листа. Потішаюся надією, що моє щастячко єдине згадає бідного Мусю, як він там сумує без розмови з донечкою своєю, і незабаром напише.
Уявляю собі, що там у вас діється вдома. Певно, Лізе саме приїхало і засипає тебе, як з мішка, новинками. Аж заздрісно. Перекажи їй від мене найсердечніше привітання. Я знаю, що вона тебе і догляне, і порадить, і розважить. Тож вона здається мені спільником в кампанії... не проти тебе, а за тебе. Якщо Ліза привезла
які цікаві і для мене новинки, — напиши, серце. Ага! Щоб не забути: скажи мені, кого пророкує Ліза: Юрка чи дівчинку? Вона мусить знати.
Пишу до тебе і їм яблуко. Здається мені, що я в Вінниці, зо всіма вами.
Нового нічого не сталося за добу. На останній день довелось найдалі ходити: аж за 12 верстов! Зморився здорово, так що весь час по роботі лежав, — та й тепер такий несвіжий, важкий. В Куру-Узені доведеться теж далеко ходити (часом за 8 верстов), але не весь місяць. Є й близько виноградники.
Позаяк цікавого не маю що писати, тягтиму далі свою подорож, хоч, може, вона тобі теж не цікава.
Перше, що я почув у монастирі, — це чиста, чудова, запашна вкраїнська мова. Це мене зразу розвеселило. Загомонів до мене старий чернець, йдучи у ліс по опеньки. Про нього — потому.
Через браму в білій мурованій стіні вийшли ми у двір — вузьку вулицю, котра не що інше, як річка Алма, закрита дерев’яним помостом. З одного боку подвір’я — церква і кілька хаток; з другого — теж церква і кілька хаток, між ними одна на 2 поверхи — то «готель». Брудно там так, як у свинушнику. Ми з півгодини блукали, поки знайшли «гостинника», щоб поставив нам самовара. Як самовар, так і посуда покриті верствою віковічного бруду. Поки пили чай, я дізнався, що братії в кіновії ЗО чолов[ік] (10 черців — решта послушники). Послушники переважно на зиму пристроюються, а повесні розлазяться по всіх усюдах. Черці сливе всі українці, ігумен теж. Біля. монастиря нічого не росте. Сніг лежить часом до травня і червня, сонце світить коротко, бо небо — вузеньке над міжгір’ям. Навкруги густий і високий ліс.
По чаї пішли оглядати «святу воду». В капличці стоїть мов хрещальниця, куди вливається «Савлих-Су». Вода така чиста і прозора, аж блакитна. З тої хрещальниці витікає вода по ринві в дерев’яну купальню, що переділена на дві: мужську і жіночу. Це просто чорні, страшні ями з дерев’яним помостом, з холодною 6° водою. Навіть подумати страшно, що тут купаються хворі. Візник наш оповідає, що щороку вмирає кілька дітей і дорослих, застудившись в «святій воді». А що заразитися тут якою причепливою хворобою — то дуже латво.
95
Бруд і тут страшенний. (Мимохіть згадав я «Лурд» Золя, про який ти мені оповідала). Не можна було довго пробути там: гидко. Надворі лазять, мов сонні мухи, черці. Але вони лиш здаються сонними. Доволі зачепити їх — і вони зараз розворушаться і почнуть викладати хатнє сміття. Сплітки тут, сварки, заздрість. І ігумен дурень, і економ шахрай — і, послухаєш, кожен з «братів» злодій і розбійник.
Моральна, внутрішня неохайність доповняє картину неохайності знадвірної. Серед розкішної чистої природи — монастир з його «братією», святощами та забобонами — здається якоюсь гидкою плямою, смердячою купою гною.
Я швидше втік з монастиря та подався до царського двірка. Так собі дімочок; перед ним фонтан б’є вгору, навкруги квітки. Все це дурниця, але коли б ти знала, моє золото, що я там побачив... ах, що я там побачив, то вже певно не скоро вдруге побачу. Мені дуже хочеться на цьому місці покласти перо, таке слабе і немічне щоб описати те, що я побачив. Та нічого діяти, мушу писати, бо це саме те, для чого варто їхати до Кузьми-Дем’яна... Я, моя рибочко, опинився в горах. Величний гірський пейзаж. Грізний Хамнй-бурун підковою обгорнув глибоку долину, сивим гребенем підпер крайнебо. Там, де підкова розходиться, долину замкнув Чатир-даг. На дні тої відгородженої від світа цілого макітри лягла круглобока гора, мов ведмедь в барлозі. З обох боків її глибокі-глибокі долини, немов здоровезні шпари. Все це вкрито такою могутньою хвилею зелені, таким ріжно-зеленим лісом — від чорної сосни до ясного бука, все це так осяяно сонцем або вкрито тінню, так виповнено блакитною імлою, що голова морочиться од захоплення і серце перестає битись в грудях. А в додаток до всього з високої гори спадає водоспадом річка Алма і піниться, і скаженіє, і наповня долину та ліс диким риком. Нестає тільки, щоб олені та дикі кози (а це часто буває) чередою прийшли пити воду з Алмй.
Не хочу перечитувати того, що написав, бо знаю, що воно бліде і не може змалювати розкішного гірського образу в Кузьмі-Дем’яні. Тому-то кладу пера і обриваю подорож до завтра.
(Кінець буде).
Люба моя, дитино кохана! Я писав би тобі без краю і кінця, та вже пізно, треба спочити, бо завтра дорога. Отож цілую тебе міцно і пригортаю до серця. Будь мені веселенькою і здоровенькою та не забувай, що маєш такого Мусю, що тебе дуже і дуже кохає. Бережи, серце, і мамине здоров’я, гляди, щоб не застуджувалася. Поцілуй її за мене.
Пиши, пиши. Цілую всіх, а тебе найбільше, під секретом, звичайно.
Твій Мусл.
83.	До Віри Коцюбинської
15 жовтня 1896 р.	№ 13.
З жовтня, 96. Алушта.
2 тижні + 1 день без донечки.
Добривечір, моє серденько! Адже ти дістаєш листи ввечері.
Нині ми не поїхали, бо море бурхливе. Поїдемо вже завтра, і не морем, а на підводі. Тож несподівано пишу тобі ще й нині з Алушти.
Недавно дістав твого листа, серце єдине. Спасибі тобі за твої листи, лучші й довші за мої, але що ж діяти, не гнівайся на мене за короткі листи, бо (вір) мені ніколи більші писати. Тепер ми ходимо так далеко, я так втомляюся, а до того в останні часи так багато мав переписки, що сливе щодня писав по 2-3-4 листи опріч твого. Всі твої листи дістав. Відкритки теж. Пишу тобі, як бачиш, щодня, хоч потрохи. Листи нумерую, щоб ти знала, чи не пропав який лист. З Куру-Узеня посилатимемо на пошту раз на тиждень, здається, у п’ятницю. Ти ж пиши щодня і посилай в ковертах стільки аркушиків, скільки можна на одну марку. Хоч і назбирається за тиждень в алуштинській пошті кілька листів од тебе, то я всі їх заразом одберу.
Чи приїхала врешті вже Ліза? Якщо і досі не приїхала, то звернися, Вірунечко моя, до другої акушерки та поспитай у неї, що тобі робити. А то я дуже турбуюся, щоб ти не прогавила потрібний для всяких попередніх маніпуляцій час і тим собі не зашкодила. Зроби це, серце моє, не забувай і не відкладай. Заспокой мене.
А в мене тепер пакування. Здається, не багато речей, а ці дрібнички докучають страх як, треба все обгорнути та вкласти. А тут ще начальство наше заважає. Говорив з ним щодо чергових місяців. Згодилися, що знов поїду на весняні місяці і знов в Алупку. Що ж, там краще, ніж де-інде.
Щоб не забути: кланяються тобі бонза і Мишанецький.
Скінчу вже врешті свою подорож, яка певно докучила тобі гірш за редьку гірку. Де ж, розтягти аж на 4 листи таку дрібницю!
Так ото слухай, скінчу вже в двох словах.
По оглядинах царського двірка, подались ми назад у монастир. Тут ми оглянули церковну крамницю з хрестиками, книжками, каблучками, пляшечками на «святу» воду і т. і. крамом. Тут я купив собі «Житіє Кузьми і Дем’яна», а тобі, голубко, ложку і виделку дерев’яні до салати на пам’ятку подорожі в монастир. Привезу, як приїду.
На чай вечірній запрохав я того черця, що стрів мене вкраїнським привітанням. Отець Левко розказав свою біографію. Вій попович з Київщини, з Черкас. По смерті батька дадепо його па 12 році до монастиря, де він прожив 50 літ! Себто не в одному монастирі, а в ріжних. Бачив багато кривди та лиха, знає дуже добре, що в монастирі не спасаються, а ведуть розпутне життя, що монастир — зло, а проте, проживши черцем до старості, звик вже, та й де шукати другої посади? Перців не любить. Він поет і індивідуаліст. Любить ліс. З черцями не їсть, а сам собі готує страву, що-небудь смачніше, а то й скороминку, як признавався. Симпатична людина, і я дуже жалкую, що не міг ближче познайомитися з ним, бо стало смеркатися — і зразу обняв нас холод. О п’ятій годині виїхали ми з монастиря, жалкуючи, що так недовго довелося пробути там. Туди треба їхати не на день, а хоч на тиждень. Коли ми виїхали з монастиря, ліс почав вже гаснути. Вогкість і пітьма лізли з глибоких долинок, де на дні тихо жебоніла Алма. Гори околишні почорніли, небо стало густо-синім, а рогатий місяць, злегка причепившись до вершечка чорної гори, — нагадував нам, що ми знов повертаємо в край аллаха і Магомета...
От і кінець. Ще раз вибачай, ясочко моя, що так
блідо описав тобі цю пам’ятну для мене подорож. Але в листах, хапаючись, трудно передати все, що бачив і пережив. Як приїду, постараюся доповнити те, чого не-стає в оповіданні.
Вибачай теж, що на сей раз цим кінчаю і лист: треба поспішатись на пошту, а то виберуть з скриньки, і лист не піде нині, чого я не хтів би. Коли-то вже дістану од тебе листа, Віро моя єдина? Цілую тебе міцно і сердечно, даю тобі заразом всі належні «порції».
Поцілуй од мене маму і всіх. Якщо Ліза приїхала, то передай сердечне привітання.
Новин жодних. Може, в тебе є. Цілую ще раз, рибочко моя. Спи мені добре.
Не забувай твого довіку
Му сю.
84.	До Віри Коцюбинської
18 — 22 жовтня 1896 р.	№ 15.
б жовтня, р. 96.
18 й день без Віри! Куру-Узень.
Дитино моя кохана! І жаль мені, що тебе нема тут, і радію заразом, що не довелось тобі закутати тих невигод, якими ми ситі вже.
Вчора виїхали з Алуніти о годині 2-й — і лиш по 7 доплентались сюди. 25 верстов їхали 5 з лишком годин. Шосе (тільки слава, що шосе) проведено так нерозумно, що воно раз у раз лізе вгору, долазить до самого Демерджі, 100 раз спускається назад до моря і 100 раз знов підіймається на кручі.
Рослин сливе нема, все чагарник та суха жовта трава. Під вечір стало холодно, аж мусив озувати калоші, дорога тряска, курява неможлива. Змучені, змерзлі і голодні під’їхали ми до Куру-Узеня.
Хата наша — 2 кімнати — нічого собі. На другому поверсі. Над нами — третій, де сидить хазяїн, а замість подвір’я — дах кав’ярні. Кожна кімнатка має двері на балкон і одно вікно, стіни грубі, білені, ще й грубка є, значить, холодно не буде, а це діло першої ваги. Я взяв собі меншу хатинку, яка хоч і має ту недогоду, що з неї є двері до хазяйської пекарні, але зате в моїй хаті
не буде їдальні, значить, чистіш буде. Двері од пекарні забив я старою бонзиною ковдрою та заставив кошиком, на стінку прибив килимок, а до нього приставив залізне ліжко (хазяйське); стіл і стілець доповняють омеблювання. Навіть гарно в хатині. Температура +13'А. А на балконі ще краще. Море близенько, так як в Алушті од пошти до берега, над морем з одного боку панський двір і сад, далі мечеть з гарним мінаретом, татарська вулиця і знов море, а з другого боку пристань, [себто] кілька великих човнів на березі, жовті гори, хати татарські одна на одній і ріжок Демерджі. Берег моря такий, як і в Алушті. Краєвид веселий. Та, як каже московська приказка: «хоть жить весело, да есть нечего». Нині мусили обходитись одним менонітським борщем на обід та яйцями. Завтра чекає нас та ж перспектива. Дідич тутешній був колись філоксеристом і, як ренегат (якого N В. вигнано з служби), сердиться на все, що має спільність з Комітетом нашим. Тож од нього нічого сподіватися ласки. Другий дідич — Княжевич, за 2 верстви звідси — великий пан і теж не схоче годувати нас, це вже ми помітили, бувши нині у нього. Ну, та наплюєм на них і шукатимемо собі яку просту жінку, щоб за плату харчувала нас або готувала. Не варто прохати у якогось там пана ласки. Крамниці тут є, в Кучук-Узені навіть добра, тож можна все дістати, А то й побідуємо, недовго вже, й місяця нема. Недовго — кажу, а самого страх бере, що доведеться, може, захопити кілька день падолиста, бо виноградників тут сила, десятин 150, або й більш, тож нам сказано, що як не скінчимо, маємо сидіти тут, аж поки не скінчимо. Правда, робитимемо все, аби на час скінчити: наймемо робітників, не прогайнуємо і годинки, аби тільки небо не було проти нас. Бо як піде дощ, то нічого з ним не вдієш.
Ходили нині до Кучук-Узеня. Село незвичайно оригінальне. В перспективі — гарні гори (наче ялтинські), а в долині жовтий голий горб, з одного боку котрого немов приліплено здорового стільника — і то літерал ь-н о, так хати без дахів скупчені, приліплені одна до другої, одна над другою. Я нарахував 11 поверхів! Ні билиночки. Голо. Здається, що перевернено вуль і ти бачиш стільник з порожніми дірочками. А над тим стільником здіймається догори тонкий мінарет з ясно-блискучим золотим місяцем. Ефектно незвичайно. Двір Княжевича, особливо парк — паче перенесено з південного берега. Розкішні кипариси, плющ, гліцинія, лавр і т. інше. Тут так гарно, як в якому закутку алупкинського парку, тільки більш культури, яка особливо відбивається при азіатському селі, де не знають других екіпажів, як допотопні двухколесі арби, що скриплять, як у чесних людей.
Взагалі місця тут доволі цікаві, справжнє татарське царство [...], але дуже і дуже хочеться скоріш вирватися з цих гарних місць до моєї коханої Вірунечки, до мого щастя, раю мого, до нашого маленького Юрочка. Тепер кожен день стає мені за десять. Якісь довгі тепер дні, довгі ночі, довгі години, довгі хвилини... Додому, додому, додому!..
Ходжу, як сонна муха. Навіть читати не хочеться. Живу твоїми листами, цілую тебе в думці, кохаю уві сні навіть. Голубко моя! Рибочко!
До п’ятниці чекати. На лист твій чекати. Довго.
Щоб скоріш пройшов час — лягаю спати. На добраніч, серце моє! На добраніч, єдина. [...]. На добраніч.
7	жовтня, понеділок. Такий блідий, бідний враженнями день! Найбільш вражень дістали ноги, і коли б вони мали дар слова, оповіли б багато. А то мовчать і болять. Виходили нині — * силу. Москалі зробили більш як по 100 кущів. Татари бунтуються проти нас: що це таке, ходять по виноградниках — і не їдять винограду. Барін, єш віноград! Салдат — кушай, сколько влєзєт... Кушай, гаварю!.. Можна!..
А нам і байдуже про те «кушай»! Як блискавка, ні, як табун диких коней, мчимося ми по виноградниках, перелазимо 130 разів через окопи, колемо руки, ноги і др. частини тіла, деремо одежу — і біжимо, біжимо, наче нас жене щось. А жене нас страх, що не встигнемо с[ього] м[ісяця] скінчити. Настрій нервовий. Не чуєш втоми, проходив би, здається, ще стільки. Приходжу додому, їм нашвидку 1 обідню порцію — невеликий шматок м’яса, викурюю 2 заразом папіроси — і тоді помічаю, що я голодний та що в мене болять ноги. Погано. Ще й досі не знайшлось куховарки. Хоч докладаємо кишку яйцями і сиром — але все це не те. При такій інтенсивній праці треба добре їсти. Нині сказав вже кухарям, щоб нам готували по 2 страви. На щастя, в одної
татарки (на ціле село!) знайшлося молоко, значить будемо пити какао. Правда, серце, яка це скучна історія, навіть говорити про неї не варто, та що ж, коли тепер в нашому житті шлунок займає не останнє місце — і щоб була повна картина життя нашого, мушу писати тобі і такі подробиці.
Погода поправилась. Тільки хмарки на обрію раз у раз полохають нас, все здається, що от-от дощ піде. Яка одмінна психологія наша, коли прирівняти до літа! То, було, як не знаю чого виглядаєш дощу, а тепер в кожній хмариночці бачиш ворога. А все через Вірунечку. Де б я не був, що б не робив, думки мої раз у раз коло моєї дитини. Як то вона спала, чи добре їсть, чи гуляє, бере ванни, робить собі що за радою Лізи; як почувається, що думає, читає. Чи не скучає, голуб’ятко, чи не свариться з Юрком... Все це мимохіть лізе до голови, чистий клопіт, та й годі! Тепер би я кожному порадив: не женись... коли хочеш бути егоїстом, коли не хочеш зазнати великого й солодкого щастя — жити щастям і горем другого, мати приятеля — жінку, сподіватися Юрочка... Отак би я сказав кожному.
Так, знаєш, чудно без пошти. Немов на краю світу опинився. Нема газет, нема листів. Вже 4 дні не маю од тебе звістки, а ще 4 чекати, аж одберу. А так мене кортить знати, що діється вдома. Як здоров’я мамине? Матінко кохана! Чом Ви мені і словечка ніколи не напишете? Невже Ви думаєте, що я за Вірою забув Вас, або що мені не цікаво знати, що з Вами та як у Вас? Поспитайте Віру, вона Вам розкаже, як Ви турбуєте мене, мовчучи подовго. Прохаю Вас, серце, не застуджуйтеся і не турбуйтеся нічим дуже. Я хочу, щоб Ви були здорові і веселі. Цілую Вас міцно.
Вірунечко! Прочитай мамі написані вище слова. Напиши й ти мені, як мама почувається, та бережи, моя ти розумна дівчино, маму, щоб не застуджувалася, а я вже за це зокрема поцілую тебе.
Турбує мене невідомість: приїхала вже Ліза — чи ні; що каже про твій стан. Уклонись їй від мене низенько. Дбай, серце, щоб їй було добре у нас, не закидай її роботою, бо як ти мені писала, що вона має робити, то мені аж страшно стало за Лізу. Не давайсь, Лізо, не потурай їм!
Забув я тобі описати деякі подробиці в нашій оселі.
102
З вулиці веде на наше подвір’я (= дах кав’ярні) кам’яна ступанка, якраз така, яку можна побачити на малюнках Венеції, Рима, або Неаполя. Ступанка кінчається (на дахові) будинком, який незручно назвати. Другий такий будиночок стоїть на сусідньому дахові. Опріч того на подвір’ї маємо два муровані комини, дим з котрих, коли схоче, вільно може входити просто до наших дверей. Але, так мовити, чудо у нас, це дерево (справжнє, живе дерево) росте на дахові і навіть дає тінь...
Хотів би я змалювати тобі краєвид на мечеть — та, далебі, не маю часу. Кінчаємо роботу о 3-й годині, а там за обідом, чаєм, спочинком і листом до тебе сходить весь вільний час. Та й по заході сонця годі рисувати. Кінчаю нині листа: вже 10, пора спати. Коли-то діждуся звістки від те[бе], любочка моя? Обіймаю, пригортаю і цілую. Цілую в устоньки і бровенята. Очі підставляй сама, коли хочеш. Спи мені добре.
8	жовтня, вівторок, І знов день минув. Блідий, одноманітний, немов вчорашній день. Тільки втома, перевтома навіть — і більш нічого. І знов поставив я червоним олівцем хрестик в календарі, вимазавши минулий день. Здається, радіти б, що минув день, бо ближче до стрічі з тобою, ближче до волі, а якось тужно, якось сумно робиться, коли згадаєш, що марне пропав день короткого життя, пропав без користі для других й для себе. Почуваєш нічим не нагороджений мінус — і живий жаль мимохіть обгортає тебе. Коли ж буде інше?
Навіть читати не можу, особливо поважної книжки. Перед очима кущі, кущі і кущі; далі балки й перелази, татари й виноград. От і завтра лагодимся в далеку дорогу — на татарські виноградники в Кучук-Узені: верстов 8, 10 або й 12. Куру-узенські татарські виноградники сливе закінчили, лишилось ще на 7г години роботи + ЗО з лишком десятип у дідича... Та цур їм, тим виноградникам: я і так пишу тобі такі листи, що можеш сміливо друкувати їх в «Ялті» замість «отчета о ходе филлоксерных работ». Мені часто здається філоксерист одним з паразитів на винограді. От знов почав! Годі.
Палко бажається спочити хоч хвилину в товаристві Вірунечки, отож виймаю з кишені фотографію і ставлю перед себе. Дивляться на мене мої гарні та розумні сірі очі і нагадують багато, багато хороших хвилин. Згадки
переносять мене в той момент, коли вперше побачив я ті очі... «шельмовські очі», подумав я тоді. Далі — носять мене згадки по Сімеїзу, Кучукої, Св. тройці... переносять в три затишненькі кімнатки, де я досхочу міг дивитися в ті очі, то знов в той час, коли лиш сон одіймав їх у мене. Ворушать мене ті згадки, зо дна серця здіймають вдячність й тиху радість, солодке щастя. На одну згадку про них я спочиваю. Хотів би поцілувати їх [...] — та ба, мушу цілувати фотографію.
Серце моє! і хтів би — і не можу писати про це. Серце моє повне ущерть, а слова убогі не можуть цього показати. Та й не треба. Ти й сама знаєш.
Не пишеться нині. Треба б цілий том написати, щоб висловити все, що в оцю хвилину на серці у мене. Краще пущу поводи мрії — хай буяє на волі. Тільки й втіхи тепер у мене. Цілую тебе, радосте моя, бувай здорова.
9	жовтня, середа. Три тижні без тебе. 21 день! Скільки поцілунків пропало, скільки «порцій»... хто мені верне мою страту?
Я оце жартую, а мені не до жартів. Цілий тиждень не мати від тебе й словечка, не знати, що з тобою діється, особливо при такому стані, в якому ти тепер — дуже важко, і щоб зрозуміти це — треба пережити таку невідомість. Може, тобі аж нічогісінько, може, ти здорова і вибрикуєш собі, але я не можу задовольнитися тим «може». А ще тільки середа, 2 дні ще до п’ятниці.
Та й скучно ж мені без тебе, серце моє єдине. Признаюся тобі під секретом. Я так звик до тебе, ні, це слабий вираз, краще, так поріднився з тобою, що ти мені потрібна, як повітря, як вода...
Боюся перечитати те, що написав за останні дні. Може б тоді і не послав тобі цього листа, таким він, певно, видасться тобі нудним і одноманітним: Вірунечка, Вірунечки, Вірунечку... кохаю, кохаєш, кохає... і т. д. Те, що я створив собі культ моєї дружиноньки і ношу його в серці — може видатися тобі нудним і нецікавим. Тоді раджу пропускати такі місця в листах, бо інакше я н е можу.
Описувати тобі мій день — не варто. Весь він в трьох словах: робота, втома і лист до тебе. Всіх, і менонітів і нас, обхопила тепер немов гарячка яка: всі рвуться, вилазять 8 шкури, аби скінчити роботу до 1-го. Всім
осміхається чарівний вираз: «додому». З якою втіхою дивишся, як тануть виноградники, як їх стає менше і менше. Але ще — сила. Аби погода — скінчимо напевне. А небо щось віщує: хмарно, навіть капало вже. Тихо і тепло. Море шумить. Море так близько від нас, що, одчинивши двері і лежачи на ліжку, бачиш кожну хвилю, кожен човник.
Досі годують нас москалі. Куховарки не можемо знайти. Гірше горе: не можемо знайти прачки, і я вже не відаю, як обійтися без неї: особливо хусточки, вони у мене скоро виходять.
Читаю тепер «Глеба Успенского». Це оден з любимих моїх московських авторів. Ні газет, ні журналів не маємо. За Куру-Узеньом кінчається для нас світ. До п’ятниці, правда. В п’ятницю матимемо щось з 14 чч. газет, а листів!.. Може, тільки од Віри — та й годі. Але це для мене наяважніше, тому й не турбуюся про решту.
Кінчаю — поцілунком, щирим і гарячим. Будь мені веселенька і здоровенька. До завтра, лебідочко!
10	жовтня, четвер. Завтра на пошту! Я такий радий, немов бадьорішим став! Тільки що прийшов Мірау, каже, що за годину або дві вирушає на човні в Алушту. Тож спішу написати до тебе хоч кілька слів, потішити тебе, що робота посувається дуже добре, що я здоров і згори дивлюся на всі недогоди куру-узенського життя. От коли б у мою світличку прилетіла звісточка од Віри — мені нічого більше не треба б було. Не відаю тільки, чи дізнаюся з листів твоїх про все, що мене цікавить. Чи береш ванни? Чи робиш собі що? Що пророкує Ліза, або краще — кого пророкує? Чи здорова зовсім, чи не нудишся? Чи гуляєш, спиш добре? Чи читаєш що? Чи пишеш? Я нічого не знаю — і почуваю себе таким бідним, що аж самому себе жалко.
Вірунечко моя єдина! Я так давно прохав тебе бути обережною, що боюся, чи не забула ти мого прохання. Отож нагадую, єдина. Дбай про гарний настрій. Не сумуй, не журись, не нудись. Дивись на мене і бери приклад. Я в гірших умовах за тебе, а «нічаво сєбє», як каже Віталь. Написав нині до нього, щоб разом їхати на Адес. Чи одписала ти п-ні Олені? Вона незадоволена тим, що ти не одповіла їй на лист. Напиши.
105
Погода у нас тиха і тепла, хвала аллахові (бога у нас, нема, лишень аллах). Я так боюся вітрів, бо вони тут страшні, особливо осінні. Як задме — не щодня ходитиму на роботу; ми вже так підігнали роботу, що лишається небагато і форсувати нічого.
Голубочко, напиши мені, чи гарні сорочечки для Юрка? За таку цікавість вибач мені: адже це перша дитина наша. Правда, вибачиш? Я тільки благаю аллаха, щоб воно було таке гарне, як ти.
Пора скінчити, а то ти осмієш мене, скажеш: ото дурний батько! не навчить й сина розуму.
Бувай здорова, серце моє, ясочко моя, квіточко моя наддесенська. Цілую тебе скрізь. Цілую оченьки, бровенята, устоньки, шийку і ручки. Не забувай свого куру-узенського в’язня. Пиши. Поцілуй од мене маму, наших і Лізу: вона теж наша. Правда, Лізо, чи ні?
Напиши мені, донечко, чи всі листи мої дістала, я їх нумерую. Це 15-й.
Яка у вас погода? Чи сухо? Чи холодно?
Бувай здорова. Не хочеться мені розставатися з тобою, та мушу, бо Мірау от-от надійде по листи. Ще раз цілую. Твій повік Муся.
^ТВ. Тютюну не можу замовити, бо тут не кришуть машинкою, а в папушках недобрий.
85.	До Віри Коцюбинської
24 — 29 жовтня 1896 р.	№ 16.
12 жовтня, 96. Куру-Узень.
Люба моя Вірунечко! Вчора було для мене таке свято, якого я давно вже не мав: дістав аж 3 листи од тебе. Твої листи так мені подобаються, ти про все так широко, докладно і ясно пишеш, що я кожен раз, читаючи твої листи, цілую мою милу жіночку за них. Останні листи трохи засмутили мене; не листи властиво, а Ліза. Я, бачиш, мало вірю в скорий поворот її з Петербурга; там, де замішавсь в справу амур, — годі сподіватися акуратності. А мені так хотілось би, щоб Ліза була з тобою весь час: вона хоч і боїться приймати, а все ж, як тямуща людина, могла б якнайкраще догледіти тебе до родин і по. Турбує мене, що не знаю, яка в Вінниці найкраща край-бабка. Треба, голубонько, аби ти яким-будь чином заздалегідь довідалась про це. Може б поспитати ради Зеленая. Все ж, як тобі, боронь боже, доведеться звернутися за радою до родин, щоб знати вже — до кого звертатися. Потішила ти мене своїм здоров’ям та нормальністю. Молодець, моя Віра, думаю собі, вона й вродить — жартуючи.
Друге, що зробило мені прикрість — це те, що потурбували Лізу і зробили їй прикрість, пославши до поліції. Мама ж добре знає, що поліція тут нічого не вдіє, бо вже мала раз таку справу, — значить взагалі не треба було звертатися до неї, — а головне посилати Лізу на прикрість, якої можна було сподіватися наперед. Третє — щоб вже збутися — це твоє обвинувачення в секретах перед тобою. Той телеграм — то якесь непорозуміння, в якому я найменше винен. Я не посилав жадного телеграму Богданці. Раз, на іменини Богданчииі, ми телеграфували їй, от і все. Я не відаю, серце моє, з якого джерела маєш ти звістку про той якийсь міфічний телеграм, тільки думаю, що в самому джерелі лежить помилка.
Жаль мені тої прикрої хвилини, що ти пережила, погано думаючи про наші відносини, а я так хотів би бачити тебе веселою, спокійною і щасливою. Я ж за це, рибочко моя, залюбки оддав би половину життя свого, життя такого привабного й дорогого, відколи осяяло й зігріло його сонечко моє — Вірунечка.
Ще одну нагадав неприємність: пошта, та далека пошта, до якої тільки раз на тиждень можна дістатися. Питаєшся про татар, чи не можна б через них діставати. На це я тобі відповім, що звід[с]и і поїхати нічим, бо в селі немає воза. Є тільки двоколесі арби, якими далеко не їздять. Довідався я, що звідси двічі на тиждень посилають на пошту, але хто ж? Поліція. Через такі руки я не хочу діставати кореспонденцію — і волію терпіти та чекати. Коняка ж окульбачена — 2 карб, коштує, а це для нас дорого. Я турбуюся (згадав про гроші), що ви потребуєте копійки і нічого про це не пишете мені. Може, треба вислати — я позичу і вишлю. Напиши зараз.
Зараз уявив собі тебе в капоті і так схотілося побачити тебе, як от дитині часом захочеться чого, до сліз. А мушу терпіти.
Питаєш про тютюн, голубко моя сиза. Ти вже певно дістала картку мою з проханням вислати 1/2 фунта тютюну, бо Альянаки обдурив мене. Поки що маю ще трохи і до посилки стане. Взагалі — живемо не погано, або краще сказати — увага наша так заполонена чимсь другим, що не звертаємо уваги на дрібні недогоди життя тутешнього. Харчують нас досі москалі — та й до кінця місяця харчуватимуть, мабуть, бо на куховарку — даремна надія. Маємо на обід щодня борщ з бараниною і з перцем — такий вже смак у менонітів — та баранячу печеню, бодай не згадувати. Вранці п’ємо какао, а ввечері їмо яйця, сир і навіть суху ковбасу! Чого ж більш? Прачки так-таки і не знайшли. Мусив зібрати найпотрібніше хустя й послати до Алушти до нашої таки прачки. За тиждень, як їхатимуть на пошту, — привезуть. Робота на виноградниках у нас кипить. Вже починаємо жахатися, що як погода потриває, не стане нам роботи. А погода як на те — добра. Тихо і тепло. В хаті +16°. Вчора тільки й сьогодні такий туман густий пре з моря, що сусідньої хати не видко. Але тихо і тепло. Татарські виноградники вже обдивилися, лишаються ще вин[оградники] Княжевича в Кучук-Узені та тут панські. Коли б швидше, а то хоч за втомою і гарячковою роботою і не помічаєш, як тяжко отак жити, зате хвилини свідомості бувають дуже важкими. З такою радістю стрічаєш кінець дня, що аж соромно стає.
Я, голубко, почуваю себе добре, здоров зовсім. Тільки втомлюємось дуже. О четвертій кінчаємо обід і мусимо лежати до 6 — 7, а потому лягати спати о 10, аби спочити, набрати сили й бути готовим до роботи на другий день. Тож не здивуй, що так небагато пишу тобі.
Живемо так одноманітно, що вже далі йти не може. Вражень — жадних. Робота, обід, сон... Сон, робота, обід... В антрактах думка буяє десь вдома, коло Вірунечки — і солодкою буває лише хвилина, що вже минула. Тільки й свята — п’ятниця (мов у татар): посилають на пошту. Вчора, окрім твоїх листів, пошта принесла мені «Зорю» та лист од Вороного. Про це завтра, а нині — 11 година вечора й пора спати. Коли б хоч приснилася Віра. На добраніч, серденятко моє миленьке. Цілую очки.
13 жовтня. Сьогодні неділя. Туман наводить сум. Кожен з нас сидить в своїй хаті замкнувшись. За весь день може десятьма словами перекинулись. Не говориться. Я писав цілий день листи. Написав до Комарова в справі «Шляхти». Питаюся, чом мовчить і не пише. Одповів Вороному і Німцевичам. Лист Вороного весь наповнений
галицькою політикою. Схотілося всім партіям з’єднатися та виробити програму для спільних виборів. (Тільки барвінщуки були на боці). І от зараз на тих зборах радикали заявили, що нічого спільного з москвофілами не мають і на жадну роботу з ними не підуть. Опозиціоністи роман-чуківського табору збрехали, сказавши, що в акції виборчій будуть виступати тільки яко окрема народовська партія, не бажаючи дратувати ані москвофілів, ані радикалів, але річ певна, що з москвофілами вони утворили потайну згоду. Вахнянин говорив якусь промову в парламенті Віденськім, і говорив так, як каже Вороний, мов зрадник і Юда. Стоячи на становищі польських панів, каляв все, що е кращого і чесного у радикалів і народовців. За те посипались до нього телеграми з різних кінців Галичини з прокльонами та лайками. Барвінський чує, що під ним грунт усувається, і збирає собі яку-небудь партію, хоч би клерикальну. Словом — горох з капустою, нічого не розбереш, що там діється. Кипить, мов в горщику. Прохає Вороний, аби дати що-небудь до «Життя й слова», а також нагадує, що чекає на фотографію од мене. Тобі низенько кланяється. За літо він був в Ростові, Каїеринодарі, Новоросійську, Анапі, Харкові та 8 день пробув у Києві. Про киян нічого не пише.
«Зоря» мало цікава. «Не той став» в слідуючому числі скінчиться, хвала богові. Нудне, як і спочатку «Бобо», оповідання галичанина, неможлива дурниця. Навіть іскорки таланту не помітно у автора. Співомовки Рудан-ського, деякі масні дуже, за ними йде вірш Уляни Кравченко — «неудобочитаемый». Критика Кримського на казку Франкову і посмертна згадка про брата нашого Ол. Кривка. Писав, здається, Липа, під псевдонімом І. Січовик. От і все. Патрет Кулішихи (Ганна Барвінок) — та водоспад на Буковині. Хроніка нецікава. Ще лиш одно число «Зорі» дістану тут — 20, а 21 пришлють вже до Вінниці.
Забув: Сивенький прислав «Земский сборник» № 7 та «Журнальн[ые] постановления» за р. 95. В збірнику є цікава стаття про флору болотну в Чернігівщині яко-гость А. Ракочі, а в «Постановлениях]» про домашній промисел в Чернігівщині. Голубко моя! Чи ти ще пам’ятаєш наш план щодо роботи над домашн[ім] промислом на Вкраїні? Я не забув — і радію кожному придбаному матеріалові. Щось ти обіцяла написати до Лисенка про
матеріали, та й забула. Ну, хай потому, як будеш вільніша.
А як твоя стаття про ацетилен? Чи пишеш? Мені дуже цікаво знати про це. Твої праці всіх зацікавили, як в Галичині, так і тут, і я дуже радію за мою кохану авторку. Сподіваюся, що вона колись утне щось поважне і гарне навдивовижу усім. А я, моя любочко, не знаю гаразд, чи почну що для «Ж[иття] і сл[ова]». Ніколи, а головна річ — не свіжі сили, що певно відіб’ється на роботі. Може, краще відкласти на Вінницю, де я буду спокійнішим і бадьорішим. Листи до Сивенького і до киян напишу теж з дому вже. Хочу попереду побачитися з Віталем та порозумітися з ним і порадитися. Та й чекаю відповіді з Києва на останній лист мій. Не турбуйся, голубко, я обережний — і ні собі, ні справі не пошкодю.
Добре, що ти маєш польські книжки, тільки жаль, що такий малоцікавий автор попався тобі. Вільчинський писав давно вже, він не з кращих письменників, хоч і у нього є нічогенькі речі, особливо гумористичні, напр., «Dia dobra dzieci», «Pamigtniki plotkarza», «Woly ro-bocze» і др., вже як я приїду — сам виберу тобі що краще. А тим часом вчися читати. Прочитай Міцкевича, особливо «Пана Тадеуша», здається, том ІІІ-й. Дуже гарна річ.
Читай, пиши, гуляй — тільки не турбуйся, не сумуй, не кисни: настрій повинен бути у тебе добрим, це тобі дуже потрібне. Попрохай од мене і наших, щоб не киснули, не охали, та не настроювали тебе. Нічого такого вже дуже погапого нема, все якось буде, якось зробиться. Не забувай мого прохання, серце моє єдине, втіхо моя, жіночко моя хороша. А тепер до завтра, бо втомився, пишучи цілий день. Цілую тебе й пригортаю до серця.
14 жовтня, понеділок. Почали роботу у Княжевича. Виходила на роботу стара паня-«генеральша» та її синок «чиновник особ[ых] поручений] при губернаторе]», «почетный мировой судья», «помещик», пшют, дурень etc. Все воно таке несимпатичне, таке дурне, невиховане, псевдоаристократичне. Не знає навіть елементарної ввічливості. Не питаючись, чи розуміє хто з нас по-французьки, говорить з сином тільки на цій мові. Я вже на
демонстрацію хотів заговорити по-молдуванськи до бонзи, але дав спокій, бо не варто. Гвалтом прохали па обід. Нині якось викрутилися, а завтра таки підемо, хоч і не хочеться. Якась дурна делікатність причепиться часом і не можеш одмовитися зробити те, що не по душі. Аж злість бере. Треба завтра натягати свіжішу одежу, прасовану сорочку й слухати за столом всякі нісенітниці з уст «ея превосходительства». Та цур їм! Шкода на них часу й паперу.
Коло 12-ї туман зник і запекло сонце. А на душі і досі туман. Так чогось невесело, недобре так. Ніяк не можу звикнути до самотнього життя, воно просто гнітить мене. Давніш, ще за часів парубкування, здавалось мені, наче у мене вовча натура, потребуюча самотини; тепер, закутавши розкоші товариства рідної душі, не переношу пустки. Кожна година здається мені вічністю. Час так лізе поволі — як ніколи. Викликаю всю енергію свою, щоб що-небудь робити і не киснути. Берусь за читання, але воно скоро докучає. Часом радієш втомі. А цього добра знов побільшає. Показалося, що ми переборщили, хапаючись швидше скінчити роботу, — і у нас не стане роботи тут до кінця місяця, бо погода й не думає псувати[ся]. Тож, певно, оглянемо виноградники ще в с. Улу-Узені, верстов 12 — 15 звідси. Ходити далеко буде дуже, а що ж зробиш. Як буде погана погода — вітер, наприклад, я не піду туди на роботу, а поїду. Найму собі волову двоколесу арбу, і на цьому скриплячому інструменті поїду на роботу.
Забув тобі розказати, що несподівано дістав листа од пані Німцевички. Чудна паня! Прохає довезти з собою, як буду їхати до Ялти, знайому її — Ремньову, ту саму, у якої вона раяла нам кватиру — на базарі — пам’ятаєш? Мусив написати їй, що навряд чи зможу це зробити, бо з Алушти гадаю вирушити мальпостом — то як же я її підвезу? Німцевич з жінкою обіцяє приїхати 31 с[ьо-го] м[ісяця] до Ялти, щоб побачитись зі мною. Я прохав його привезти угорського вина, хочу взяти додому.
Чом ти, серденько моє, не напишеш мені, чи купила ванну — чи ні? Де ти купаєшся? Чи в теплій хаті, чи не дме часом з дверей? Гляди мені — не застудись, бо тепер всяка застуда пошкодить двічі. Якби я був тепер з тобою, не дав би я тобі застудитися, не дав би сумувати, скучати, турбуватися. Правда, сподіваюся на маму: вона тебе догляне замість мене. А ти гляди мені, доню, не розсипся без мене, а то буду гніватися. Почекай вже на Мусю.
Ну, цілую тебе й Юрочка сердечно. Не забувай на мене, пиши мені частіше, хоч по кілька слів, аби я знав, що з тобою і як почуваєш себе. Я твоїх листів дожидаю завше, як сонечка, як єдиного мого щастя отут на чужині. Цілую тебе ще раз, ще і ще. Без краю. Кохаю тебе, моя рідна. До завтра!
15 жовтня, вівторок. Слава богу, минув ще день оден — і до того день не з приємних. Обідали у Княжевичів. Було велике товариство: 6 чи 7 старих панів, що тільки й розмовляють про Ніццу, Рів’єру й Париж, військовий з генерального штабу з блідою у всяких розуміннях жінкою й ми. Льокаї в фраках, брудних манішках і засиджених мухами білих краватках. Голені й криволиці. Все претендує на шик — а пригадує другорядний ресторан. Обід: борщ з кашею, голубці, курчата й солодке. На балконі кава з лікерами — і безконечні розмови про закордонні вигоди й приваби, причім так, немов ненароком, згадується про князів, графів та сенаторів — знайомих. По хаті літає нудьга. Всі такі нецікаві: наперед знаєш, хто що скаже. Здається, що всіх уже десь бачив, знаєш, такі всі звичайні, ординарні, без ясної фізіономії. Прохали й завтра приходити на обід, та мені не хочеться і, певно, не піду.
Од дурних розмов, вина, шартрезу і кави розболілася голова. Так добре б прокататися тепер на човні, освіжити голову. Лихо, що немає човна тут, хоч пройдуся по дворі. Погода незвичайно гарна. Ціле літо не було такої погоди. Тепло, навіть душно буває, тихо й хороше.
Знаю, що скривишся, коли скажу: бувай здорова на сьогодні, бо більш не можу писати. Та що ж подію, коли голова болить і навіть якої-будь думки не витисну з дурної голови. Не гнівайся ж. Пишу хоч скілька слів. Цілую тебе, рибочко моя, доленько моя ясна!
16, середа. Добривечір, голубко! Пишу ввечері, тому так і вітаю. І знов не минула нас нині лиха година: тільки що збиралися закінчити роботу, одійшовши наперед далеко од дому, як біжить лакизка з проханням на обід.
112
М. Коцюбинський, В. Самійленко, Б. Грінченко та ін. Фото 1898 р.
Хоч-не-хоч, мусили йти. Сьогодні я вже почував себе краще: вже знав, чого мені від кого сподіватися — і хоч сам розмовляв мало, але зручними репліками розворушив товариство і дізнався од кожного, чого тільки мені треба було, щоб краще з’ясувати фізіономію бесідників. Скільки там гною, сміття й всякої гидоти, якби ти знала, моя мила! Раби і підніжки всякої влади, палять фіміам навіть земським начальникам. Хоч би тобі одна благородна думка, хоч би одно людське слово! Анічогісінько.
В бібліотеці, повній старих книжок, висять патрети поважних предків; дивляться вони розумними очима на виснажених нащадків, що не тільки не заклали нової бібліотеки, а навіть стару оддали мишам на сніданок. А нащадки бавляться: збудували в парку літній театр і під час вистави пускають татар постояти оддалік од «благородної публіки», а для порядку закликають десяцьких і урядника!!
Вибачай, серце моє єдине, за те, що спинив твою увагу на таких поганих людях: це має дві причини: 1) у мене нема нині других вражень і 2) вийшовши з такого морального смітника, з хліва такого, мені хочеться спочити душею коло моєї чистої, хорошої Вірунечки, і тому-то я ділюся з тобою своїми враженнями та своїм обуренням^..]
Зі всього такого поганого — зверну на гарпе, на погоду. Просто дивно, яка у пас осінь. Властиво — жадних прикмет осені нема: скрізь зелено, море тихе й блакитне, на небі — ні хмариночки, а тепло так, що всі ходять по-літньому. Вдень припікає — таки добре, немов літом. Коли б потривала погода весь місяць, бо як згадаю торішній осінній вітер, то аж страх обіймає.
Голубко моя сиза! Хочу тебе поцілувати. Я вже забув цілуватися, не вмію. Доведеться тобі вчити мене, скоро ти ще пам’ятаєш цю науку.
Завтра кінчаємо у Княжевичів. Позавтру їдемо (не йдемо, а їдемо) в Улу-Узень, де в суботу закінчимо роботу. Відтак — 3 дні свят, а там робота в Куру-Узені, а там подалися на Алушту, а там до Адесу і до моєї коханої донечки. Коли б швид[ш]е.
Цілую тебе й пещу, дитино. До завтра, серденько! Побажай мені доброї ночі.
З М. Коцюбинський, т. 5
113
17, четвер. Місяць минуло од твоїх іменин, а здається — вік цілий. Так мені нудно, так нудно без тебе, що мало вже не плачу. Усе дивлюся на календар — і тих 2 тижні, що лишилося до 1-го — видаються мені неможливо довгими. Коли б уже хоч до Адесу дібратися — все б уже легше було. З Адесу я тобі телеграфую, коли саме приїду, так що Ви не лякайтеся телеграму.
Тільки що дістав лист од Віталя з Судака: привіз москаль з його партії. Лист порожній, без змісту: прохає примірник Євангелія та каже, що сими днями дістав од Андрієвського відкритку з Басарабії. Пише, що не матиме посади на зиму. Згадує про Галинку: мале починає вже балакати (щось швидко дуже!), через що Віталь прохає знайти йому з-під Вінниці дівчину літ 14 — 15. От і все.
Я такий радий, що завтра дістану од тебе листи. Серце моє! Якби ти відала, як я упиваюся ними, просто стаю божевільним і в той вечір, як одбирається пошта, не тямлю себе од радощів.
Як твоє здоров’я і самопочуття? Пиши, рибочко, не забувай мене. Цілую тебе міцно, довго і найсердечніше. Поцілуй од мене маму і всіх. Я здоров зовсім.
Бувай здорова і сподівайся скоро побачитися. Ще раз цілую, ще й ще. Твій повік Му ся.
86.	До Михайла Комарова
25 жовтня 1896 р.	13 жовтня, р. 96. Куру-Узень
(пошта — Алушта, Тавр[ической] губ[ернии]).
Вельмишановний Михайле Федоровичу!
Так довго не дістаю від Вас одповіді на мій останній лист, що вже гадаю, чи не пропала часом посилка («Шляхта», комедія), а разом з нею й лист. А тим часом я, а ще більше автор комедії — Єремієв, нетерпляче чекаємо на Вашу ласкаву відповідь й поміч в звісній Вам справі.
Коли Ваша ласка, звістіть мене незабаром, що сталося з «Шляхтою», чи є надія, що вона попаде на сцену, та чи варто посилати її до цензури. Мені вже хотілось би так чи сяк заспокоїти зрозумілу цікавість авторову.
114
Дуже і дуже приємно мені було побачити патрета Вашого у «Зорі» та почитати хоч коротеньку біографію Вашу, написану Кримським. Читачі «Зорі», знайомі з попередніми працями Вашими (між ними і я), давно вже бажали побачити поличчя Ваше поміж кращих та найбільш заслужених працівників на полі вкраїнської літератури. Отож — дай Вам боже ще довгих, щасливих і корисних для Вкраїни літ життя!
З новин — може для Вас і не новини вже — маю межи іншими ось які: Лукич писав мені, що безповоротно одмовляеться од редагування «Зорі» з початком р. 97. Варто б вплинути в справі виборів нового редактора в такий спосіб, щоб ним (редактором) була людина, близько стояча до нас, українців, а то як виберуть якого «запеклого» галичанина, а він як схоче «чистити» мову вкраїнських письменників, то до «Зорі» рідко хто й писатиме звідси, через що вона багато втратить.
Тимченкові цензура дозволила друкувати «Словни-цю» — і перший том (А — О) друкується вже. В Києві вийшла повість Левицького «Не той став», що саме тепер друкується в «Зорі».
Чи читаєте «Житє і слово»? Я дістав уже 3 книжки; цікаві.
Живу тепер за 25 верстов од Алуніти, в глухому татарському селі — і бідую. Жінка — от уже місяць минає — подалася додому. 1-го або 2 падолиста вирушу й я додому через Адес — тоді побачимося, а поки що все ж прохаю Вас написати мені в справі комедії Єремієва.
Що у Вас нового й цікавого чувати? Як здоров’я Ваше?
Родині Вашій засилаю сердечне привітання.
З високим поважанням щирий М. Коцюбинський.
87.	До Віри Коцюбинської
31 жовтня 1896 р>	19 жовтня, 96.
Куру-Узень.
Голубко моя єдина, спасибі тобі. Я так зрадів, діставши від тебе аж 3 листи: два в ковертах, а один в посилці. Чула моя душа наче, що буде посилка (ну й користолюбна душа, подумаєш певно), і я дав Пенерові пленіпотенцію заздалегідь. Все дійшло дуже добре. А добра ж, добра!
Ковбаси і квітки, тютюн і коверти, мило і сало! Ціла крамниця у малому містечку. Не знаю, за що почати дякувати тобі, серденько моє; все прийшло так в пору. І тютюн (останню папіроску викурив), і закуски (не було чим повечеряти), і мило... Цілую тебе, голубко, сердечно.
Дуже радий, що ти зверталася до акушерки та що вона знайшла все нормальним. А все-таки випиши Лізу, якось спокійніше буде. Не сумуй тільки, голубочко моя, не тужи: коли я читаю про таке, мені аж серце крається. Я ж скоро приїду, здоровий і веселий, скоро вже обійму, пригорну і поцілую мою милу Вірунечку.
З Куру-Узеня виїду, певно, 31-го, а з Ялти не знаю коли, бо з 1-го пад[олиста] пароплави ходять вже по зимовому розпису. Відпливу першим пароплавом — і коли 1-го — то 3-го можу бути вдома, а коли пізніше, то на дня 2 — 3 по тому. З Адесу телеграфую тобі, а може, з Ялти ще.
Пишу тобі нині дуже мало з двох причин: 1) вже 2 дні приходимо додому о 5-й годині увечері і робимо по верстов 35 чи більш. Нині субота, а вернулися з роботи по 5-ій, Нині скінчили Улу-Узень і дуже раді, бо досі була гарна погода, а тепер саме (10 година вечора) пустився дощ. Натомилися так, що аж схудли за ці два дні, все болить, кожна кісточка, і коли б не друга причина (завтра москаль біжить до Алушти раненько, вдосвіта) — то не спромігся б написати до тебе нині і кілька слів, такий змордований. Але здоров, не застуджуюся.
Маємо 3 дні свят і з середи почнемо обдивлятися панські виноградники в Куру-Узені, які, напевне, закінчимо до 1-го. Ходити близько.
Годують і досі москалі. Обридло вже, та й на шлунок не дуже добре. А проте байдуже: скоро додому.
Опріч твоїх листів дістав тільки 1 лист: од Перебенді. Лист штучний, я б такого не зумів би написати, ба й переказати не можу, бо на 3-х сторінках знайшов лиш одну новину: погода в Києві досить добра!..
Прислали «Естествознание] и географ[ию]» № 7. Мало цікавого. Другим разом подам зміст.
Серце моє, ясочко! Прошу тебе, на все — будь тепер обережною, не пошкодь собі чим, не обтяжай шлунка, не турбуй себе сумними думками. Коли досі все було нормально — - то, можна гадати — й скінчиться нормально, аби ти тепер не стала на перешкоді тій нормальності. Кожен раз
згадай, серце моє, що від твого вчинку залежить спокій і щастя наше. Я так рвуся додому, що весь час мов у гарячці. Хочу себе заспокоїти тим, що маю жінку розумну і що вона не зробить нам лиха. Вибачай, єдина дитино моя, за куций лист на сьогодні: москалі лагодяться спати і Пенер стоїть над душею. Кохаю й цілую тебе сердечно, твій Муся.
Наших поцілуй всіх.
88.	До Віри Коцюбинської
1 листопада 1896 р.	20 жовтня, р. 96.
Куру-Узень.
Нині знов дістав од тебе листа, Вірунечко моя кохана. Радості моїй не було кінця, хоч і переболів душею, читаючи те місце, де ти пишеш про свої нерви і смуток. Єдина моя! Дружино! Не турбуйся, не сумуй, голубонько. Посилаю на пошту, кожен раз при оказії — і якби ти знала, як мені самому важко так рідко посилати тобі листи й так рідко діставати од тебе! Клену-проклинаю цю пустиню без пошт й без всяких (сливе) засобів комунікації. Завтра наймаємо вже Плєта, щоб одніс листи на пошту, але можемо позволити собі на такий спосіб тільки дякуючи 3-м святним дням, бо в неділю, наприклад, не можна ганяти людину так далеко: за робочі дні всі так наморяться, що й з хати вилізти од втоми трудно. Годись, коли можеш, голубонько моя, з сумним фактом.
Всі твої листи — і той, де пишеш про приїзд Лізин, — дістав. Здається, кореспонденція не пропадає. Цей лист — 18-й, чи всі дійшли до тебе?
Вчора писав тобі і послав через москаля простим листом, а в п’ятницю вислав рекомендованим.
Сьогодні пропав у мене день, як колода лежав без руху. По вчорашній подорожі все так болить, я весь такий сколений тими колючими перелазами, що вчора 60 раз мусив перелазити через них! Читав лиш газети. «Крьім-[ский] вест[ник]» і «Русск[ие] вед[омости]» приходять теж раз на тиждень — 14 чисел: треба ж усе проковтнути! Надвечір встав трохи бадьорішим і з таким апетитом підвечіркував вінницькими ковбасами та дякував тобі, голубко, й так мені весело стйло, що аж дим з папіроси од тої
веселості жвавіше закрутився по хаті. А тут і листа твого принесено. Зараз же, щоб не забути, одповім тобі на питання й ради твої, хоч знаю, що вийде горох з капустою, так ті відповіді будуть перемішані. Отож маєш: сплю нічого собі, особливо коли не дуже натомлюся. Лягаємо о 10-й годині, а о 6-ій встаємо вже, бо о 7-й виходимо на роботу. 8 годин доволі спати, вдень не доводиться, та й ніколи. Хустя досі не бракувало мені; раз оддавав до прачки в Алушту, а тепер випере, що потрібніше, — Плєт. Примус, певно, куплю в Адесі, бо справді це річ потрібна. Він хоч трохи чадить, але дуже мало. Бонзиха пише, що здорова, тільки схудла, собі на радість. Присилала якось бонзі книжки («Вестн[ик] Европы») — а я й скритикував посилку, що в ній нема цукерків. Бонза й доніс про мою критику, в результаті чого — обіцянка прислати цукерків в другій посилці. Завтра бонза сподівається дістати посилку — і в ній цукерки.
Разом з твоїм листом дістав нині ще два листи: од Єремія та од Ліхнякевича. Обидва не цікаві. Єремій лишається, здається, в Москві на якійсь кращій посаді «оса-ули»; про комедію пише, що покладається цілком на мене: роби — що хоч. Не мала баба клопоту, та й... і т. д. Це я жартую. Ліхняка напала апатія вже. Не пише про ляхів анічогісінько. Що ж більш пише? Сам себе питаю — і не можу собі одповісти, бо в листі, опріч паперу та чорнила, нічого нема. Обидва уклоняються тобі, а Ліхняк, правда, ще й дякує тобі, що працюєш на «ниві письменства вкраїнського».
Обіцяв вчора подати тобі зміст «Естествознания» — та й не знаю, чи варто. Скінчено про антокіан. Два переклади: «Проблемы ботаники» — і «Заметка из истории океанов», останній зробив твій Павлов. Далі якісь ботанічно-сибірсько-географічно-педагогічні дрібнички. Цікавого мало. Передивишся сама.
Пожаліюся тобі хоч, донечко моя єдина, бо й кому ж пожалітися? Так болять мене ноги, що аж докучають. Ще не спочив. Завтра вже певно нічого не болітиме. Лягаю рано спати, щоб одною кулею двох зайців забити: закінчити день і спочити.
Якось змарнувався у мене нинішній день. Читав газети, а по обіді ходив над море наймати човен. Потому сподівався пошти (а тоді нічого не можу робити, так нетерплячка обхоплює мене), а не діставши од Віри листа,
з горя взявся варити картоплю в мундирах до сала і з кожним шматочком сала згадував Вінницю й все дороге там для мене. Повечеряв добре.
А, бодай йому: Пенер прийшов по лист, бо москалі лягають спати, а завтра вдосвіта мандрують на Алушту.
Цілую ж тебе, серце моє кохане, без ліку. Давай очки, бровенята й устоньки, мої хороші смачні устоньки. Коли то вже насправжки поцілую їх?
Пиши, голубко, як твоє здоров’я? Дбай про настрій, він у тебе повинен бути добрим, бо Юрок все почуває.
Цілую ще раз міцно, міцно.
Твій повік Муся.
Маму і всіх поцілуй од мене.
89.	До Віри Коцюбинської
2 листопада 1896 р.	№ 19.
21 жовтня, 96.
Куру-Узень.
Рибочко моя! Не дістав я нині од тебе нічого, хоч і як сподівався. Так мені гірко стало, от як тобі часом при таких же умовах. Потішаюся лиш надією дістати завтра листа од тебе, голубко моя мила. Так мені пощастило, що на сьому тижні вже четвертий раз посилаємо на пошту: кожен раз приносять з пошти оповістку на грошовий лист кому-небудь з менонітів, от на другий день вже й біжить хто з москалів на пошту, а я, дізнавшись, зараз за перо й бесідую з моїм щастячком, з моєю Вірунечкою. Дістав нині лиш одного листа — од Панича. Чудний, адресував на Алупку, тож лист блукав по всіх усюдах, був і в Біюк-Ламбаті, і врешті дістався до Алуніти.
Бідний Панич! І не їсть, і не п’є, і не спить, а все коректує свою словітицю, по 5 корект держить нещасний! Вирахував мені детально, що коштуватиме видання першого тому. Результат — 800 кр. Жаліється, що з рухомого фонду нічого взяти не можна, бо сими днями приїздить Боржковська (коли ж вона врешті приїде?) і буде отворе-но крамницю (якби не Борж[ковсь]ка, то й крамниці, здається, не було б). На крамницю піде весь нерухомий фонд, а його мов кіт наплакав — 75 карб, (лишечко!), бо сього року зроблено значні видатки: часописи, книжки (ЗО карб.) і позичено людям коло 58 карб.
119
Про нелад поміж киянами пише, що нічого такого страшного нема. Так, дехто прошпетився. Микола, наприклад, та Андрій. В чому справа — не знати з листа. Обурюється на Віталя. «Віталь, каже, був улітку в Адесі тиждень цілий і яко громад [ський] голова не почувавсь до обов’язку зайти до Тараса, ні запросити його навіть до себе: де ж його цікавість справами? Загруз в філоксеру і знати нічого не хоче. Що се — зневір’я чи брак на карність? Чи се ми починаємо обростати буржуазністю? Чи се не наводить на думку, що йому більш до серця філоксера та заспокоєння тільки власних потреб, ніж наша народна справа, яка, значить, не є потребою його душі, серця й думки?»
Панич думав, що в київських непорозуміннях (які вони — й досі не знаю) винні потроху усі, але гадає, що все перетреться і вийде на добре. Кияпи переконалися, що стоять значно нижче своїх засад і проводирів, що поставили собі, а се може направити їх па добру стежку. Лист, на превеликий жаль, ані на волосинку не виясняє для мене справи.
Папичева жінка тільки сими днями повертає до Києва.
Тільки що був у нас Княжевич. Запрохав нас на спектакль в четвер*. Що ж, треба піти та подивитися, все ж якась забавка буде.
Думали нині поплисти човном в с. Туак, за 6 верстов звідси. Море чудове, тихе, та лиш біда в тому, що не знайшли вільного баркаса. Княжевич, почувши про це, збирається повезти нас туди кіньми.
Прислала бонзиха цукерків. Бонза зараз допався і строщив за одним заходом півкоробки. А цукерки погані, препогані. Навіть в Вінниці у нас кращі. Певно пожалувала гроші пані бонзиха або й в цьому не тямить смаку. А бонза жує та хвалить.
Читаючи твої листи, я аж жахаюся, скільки у тебе роботи через того кап... ні, коханого Юрка! Чи не занадто, серце? Чи не мучиш ти себе тою роботою? Хай може потому вже дещо пошиється й без тебе, аби ти себе не мордувала. Краще гуляй більше, тільки не застуджуйся. Одягайся тепло, бо тепер погода капризна. У нас тепло, в хаті менше 15° не буває. Тільки вчора й нині крапає часом дощик. Тихо. Я взагалі так не люблю й боюся застуди, що бережуся й здоров цілком. Та й умови роботи тепер будуть у пас кращі — - і застудитися трудніше, Не
бійсь, приїду додому здоровим, аби застав всіх здоровими. Глядіть же мені.
Цей лист дійде до тебе певно 26-го. З 26 не пиши мені вже на Алушту, а коли хочеш, пиши через Боровичку, на її адресу: (Старо-Портофранк, д. Юрченко, 32). Як приїду до Адесу — застану там листа од тебе. Я ще тобі писатиму 25-го, а потому не знаю, чи варто вже, бо щоб мій лист не довелось самому ж одбирати в Вінниці. Побачу. З Ялти чи з Севастополя, чи з Адесу телеграфуватиму, що виїхав уже. Телеграм не лякайся, значить.
Боже, коли б уже звідси, коли б уже! Так мені хочеться бути вже біля тебе, так я вже змучився тою самотою, так мені дорого коштує розлука ота! Особливо, коли знаєш, що й тобі без мене не дуже солодко, що ти потребуєш рідної й близької душі. Ну, не будемо журитися: вже не довго. Чи не купити тобі чого-небудь в Адесі? Напиши, серце моє, а поки що — цілую тебе, зіронько моя ясна, виціловую скрізь. Будь мені здорова й весела, не застуджуйся, не муч себе роботою, спи добре й гуляй та сподівайся Мусі, що тебе так щиро, так добре кохає. Цілую жінку й сина. Всіх поцілуй од мене.
90.	До Віри Коцюбинської
3 — 5 листопада 1896 р.	22-24 жовтня, вівторок.
Єдина моя дитино!
Пропав у мене якось нинішній день. То листи писав — межи іншими до Лукича, — а це, як знаєш, для мене річ неприємна, потому їздили в море під вітрилом. Зо 2 години довелося чекати, поки приладнають судно, здорове, нове судно турецьке, привезене з Царгорода. Спочатку море було спокійне, а як од’їхали верстов 15 в море, знялася хвиля, і нас почало гойдати. Гарно було дуже, тільки зі мною трапилася оказія: морська слабість. Перший раз на віку дізнався, що то воно таке, хоч доводилося їздити й в бурю. Правда, за 5 хвилин я вже зовсім оправився і навіть краще мені зробилося, так що з приємністю пробув у морі 3 години. Потому, як наблизилися до берега, показалося, що трудно пристати, бо велика хвиля. Отут-то було й цікаво. Закликали людей, москалів кордонних, наші турки пороздягалися та вискочили в море і ледве-ледве ви-тягли на берег. Ми з бонзою щасливо вискочили, користуючись хвилиною відпливу, так що й ніг не замочили.
Уявляю собі — як мама довідається про це, зараз почне охати! Ах! Як можна, небезпечно, а тим часом небезпечності й найменшої не було, бо судно таке, що й море переплисти на ньому можна, та й перепливали вже турки.
Більше не поїду, бо дорого: за три години взяли у нас З карбованці, по 1.50 з кожного. Мене вже й сумління мучить, що позволив собі таку дорогу приємність, коли ж так хотілося хоч раз вибратися в море, так кортіло, що я вже не витримав, серце моє.
Вечір так збіг неспокійно, бо хоч і читав свою психологію, а проте частенько одривався та вибігав дивитися, чи не йдуть москалі з пошти. Мали прийти о 6 годині, а вернулися по 10-ій. З великою нетерплячкою очікував листа од тебе, зате ще з більшою приємністю дістав його.
Я такий щасливий, що ти здорова й обережна. Розумну й добру жінку маю, сказав я собі, прочитавши лист, а на питання твоє: «чи кохаю?» тільки осміх[и]увся, але коли б ти могла побачити той осміх — не питала б уже, а лиш поцілувала.-
Кохання моє! На добраніч тобі, бо вже початок 12-ї, треба лягати, бо завтра — робота. Цілую тебе щиро, дружинонько моя люба.
23, середа. Ще раз перечитав твій лист: я часто роблю собі таку приємність. На душі легше стає, коли одірвешся думкою од цеї пустині, де все для тебе чуже й непривітне. Так мені докучив той Куру-Узень, виноградники, татари, сморід в селі й бонза, що все стає несимпатичнішим, коли придивишся до нього ближче. Такий він мертвяк, такий грубий і дуже грубий егоїст, закоханий в себе, що дуже нагадує щедрінівську «торжествующую свинью». Я все частіш і частіш тікаю до своєї хати, аби не бачити тої неохайності, в якій він живе: з хати своєї зробив свинушник і, лежачи на ліжку з задертими ногами, серед запльованої й засміченої хати, реве не своїм голосом [...] пісні. Ну, такий, як був в Біюк-Ламбаті, а то ще й гірший.
Та хай йому абищо! Добре, що не в одітій хаті живемо.
Нині почали останній (панський) виноградник. Мусимо робити поволі, тихо, щоб стало до 1-го. Ходитимемо тепер двічі на роботу, щоб більш виходило часу, бо якби
робили нормально, то лишилось би зо 2 дні вільних од роботи, і тоді що хоч роби, хоч переїзди в друге село. Погода у нас починає псуватися. Ще вчора було тепло, як літом, і ясно, ані хмариночки, а нині повіяв холодний вітер, хмариться й накрапає дощик. Та вже тепер байдуже: коли треба — й за два тижні встигнемо скінчити. Ходити близько. Почуваю себе добре, здоров цілком.
Прохаєш, серденько, змалювати тобі мечеть й балкон наш. Не знаю, чи вдасться: з мене маляр поганий, а тут ще й холод починається. Якщо змалюю, пришлю, вже як буде, так буде, аби ти знала, що в нас щодня перед очима.
Дістав вчора кілька слів од Німцевича. Обіцяє 31-го чекати на мене в Ялті коло мальпосту. Дуже буду радий побачитися з ним.
В п’ятницю, 25-го, нарада в нашому комітеті. Боїмося, щоб не було яких реформ по наказу з міністерства. А то як скажуть: «годі вам зимою сидіти, згорнувши руки, їдьте-но на яку станцію залізниці обдивлятися лози», тоді буде зовсім погано. Ну, та вже як там буде, а я поїду додому, візьму «отпуск», а потому заслабну, або як пораджу собі. А може, все буде по-старому. Не знаємо.
Ну, до завтра, моє серденятко. В п’ятницю, певно, знов дістану од тебе лист і вже наперед радію й наперед дякую тобі, ясочко моя, радосте моя єдина! Цілую тебе, милую, пригортаю до серця. Будь мені здорова й весела!
24, четвер. Добридень, Вірунечко!
Нині йду на роботу і стрічаю... Соломоновського. Пам’ятаєш таке замліле кошеня — служив у Мілютіна в Сімеїзі і бував у Німцевичів? Він тут, в Куру-Узені, виноробом і управителем вже 3 місяці. А я, маючи тут знайомого, й не відав про це. Дуже зрадів недавно спечений винороб тій стрічі. Запрохав нас в підвал — і тут ми начастувалися. Мені ще нічого, а от бонза заслаб навіть, й на роботу по обіді не зміг піти. Тепер поправляється.
Нині так холодно, такий вітер... Не йдемо навіть на спектакль, та й певно й не буде його, бо театр літній. А як пропустимо — теж не біда, не багато втратимо.
Треба буде, як прийде Соломоновський, здерти з нього дещицю в карнавку, а то вона дурно хліб їсть, лежачи в чемодані. Од твої присипки (572 к.) — не прибуло ані шеляга. Здеру з Німцевича, з Віталя та ще, може, з декого.
123
Дуже я не радий холодові. Мушу натягати теплу сорочку, чоботи з халявами, а завтра доведеться й пальто взяти, хоч шкода мені його таскати по виноградниках. Що б то почекати холоду ще з 10 день, та й би я додому вже приїхав за тепла.
Межи винами куру-узенськими е одно дуже добре солодке вино — Lacrima Christi. Дурний дідич не продає пляшками, а то конче привіз би хоч пляшечку на спробунок. Тільки що прочитав написане і осміхнувся: так тут помішані і холод, і вино, і тепла одежа — що нагадує вінегрет. Та правду мовити, і в дійсності тепер все це мішається в мішму та виповняє убоге кращим життя.
Завтра — пошта, значить, лист од Вірунечки моєї милої. Голубко, скучно мені без тебе, сумно мені, пустка. Коли б швидше додому! Не знаю, чи встигнеш одписати вже на цей лист. Він повинен прийти до тебе 30-го, а 31-го я вже буду (або краще, гадаю бути) в дорозі. Напишу ще раз до тебе, та й годі, бо швидше сам буду, ніж лист дійде. Цілую тебе міцно, щиро й без ліку. Кохай свого Мусю. Поцілуй од мене маму і всіх.
Ще раз цілую тебе, рибочко, серце моє кохане.
