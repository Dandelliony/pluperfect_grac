50.	До Бориса Грінченка
4 березня 1895 р.	20.11 95. Вінниця.
Вельмишановний добродію!
Не писав до Вас, бо був слабий. Оце зо два дні, як звівся з постелі — і берусь за перо, щоб сердечно подякувать Вам за перегляд і рецензію на комедію мого приятеля, а також і за фотографію Вашу, якою зробили мені велику приємність. Жалую, що не можу зараз послати Вам свого поличчя, бо ще не встиг сфотографуватися. Скоро ж матиму — зараз пришлю.
Хочу попрохати Вашої ради і сподіваюся, що Ви не відмовите її, тим паче, що справа не цілком особиста. Говоритиму про тую ж «Шляхту», але щоб бути зрозумілим — мушу дозволити собі коротеньку прелюдію.
Д[обродій] Єремієв (автор комедії) — людина слаба, нервова. Хороба ця — дочасна і, сподіваюся, за рік, а мо й скоріше, мине. Поки ж що — він у такому стані, що сам навряд спроможеться переробити комедію; на превелику силу я змусив його скінчити її: він, бачте, так зневірився у власних силах (звичайно, хора людина), що ні за що не хтів братися до неї. А шкода хлопця, котрий, як Ви справедливо помітили, має хист. Я гадаю, що якби він побачив яку заохоту, наприклад — свою працю надрукованою, це дуже підбадьорило б його, дало б силу і далі працювати, а таким робом — хто знає? — може б він і справді був корисним на — поки що — не так-то багатій нашій ниві літературній. Справа стала так, що треба порятувати людину. Я б сам узявся переробити та виправити «Шляхту», коли б мав хоч найменшу здатність до цього. Я ніколи
комедій не писав — і написання комедії для мене здає ться непереможною труднацією.
Тому-то я й звертаюся до Вас з великим проханням порадити — до кого б мені звернутися, щоб схотів взяти на себе перероблення комедії та видання її, коли можливо, в Росії.
Я боюся прохати у Вас активної помочі, бо знаю, що у Вас мало вільного часу, але гадаю, що не одмовите мені в пораді, котра теж матиме велику для мене вагу.
Щодо обіцяних віршів моїх, то вибачайте на цей раз, мушу зректися обіцянки. Переглянувши пильно ті вірші, я запевнився, що то така мізерія, котрою не варт вдруге компромітуватися. За брак оповіданнів маю жаль до слабості своєї, котра попсувала багато моїх замірів. За цих кілька день, що лишились мені до початку філоксерних робіт (виїжджу на роботу в перших днях березоля) — мушу написати щось для «Зорі», бо вже справді соромно одбирати часопис. Матеріали етнографічні пришлю (їх не багато) — дайте тільки хоч трохи прочуматись по хоробі.
Обіцяних примірників книжечок моїх — чекатиму. Коли зможете прислати їх до 1 березоля — то висилайте в Вінницю; як же пізніше, то зачекайте, поки не подам нової адреси.
Вп. жінка Ваша писала до мене про свого дядька, що хтів би мати місце в комісії нашій. Я подав умови — але не маю відповіді, хоч мені треба б було знати, чи затримувати посаду для дядька жінки Вашої, чи ні. Прошу одповісти.
Посилаю Вам примірник казки своєї на знак високого поважання повік
щирого Мих. Коцюбинського.
Вп. дружині Вашій моє привітання.
51.	До Бориса Грінченка
26 травня 1895 р.	14 ст. ст. V, 95 р. Ялта.
Високоповажаний і любий добродію!
Соромно мені, що досі не зібрався відповісти на Ваш останній лист та подякувати за клопоти біля видання
книжечок моїх. Правду мовити — вільного часу в мене було обмаль, а все ж можна було ввірвати хвилинку на лист, хоч коротенький. Ну — тож кажу — соромно мені — і вибачайте, що так сталося.
Прийміть же від мене хоч пізно, але щиру, сердечну подяку за зроблене Вами!
Видання мені сподобалося: то дурниця, що папір не з кращих, — аби можна читати. Зате дешево і старанна коректа.
За «Живі струни» теж спасибі! Цею гарною і корисною книжечкою зробилисьте неабияку вкладку в народну бібліотечку.
Як бачите, доля закинула мене аж у Крим: мене переведено в Кримський комітет філоксерний. Працюватиму ціле літо недалеко від Ялти — в Сімеїзі (біля Алупки). Кастрополі і др. Нині виїжджу в Сімеїз. Не буду описувати, яке враження зробив на мене південний берег Таври, — Ви, здається, самі добре знаєте тутешні місця, принаймні я так міркую, пригадуючи «Сонячний промінь», Шкодую тільки, що Боровик далеко від мене: він аж у Феодосії.
Щоб не забути. В кінці березня писав я до д. Дружиніна, але відповіді й досі не маю. Отож прошу Вас, напишіть зараз, або й телеграфуйте йому, хай, коли хоче, їде в Рені на роботу. Умови такі: перший тиждень дурно працювати (практика), а потому — 40 карб, в місяць, хата, світло і паливо. їхати треба на «Роздельную — Бендеры — Рени» і звернутися там до експерта Антона Петровича Ейсмонда, покликаючись на мою рекомендацію.
Добродій Дружинін лічиться кандидатом на розвідача — і варто йому тільки приїхати, щоб мати місце. Я б сам написав, та не знаю адреси.
Зі «Шляхтою» справа кінчилась так: автор сам узявся переробити її. Так воно справді найкраще.
За зиму написав я тільки 2 оповідання, та й то не-задоволений з їх. По слабості писалося нашвидку, бо вже мало лишалось вільного часу — отож наслідки такої гарячкової праці й помітні в тих оповіданнях.
Що Ви тепер пишете, добродію? Я з великою приємністю читаю в «Зорі» Ваш переклад «Вільгельма Телля». Яка чиста мова, який гучний вірш! Другого такого гарного
 перекладу в перекладній літературі українській я не знаю.
Посилаю Вам в дарунок 2 таки ж Вами видані книжечки мої.
Щодо віршів моїх — то коли вже хочете, помістіть їх де-небудь межи іншими в збірничку. Окремою книжкою їх, справді, не варт друкувати.
Вп. дружині Вашій — мій уклін.
Всім знайомим — теж вклоняюся.
Бувайте здорові та не забувайте повік щирого
М. Коцюбинського.
Адреса: Алупка. Таврич[еской] губ[ернии].
Старш [ему] расследователю филлоксериого комитета.
52.	До Михайла Комарова
9 червня 1895 р.	28 травня, р. 95. Сімеїз.
Вельмишановний Михайле Федоровичу!
Крим зробив на мене таке сильне враження (краса природи не тільки вразила мене, а й пригнітила), що я ходив тут як уві сні — і тільки тепер, через 3 тижні, оговтавшись трохи та звикнувши, зміг взятись за перо, щоб написати Вам кілька слів та заслати обіцяні д. Волошинові колядки.
Дякуючи Вам д. Імшенецький прийняв мене дуже тепло. Я теж вельми уподобав собі цю добру, делікатну та симпатичну людину.
Назначено мене в Сімеїз, 18 верстов од Ялти, де я й роблю з менонітами — ■ москалями. Несподівано стрів я в Сімеїзі Німцевича, що служить тут виноробом, — і оселився в нього. Німцевич засилає Вам уклін.
Робота тут — особливо в порівнянні 8 гарячковою діяльністю в Басарабії — видалась мені дуже легкою. Маю чимало вільного часу і поклав покористуватись дозвіллям.
Вибачте, шановний Михайле Федоровичу, що не звертаю Вам тепер довжка: за цей місяць мав таку силу видатків, що зовсім ні з чого було увірвати; тож у червні вже — з подякою зверну той довг.
55
Виписую для д. Волошина ті колядки, що знайшов у себе; не знаю тільки, чи стануть вони йому в пригоді.
Бувайте здорові та не забувайте щире поважаючого
Вас М. Коцюбинського.
Вп. родині Вашій засилаю уклін.
Адреса:	Алупка, Таврическ[ой] губ[ернии]. Старшему расследователю Крымского филоксерн-[ого] комитета.
53.	До Бориса Грінченка
4 липня 1895 р.	22 ст. ст. VI, р. 95. Кастропіль.
Високоповажаний та любий добродію!
Листа і «Пісні та думи», спасибі Вам, дістав; що ж до решти виданнів Ваших, про які писалисьте, що висилаєте, то вони не дійшли до мене: може де в дорозі згубилися. А цікаво б мати цілу серію чернігівських виданнів, тож, коли ласка, вишліть удруге, долучивши збірничок пісень «Живі струни» (яку в мене зачитано); висилайте хоч би «с наложением платежа».
Вітаю лавреата!
Сердечно поздоровляю Вас з першою нагородою, якою визначено на конкурсі «Зорі» Вашу «Хатку в балці».
Я певний був, що коли послалисьте новелу на конкурс, перша премія не мине Вас.
Нетерпляче чекатиму надрукування «Хатки в балці».
На превеликий мій жаль не можу вволити Вашої волі — прислати до виданнів Ваших ті оповідання, що написав цього року для «Зорі». Ви видаєте книжки переважно для селян, а мої оповідання не придатні для сільської бібліотеки.
Питаєте, спасибі Вам, чи поздоровішав я? Ні, погано мені.
Не те, щоб яка слабість мордувала мене, а так якось погано: нудьга жере мене, чогось мені сумно, журно та нудно у цьому розкішному закутку, нерви розворушені вкрай...
Щастя моє, що живу в повній самотині, бо Кастропіль — це покинуте майно, де живої душі не чуть, де навіть дес не забреше, бо не забіжить у цю пустелю.
56
З півночі — гори, 8 півдня — море, а 8 боків... треба кілька верстов бігти до людської оселі...
В самотині якось легше, ніщо не дратує. Тільки й потіхи меї, що лист з України, а тут і листів тих, мов кіт наплакав. Пишіть хоч Ви, добродію любий; до речі буде пригадати обіцянку Вашу «написати трохи згодом цікавіше дещо» під умовою прислання поличчя мого.
Отож посилаю його Вам на знак високого поважання до Вас та сердечної прихильності.
Дійшла до мене чутка, що буцімто «Киевская старина» має дозвіл друкувати вкраїнську белетристику. Чи це правда, чи може дзвона де виливають?
Цікаво мені.
Чекатиму обіцяного листа, а поки що — бувайте здорові та людям милі.
Ваш щирий М. Коцюбинський.
Вп. дружині Вашій моє привітання.
Адреса: ст. Кекенеиз, Таврич [еской] губ[ернии] (Южный берег Крыма). Стар[шему] расс[ледователю] і т. д.
54.	До Василя Лукича
6 серпня 1895 р.	25 ст. ст. липня, р. 95, з Криму.
Високоповажаний добродію!
Давненько вже мав я од Вас вістку. Мій останній лист (з травня місяця) так і лишився без відповіді.
Погадавши, що у Вас мусить бути мало вільного часу, — пишу оце вдруге, додаючи до листа й оповіданнячко для «Зорі» — «Пісню».
Коли сподобається вона Вам, — видрукуйте її ще сього року, а на той рік я вже пришлю Вам трохи більше, бо сподіваюся мати чимало вільного часу зимою.
Хочу з Вами порадитися. Як Вам відомо, оповідання моє «Задля загального добра» дістало третю премію на конкурсі «Зорі».
Я не хтів би брати тої премії грішми. Хай би частка тих 25 зр[инських] пішла на передрук мого оповідання 8 «Зорі» (примірників хоч 50), а на решту бажало б ся
мені виписати деякі книжки, от як «Граматику» [...], 2-й том Словаря абощо.
Не знаю, до кого маю звернутися в тій справі, — порадьте.
«Зоря» по забороні в Росії не погіршала, як сподівалися у нас на Вкраїні, а покращала навіть, за що й складають Вам велику подяку усі мої знайомі, що читають «Зорю». Чи не маєте, часом, надії на легальне розповсюдження її в Росії?
Бувши недавно у д. Комара в Одесі, бачив у нього поличчя Ваше, і, правду мовити, жаль мені стало на Вас, що не прислалисьте мені своєї фотографії в заміну за мою, послану ще в 92 році, здається.
Отож зробите мені велику приємність і ласку, приславши своє поличчя, котре повсякчас нагадуватиме мені одного з найщиріших і найбільш поважаних у нас діячів наших.
Живу тепер у Криму, на південному березі — і, як і в Басарабії, воюю з філоксерою. Цікавить мене життя татар тутешніх, котре, може, колись і опишу.
Сподіваюся, що на сей раз відпишете мені, а поки що бувайте здорові!.
З високим поважанням щирий М. Коцюбинський.
Адреса: Россия. Ст. Кекенеиз. Таврический] г у б[е р н и и] (Южный берег Крыма). Старшему расследователю Крымского филлоксерного комитета.
55.	До Василя Лукича
13 вересня 1895 р.	1 ст. ст. вересня, 95.
Високоповажаний добродію!
Лист Ваш і фотографію тільки що відібрав і засилаю оце Вам велике та сердечне спасибі за зроблепу мені ласку й приємність. Поміщу фотографію Вашу поміж патретами кращих, найбільш заслужених діячів наших та патріотів, бо там її справжнє місце. Саме перед одержанням листа Вашого писав я Вам, що, не маючи від Вас звістки, прошу одповісти на мій лист. Прохав
теж вислати «Грам[атику]» [...] (другий примірник) на адресу: Винница, Лидии Коцюбинской, а на мою обидва томи творів Трохима Зіньківського. Ще раз прошу уклінно оповістити про це д. К. Паньківського. За згоду надрукувати «Пісню» ще сього року — дякую дуже. Бажаючи Вам усього найкращого, остаюсь повік щирим.
М. Коцюбинський.
Ст. Кекенеиз, Крым.
56.	До Костя Паньківського
8 листопада 1895 р.	27. ст. ст. X, 95. Кекенеїз.
Вельмишановний добродію!
Перший том творів Тр. Зіньківського, спасибі Вам, одібрав уже. Другий том, а також і «Зорю» з 1-го падолиста ст. ст., прошу висилати не в Крим, а на адресу: Винница, Подольск [о й] г у б[е р н и и], позаяк я на зиму переїжджу туди з початком падолиста.
Вичитавши в «Зорі», що недавно вийшов з друку мій переклад оповідання Потапенка «Задля хазяйства», яко томик Вашої дрібної бібліотеки, звертаюся до Вас з просьбою вислати мені, коли ласка Ваша, кілька примірників тої книжечки, а буду Вам дякувати за це вельми.
У мене є ще оден переклад мій оповідання Ожешко-вої — і коли б він здався для Вашої «Дрібної бібліотеки», я радо прислав би його Вам.
А по сьому — бувайте здорові! Засилаючи разом з високим поважанням і бажання усього найкращого, остаю повік щирий Михайло Коцюбинський.
57.	До Костя Паньківського
22 грудня 1895 р.	10 ст. ст. XII, 895. Чернігів.
Вельмишановний добродію!
Листа Вашого, а також і дві книжечки «Задля хазяйства», спасибі Вам, одержав. Згоджуючись цілком з
59
Вами, що друкувати для галичан переклади з польського річ цілком зайва, я постараюся дати для Вашої гарної «Дрібної бібліотеки» яку-небудь оригінальну працю і сподіваюся, що Ви не відмовитесь надрукувати її.
Тепер обертаюся до Вас, шановний добродію, з уклінним проханням вислати мені в ковертах на попередню адресу, себто в Вінницю, ось які книжки: 3іньківський' Т р, ІІ-й том творів, Кримський А. Повістки і ескізи, Барвінський Ол. Ілюстрована історія Русі-України, і, коли знайдеться у Львові — роман Мирного: Хіба ревуть воли, якяслановн і.
Скоро на висилку цих книжок не стане грошей з 25 зр[инських] моєї премії, — звістіть, будьте ласкаві, а вишлю решту.
Пишу Вам 8 Чернігова, куди завітав на деякий час в гостину до знайомих, але завтра виїжджу на Київ, а звідтіль додому.
Здоровлячи Вас сердечно з наступаючими святками і Новим роком, бажаю Вам усього найкращого, а найбільше здоров’я і сили для такої ж, як досі, праці на користь рідній країні.
З високим поважанням М. Коцюбинський,
