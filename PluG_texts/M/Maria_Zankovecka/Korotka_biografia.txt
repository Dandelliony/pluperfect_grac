Коротка біографія артистки Державного народного театру Марії Констянтинівни Заньковецької
Ніколи не приходилось писати нічого про себе, а через те не знаю з чого й почати. Почну з того, що зараз я ще не зовсім поправилась після перенесеного тифу, який так мене ослабив, що ледве держу олівець в тремтячих руках, а через те буду писати коротко з того, що найбільш пам’ятне. Було у мене багато журналів, часописів і брошур про моє життя і поспіхи на сцені, які досить яскраво і недрібно було там описано, але, на превеликий жаль, при багатьох змінах влади за останні часи, потроху кожного разу, зовсім пограблено мій будинок в м. Ніжині, де хоронились всі мої речі...
Народилась я в 1860 році 22 липня в селі Заньки, Чернігівської губернії, Ніжинського повіту в старій дворянській сім’ї поміщика К. Адасовського. Освіту получила в м. Чернігові в дворянськім пансіоні Оссовської. Ще будучи пансіонеркою, я брала участь в учневих виставах і звернула на себе увагу всіх
учителів, які радили мені прохати своїх батьків віддати до Театральної школи, але, по існуючим тоді поглядам і тенденціям традиційних дворян на акторів, про се не могло бути й речі. Між іншим, любов до сцени захватала мене зовсім,, і тільки було моїх мрій, що попасти на справжню сцену. По скінченні пансіона я вийшла заміж, але погляди чоловіка нічим не відрізнялися від поглядів батьків, і мені лише дозволялось, і то рідко, грати в аматорських виставах, в котрих я мала надзвичайний успіх. Я кохалась в мистецтві, любов до сцени стала моїм життям. Я не могла більше боротись зі своїм коханням і, порвавши зо всіма своїми, поступила на сцену. Цьому немало допоміг офіціальний дозвіл українських вистав, які до того часу були під утиском, але в яких мені грати доставляло найбільшу утіху.
Перша трупа, в яку я попала, було товариство М. Л. Кропивницького. Се було в 1882 році. Пропрацювавши, кажись, рік по містах України, трупа попала в Петроград, де грала з надзвичайним успіхом. Не буду багато говорити про себе і свій поспіх. Про це багацько писалось і говорилось уже.
На всі змагання залишити мене на імператорській сцені, на запросини, примусові навіть, п п. Суворіна до свого театру, Корша — до свого і ще багатьох других, не дивлячись на всі корисні запропонування і надзвичайні ставки, яких до того часу ніхто майже не одержував, не дивлячись на положення високостояще-го в той час російського театру, не дивлячись на все се, — я залишилась на своїй милій, хоч тоді і зовсім бідній репертуаром і положенням, і відносинами до неї з боку уряду українській сцені, на якій працюю і до цього часу.
Од М. Л. Кропивницького я перейшла в трупу Старицького, потім- Садовського, знову Кропивницького і потім знову Садовського. На гастролі запрошувалась і їздила майже по всіх існувавших тоді українських великих і малих трупах. Врешті-решт гастролювала по Україні з товариством свого імені і в 1918 році 1 серпня була запрошена в м. Київ до Державного Українського Народного театру, де й працюю по цей час. Амплуа моє — інженю-драматік, але грала і, як говорили, з небувалим поспіхом, всі існуючі жіночі амплуа. Говорилось багацько, а ще більше писалось, що ніби я являюсь творцем Української народної драми. Не знаю: з боку видніше, а самій про себе якось не приходиться писати, ніяково й недогід-но... Зараз состою на посаді артистки амплуа комедійних і драматичних старух, на яке перейшла з 1918 р.
Писати подробиці всього свого перебування за 38 майже років на сцені, на українській сцені, до якої сильні миру звертались то з лагідною ухмилкою, то з демонською злобою і презирством на устах, — про сльози й радості, в залежності від того і т. п. — про все це писати прийшлось би досить довго і багато, на що у мене немає сил. Та й нащо копатися у тім, що давно похоронено. Хай собі спить тихим сном.
На кінець скажу, що, дякуючи моїм поспіхам на сцені, я через свого брата, який займав видну посаду при дворі, добилась позбавлення того, що Дозволено було ставити тільки українські п’єси, без російських, т. п. до того часу необхідно було ставити в один вечір стільки російських актів, скільки ставилось в українській п’єсі. Добилась також дозволу грати в м. Києві, в якому до того часу українські п’єси заборонялись. Багацько п’єс українського репертуару пройшли через цензуру тільки дякуючи мені. З глибоким сумом і образою навіть приходиться запитати: невже забуто у себе на Україні все те, що зробила для рідного мистецтва Заньковецька, що примушують мене саму нагадувати про себе?
Січня 27 дня 1921 року.	М. ЗАНЬКОВЕЦЬКА
м. Київ.
