 П. Андріяшев
3-го лютого вночі у Харкові нагло вмер від вилиття крови у мозок відомий художник декоратор Павло Андріяшев. Ім'я небіжчика добре відоме театральній Україні, бо більша частина діяльности Андріяшева пройшла на її території. Смерть художника поважна втрата на мистецькім полі. Не багато у нас таких майстрів як Андріяшев, а ще менше досвічених педагогів. Небіжчик був на диво відданий своїй справі та працьовитий художник, і не мало зробив для театру та виховання нашої молоди. П. Андріяшев народився у 1875 році в місті Київі в родині банкового службовця. Закінчивши художню школу Штігліца у кол. Петербурзі, Андріяшев 1903 р. починає працювати в театрі у м. Вільно, потім у Київі (трупа Торцова), Москві (театр Незлобина) і, нарешті, з 1909 р. в Харкові в міському театрі (тепер держдрама). В Харкові художник без перерви працював до останнього свого дня. Поруч з мистецькою діяльністю, художник працював на педагогічнім полі викладаючи малярство по гімназіях, а останнього часу вів художньо-декоративний клас у Харк. Художньому Технікумі і Профшколі. З великою скорботою ховали художника його близькі друзі й числені учні. Невтомного працьовника жорстока смерть вирвала з їх лав.
