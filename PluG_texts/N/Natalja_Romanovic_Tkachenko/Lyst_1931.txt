РОМАНОВИЧ-ТКАЧЕНКО НАТАЛЯ ДО ВИДАВНИЦТВА «МОЛОДИЙ БІЛЬШОВИК»
Ф. 121, Спр. 176.
Лист від 27.02.1931 р. (1 арк.)
До видавництва «Молодий Більшовик»
Пропоную до перевидання свою повість «Зінькова зірка», премійовану в свій час на конкурсі дитячої літератури (р. 1929). Повість, здається мені, не втратила свого значіння і в добу реконструкції та колективізації та, як свідчить рецензія конкурсової комісії, а також той факт, що прохала її в мене організація «Плуг» для вміщення в своєму журналі, - мабуть відповідає повість гаслові, кинутому свого часу Бєлінським та цілком слушно піднесеному саме в наші часи: «Пишите для детей так, чтоб и взрослый прочел с интересом.» (цитую не текстуально).
Пропонуючи свою повість «Зінькова зірка», вважаю за потрібне зауважити, що цієї книги нема ні по книгарнях - уже цілий рік - ні на складі Видавництва.
Можливо, перевидаючи, треба проредагувати книгу, щось трохи відмінивши. На це б я погодилася.
Наталя Романович-Ткаченко.