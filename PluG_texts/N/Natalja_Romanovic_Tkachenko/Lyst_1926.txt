ЛИСТИ ДО ІВАНА ДНІПРОВСЬКОГО
Ф. 144. Оп. 1. Од. зб. 243, с. 3-4.
Лист від 24.03.1926р.
Шановний Колего!
Маю до Вас аж три претензії:
1)	Чому Ви тоді - бувши в Київі - не прийшли в субботу о 5 годині до нас і таким чином не пошанували своєю присутністю «літературний файф-о-кльок»?! (А прийти ж пообіцяли!).
2)	Чиму Ви поїхали собі та й мовчите! Адже Київ нові вражіння Вам дав? знайомства нові дав? А Ви не і не друкуєте «вражінь з подорожи до Київа» і листів не пишете... Не гаразд!
3)	Чому це Ви закликавши редакторів мови до Д.В.У. не надсилаєте матеріялів до редагування і тим доводите мене до становища безробітньої. На днів 3 ще маю роботу (Генрі та Лондон) а далі хоч зуби на полицю клади (думаю, що за безробіття навіть у Д.В.У. не платитимуть). А на дворі 8° морозу, пуд дров 70 к. - купуємо що дня 4 пуди на цілу нашу родинну республіку.
Четверта претензія - але це вже, правда, не до Вас, а може почасти й до Вас, бо до «Ч.Ш.» - З яких мотивів «Ч.Ш.» року 1926 переробив мене на чоловіка. Подивіться будь ласка 2 ст. окладинки 1 числа, де прізвища авторів, та скажіть «кому видать надлежит», про «Романовича-Ткаченка». Ви бачили і що це жінка а не чоловік.
Крім того там же до заголовку мого невеличкого твору «Із зеленого зшитка моєї товаришки» - чомусь хтось прикачав гучну назву «повість».Ще одна претензія - маєте (Думала їх три, а виходить п’ять - ну це ж Ви самі винні!) Як оце закінчую листа приходить Могилянський, хвалиться, що одержав од Вас «Любов і Дим». Ну от: він одержав, а я ні... Крапка!
Де ж тут найелементарніша справедливість? П’єси пишу я, а не він: одна п’єса друкуватиметься в 4 кн. «Ч.Ш.», другу я читатиму в понеділок 29 у малесенечкому гурті (поет, критик і артист - досить, правда?), третя лежить сировим матеріалом і чекає черги, четверта наполовину сира, наполовину зварена і т. д., і т. д... А Ви «Любов і Дим» посилієте не мені!.. Адже Могилянський тільки й вміє, що рецензію написати, а Ви п’єсу не мені а йому посилаєте.
Ще одне. Не претензія, а питання: ну що ж, перечитавши «Вбивство» напевне ви прилучаєтеся до думки моєї та Максима Рильського, що друкувати не слід було цеї речи? Правда ж?
Кінчаю. Привіт Вам од Могилянського.
Ми з ним «годуємо огрядну надію» (це так перекладають перекладачі Д.В.У. «питаем полную надежду»), що з весною приїдете Ви до Київа і просимо пам’ятати, що помешкання на В. Підвальній 36, 8 є те місце, де можна пілігримам з Харкова спинитися кожної хвилини і без попередження.
До побачення!
Нат. Романович-Таченко.
Ф. 144. Оп. 1. Од. зб. 243, с. 5-6.
Лист від 20.04.1926р.
Шановний Товаришу!
Чекати «слушного часу», щоб одповісти грунтовно на Вашого листа -це хто його зна доки доведеться чекати, бо тепер у мене період родинного лазарету (лежать з температурою від 39-40° і син і дочка і тут уже з цілого українського та інтернаціонального словника доводиться вживати тільки слова «лікар», «ліки», «компреси», «дієта», «пневмонія», «фокус», «запалення», «плеврит» і т.п.).Сьогодні термометр змилувався, власне ще вчора показував коло 38° у сина, що має запалення легенів і цим дав мені змогу піти вчора на «Наталку - Полтавку» (Садовський) а сьогодні дає змогу писати лист.
Власне цей лист мій буде - несправжній лист, а так - прелюдія до
листа.
Сього часу отримала я й листа (що прочитала двічи з насолодою... ха-а-роші листи пишуть харківські письменники, чисто тобі художній твір!) і «Любов і Дим» (прочитала з зацікавленням - рецензія докладна підніше: «дайте встоятися вражінням!»). Отже листа ще хочу одержати, а також ще книжку (мабуть знов щось друкуєте, видаєте, словом чекаю.).
У нас тут різні бенефіси: бенефіс Сосюри, Загула, дев’яносто дев’ятої редакції проекту нового українського правопису та бенефіс гопака («Вечерниці за участю Садовського). Останній, цеб-то гопак куди шляхетніший ніж фокстрот у «Шпані» [а в цілому «Шпана» «Березіля» (не Ярошенка) - високо мистецький твір].
На Ваше грізного судді запитання: чому? чому не пишу? чому не закінчую? Чому не працюю, щоб виявити те, що в грудях бренить... Відповідь одна - коротенька й ясна й грізна: Родинне. Великого воза везу; на ньому ті, що «плоть од плоти», «кров од крови», цей віз = род (родине). Це мабуть те, що сильніше за все, хоч це й примітивніше. Тому й «редагую», тому й «українізую». Хоч мрія завжди одна, велика, болюча: поринути думкою в минуле, полинути уявою в майбутнє і той гимн, що його співають наші дні втілити, цеб то живі постаті наших днів дати. Конкретно: мрію зачинити двері своєї келії, де книги, я, перо. Але, але.
Висновок: пишіть! І листа мені і п’єсу.
А рукописів до редагування так більше й не одержую. Чи вони є взагалі?
Нат. Романович-Ткаченко.Ф. 144. Оп. 1. Од. зб. 243, с. 8-10.
Лист від 11.05.1926р.
Ох, невже ж це Ви мені таки одписали, шановний Товаришу?! Таки одписали? А я думаю: нема й нема - так мені й слід, бо сама довго мовчу... надто довго.
А як би Ви знали, в який день я вашого листа одержала. в день зачаття роману. Так, о 5-й годині ранку (я тепер працюю від 5-ої ранку) я накидала кістяк роману [(2 частини, коло 30 розділів, заголовок: «Рідний край» або «До землі батьків», зміст - поворіт юнака (емігрантського -«хліборобського» сина), що опинився на Европі, там одержав освіту й виховання, - на Україну].
Бентежить мене тільки те, що ця нова дитина проситься на світ в той час, коли инші «діти» ще теж лише в «проєкті». От і клопіт: чи - на свіжо - ловити зариси й лінії цього нового, щойно ураєного твору, чи кінчати раніш те, що давно вже задумано, законспектовано.
От бачте, Ви думали, що Ви мене тероризуєте своїм контролем. а навпаки - я, бачте, залюбки йду під «контроль».
Сказать Вам, що я роблю зараз? Як почалося тепло (не треба за дрова дбати для родини, менше клопоту, та й за руку не хапає, як пишеш!), як отой «домашній лазарет» - то: встаю о 5 год. і до 10 - «мене нема» (хоч не Шекспір, але од родини одгородилася). Я бачте, теж добре розумію як то хороше, «коли на дев’ять верстов ані телень.» і тому «кабінет робочий» влаштувала в кухні, що окремо від мешкання - двоє дверей і одна площадка, отже - ізоляція! Тут сплю, тут встаю о 5-й, коли все, все, навіть дворник спить. Харашо! І лише сонце встає й зразу до мене! Так от до десятої пишу, а з 10, будь ласка, варіть собі в кухні скільки охоти!
Я ж з 10-ої перекочовую до «бібліотеки», як звикли здавна ми звати цю хату, де була колись бібліотека академічна, а тепер бібліотека моя і Могилянського (та де він спить, а вдень не буває, і вдень уже я там «ізолююся»). Там читаю: Шкловського, Навроцького (мова та поезія), «Вопроси теорії й психології творчества» (збірка ріжних авторів), «Український театр» Кисіля і Антоновича, «Красную Новь», «Печать и Революцию», романи Реньє і Конрада, «Разговор Гете», мемуари Шульгина. Перечитую Лесю Українку, Кобилянської «Царівна», «Земля» та Шекспіра.
О 12-й іду... гм... іду до «ДВУ». Сижу там до 2, читаю маленьку пайку, що ще лишилося дочитати. Від 2 У до 3 У я дома, обідаю, бачусь з сином маленьким (він під доглядом батьків моїх!) і поспішаю на лекції - до 7 год.
Від 7 до 9 я розбираю свої «архіви» (чого там тільки нема: листи, замітки, нариси, діалоги, плакати, відозви); багато ріжного паперового «барахла» з часів моєї праці на фронті (я ж була «начальницею дитячого отряду» в районі Тарнопіля, Збаража, це й то на чолі допомоги дітям; засновувала притулки тут і потім - в Чернівцях) [...].
Ф. 144. Оп. 1. Од. зб. 243, с. 13-18.
Лист від 16.07.1926р., Святошино
Рано-раненько прочитала сьогодні листа від Вас. Бо вчора пізно, о 10-й мені його привезли з Київа, а на дачі у мене нема ані свічки ані каганця і «в видах экономии» (економ режим!) і щоб «неукоснительно» (чудесні є російські словечки) лягати рано, вставати теж рано. [.]
Так, минув квартал і . і - нічого не зроблено. Сугубо задавив «родинний прес». Враз по тім як Вам писала, що засіла за роботу (роман, архів), що скінчився «лазарет», - хлопчик мій найменший знов заслаб на затяжний бронхіт. [...] дочка теж злягла і утворилося 2 палати з хворими!) а головне трівога: конче до соснового лісу - натискають лікарі. [.]
Хто зна, може цей сміливий крок (переселитися на дачу хоч і без бюджету) і моє здоровля порятує. [.]
Перо й олівець серед лісів та полів падають мені з рук - гризе чорна думка: що дам дитині і цій, що її в лісі маю підправити і тим дітям та батькам що в Київі - їсти за тиждень, за два? Була надія на п’єсу, але її все відсувають на-далі. Панч писав якось, що в 8 або 9 кн. піде, як ухвалить Репертуарна Рада. Що це значить хіба щоб надрукувати п’єсу треба дозволу Реп. Ради?
Напишіть, може Вам легче довідатися, ніж мені, коли йде нарешті та «нещаслива» п’єса. Як би вже її не «одсували» на далі! Вона ж у мене на столі, «по-чумацькому» пролежала 2 роки, а то ще й в редакції!
Та ще порадьте: як окремо видати п’єсу (цю саму): до якого видавництва удатись? Чи теж до «Ч.Ш.»?
Мені прислали якось вирізку з «Комуніста», де було написано, що така то написала п’єсу «Дружина комунара» і п’єса друкується в «Ч.Ш.», але якось так це довго тягнеться!
Розумієте, крім усього иньшого, гонорар мене тепер порятував би, а то гризи голову думками про позичку, та коли не знаєш, де позичити.
Але хай йому! годі! Нема чого підшукувати причин на оправдання. Не писала як слід, не працювала, кидаючи під ноги майбутньому (діти - це ж наше майбутнє) і ті невеличкі здібності, що їх маю. І це - гріх.
Мої аркуші? Ха-ха-ха! Який ви швидкий та методичний одночасово! (А я? як божевільно мрію я про методичну та шпарку працю, коли бачиш, як плани перетворюються в малюнки життя. Мрію: дайте квартал спокійного життя, щоб тебе не шарпали, не сіпали, щоб хліб щоденний був у родини десь «з неба», щоб можна було навіть не озиватися на голоси зовнішнього життя, а цілком поринути в собі, в своїх уявах, в своїх маріннях!
«Мої аркуші»!.. Моя систематична праця над романом перервалася на самому початку, бо тоді ж занедужав у-третє мій син. Закінчила лише (уриваючи час ранками і то як температура його падала) оповідання «Марко й Мара» (матеріалах давно було й муляло, не пускало мене далі, доки не закінчу рахунків з ним).
Та й справа з-рештою не в «аркушах». А в тому, які вони, ці аркуші. Ага! Не дошкулите мене «аркушами».На перешкоді до роману «До рідної землі» лежить роман «Вовк або Марко Будівничий» (перша назва «Пані Ганна Кравчукова», почато 10 літ тому, є багато розділів, багато матеріялу ще необробленого.
Але здається цей останній (задуманий недавно «До рідної землі») буде перший. Та найшвидче ні з того ні з иньшого нічого не вийде. Мабуть, я належу до тих, що їм «свершить ничего не дано». Обставини обставинами, але це моя така «чумацька» з дідів-прадідів вдача.
Скажіть, що Ви думаєте про п’єсу «білим віршем»? «Обстоятельно» та «по щирості».
На скільки актів пишете п’єсу для дітей?
Ви мене вельми зворушили тим, що бажаєте «зачекати» мене з п’єсою, але боюся, щоб мій «чумацький віз» не затримав Вас довше. Я, бачте, теж «чумацької вдачі» з дідів-прадідів, що возили рибу й сіль з Криму. Тільки батько мій, покинувши село з-малку, учителював у місті, а инші «предки» - отак іде собі, дивіться, поволі коло воза, поважно люльку курячи; коли не коли махне батогом... а гей, коли ж то «до місця добудеться»? Гай-гай, коли? Так і я ... Ось скажімо, п’єса, готова п’єса, видрукувана вже й на машинці 2 роки лежала на одному місці на столі. «чвалає чумаченько з батіжком коло воза, коли не коли замахнеться, а коли ж то «до місця добудеться»? Гай-гай, коли?
А Ви, друже, «плагіятствуєте...» Не гаразд, не гаразд. «Подруга моя незрадлива, вірна дружина-супутниця». Це ж майже тими самими словами, що у мене в моїй «Тузі» (Укр. Хата, 1909 рік та збірка «Життя Людське» 1917 р.): «Туго безмежна, товришко моя вірна, міцно обхопила мене своїми обіймами, присяглася мені в вірності.». Ой щось перебріхує текст по пам’яті, книги нема коло мене на дачі (пришлю Вам потім цю «Тугу», бо може Ви й не читали творів такої «славної» письменниці. так знайте, що твір «Туга» навіть якийсь «чудак» популяризував на Кавказі, переклавши «Тоска» в «Бакинских извлстіях» р. чи 1909 чи 1910 і прислав мені № газети).Ну от що: можливо, плана Вам надішлю. Я почала було п’єсу для дітей під натиском київських педагогічних кол (тут постійно вимагають од мене оповідань, п’єс для дітей, одну одноактівку я була дала до вистави в школі, та незадоволена з неї поклала її десь на «чумацького воза», може колись перероблю та пришлю Вам, тільки для «юнацтва», дієві особи 15, 17, 20 років й дорослі звичайно), - але ще не закінчила. П’єса - явно антирелігійна, адже доводиться стежити, щоб тенденції не було знати. Героїня - підліток 13-14 р., борець за правду вищу серед темряви міщанського життя. Спокушає її черниця йти в манастир, вкусити життя праведного, «царства небесного». Марійку так гнітить оточення: піяцтво, темрява, лицемірство, що вона спочатку мріє про «манастир»; але п’єса починається з того, що вона вже вагається і не пориває остаточно з черницею тільки за-для бабуні, що дуже її любить і лежить тяжко хвора та мріє про праведнее життя внучки в манастирі. Але внучка вже на иньшому шляху, вже товаришує з комсомолками (в кращому розумінні!) і як тільки бабуня вмірає (тут над її тілом б’ються з-за спадщини, з-за скрині), Марійка остаточно рве з черницею, що прйшла по неї та йде з товаришками будувати «царство земне». Так думала й назвати: «Царство земне». Крім «героїні» є й «герой», що пригоди його життя впливають кардинально на світовідчуття Марійкине... [...]
Мог-ському листа перешлю; 13-го виїхав до Кисловодську; був у мене на дачі три рази - коротенько, говорили про Вас, про Павла Григ.
«Любов і Дим» перечитую. Як на мене, це єдина «настояща» п’єса за останній час. За фотографію дякую щиро. Павлу Григ. Від мене привіт і від «Івасика-Телесика». [...]
Нат. Романович-Ткаченко.
