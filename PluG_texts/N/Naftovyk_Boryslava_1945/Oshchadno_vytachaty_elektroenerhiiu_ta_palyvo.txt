Ощадно витрачати електроенергію та паливо
Наша країна приступила до реалізації планів відбудови народного господарства. В цей період — період відбудови — режим економії набирає особливої актуальності.
Найбільш ощадливо треба витрачати електроенергію. Струм потрібний підприємствам, установам, театрам, школам, житловим будинкам. В наш час без електрики, як без рук. Ось чому треба суворо економити електроенергію. 
Але в Бориславі економити електроенергію та паливо ще не вміють. Досить сказати, що жодне підприємство ще не має питомих норм витрати електроенергії та палива на одиницю продукції, отже жодне підприємство не займається питанням економії енергії. 
Багато електроенергії витрачається при її пересиланні по мережі до споживача. З цими витратами ніякої боротьби не ведеться, не узгоджено роботу електромереж станції та нафтопромислів. 
Аналогічне становище і з витратами палива. Якщо перевести видобуток нафти в Бориславі на калорії, то для цього видобутку спалюється стільки ж калорій газу. Отже, не добувається нове паливо, а лише перероблюється один вид палива в інший. І це тому, що на промислах працюють дуже застарілі парові установки, які мають коефіцієнт корисної дії не більше 3-4 процентів. 
Таке неприпустиме становище необхідно змінити. Першим і самим невідкладним завданням є складання питомих норм витрати електроенергії та палива на одиницю продукції, а з боку електростанції потрібний суворий контроль за додержанням цих норм. 
В боротьбі за економію електроенергії та палива не повинно бути людей, що стоять осторонь цієї справи. В цю боротьбу повинні включитися всі — і робітничі колективи і інженерно - технічні працівники. 
