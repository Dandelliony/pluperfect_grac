В міськкомі КП(б)У
В підготовці гідної зустрічі і відзначення дня — річниці визволення міста Борислава від німецьких загарбників, — утворена і затверджена бюро МК КП(б)У міська комісія в складі секретаря МК КП(б)У тов. Дуднікова, голови міськради тов. Шаповалова, зав. Відділом пропаганди і агітації МК КП(б)У тов. Харлана, секретаря МК ЛКСМУ тов. Дмитрука, зав. МВНО тов. Коворотного, голови обкому спілки нафтовиків тов. Фаєка, секретарів профорганізацій Об’єднання тов. Волкова, «Укргазу» тов. Леонт’єва і т. Пешкова. 
Бюро МК КП(б)У прийняло також рішення щодо широкої популяризації серед населення досягнень у відбудові і розвитку народного господарства і культури міста за рік нашої твердої праці, та широкого розгортання соціалістичного змагання серед робітників, інженерно-технічного персоналу, взяття конкретних соціалістичних зобов’язань, щоб принести в подарунок матері — Вітчизні до дня визволення міста — благородний дар праці — перевиконанням державних планів по видобутку нафти, озокериту, газоліну, товарів широкого вжитку, лісоматеріалів і іншої продукції, яку дають відбудовані підприємства, закінчення будівництва асфальтної дороги по вулиці ім. Костюшко та благоустроєм міста. 
З метою кращої підготовки і проведення річниці визволення міста, 12 червня в Будинку культури, міськком КП(б)У скликає поширену нараду господарників, секретарів партійних і комсомольських організацій, голів профорганізацій і голів культкомісій проф-організацій і артілей, зав. клубів і червоних кутків, керівників гуртків художньої самодіяльності, редакторів стінних газет, голів квартальних комітетів і домоуправлінь та голів жіночих рад і агітаторів. 
Бюро МК КП(б)У, розглядаючи питання про розміщення і використання лімітів на газети і журнали, осудило негідну практику міської контори зв’язку (завідуючий т. Петров), і союз друку (зав. т. Лантнер), що не зрозуміли величезної політичної важливості, яку має більшовицьке друковане слово, нашої преси, вони допускали до того, що ряд підприємств часто і густо лишались без газет і журналів, в той час, як листоноші і кіоски продавали газети кому попало і скільки попало. 
МК КП(б)У зобов’язав завідуючого контори зв’язку т. Петрова і зав. Союз друку т. Лантнер, секретарів первинних парторганізацій та голів профспілкових організацій провести передплату на газети і журнали на друге півріччя 1945 р., з таким розрахунком, щоб повністю забезпечити клуби, червоні кутки, бібліотеки, газетні вітрини, агітаторів, пропагандистів, підприємства, партійні комсомольські і профспілкові організації, школи і установи, газетами і журналами. 
Конторі зв’язку і союз друку — вжити всіх заходів до корінного покращення справи доставки до передплатників газет і журналів. 
Обговорюючи питання про стан ліквідації неписьменності та малописьменності бюро МК КП(б)У відзначило несерйозне ставлення до такої важливої державної справи, як ліквідація неписьменності та малописьменності, особливо в умовах Борислава, — з боку господарників, партійних, комсомольських та профспілкових організацій II, VIII, IX промислів, контори буріння, копалень озокериту, Укргазу та контори капітального ремонту, де навчання зовсім припинилось.
Бюро МК КП(б)У зобов’язало зазначені організації повністю ліквідувати до дня річниці визволення м. Борислава, — неписьменність та малописьменність серед робітників на своїх підприємствах. 
Бюро МК КП(б)У затвердило контингент слухачів 3-х місячної школи агітаторів третього набору. Встановлено кількість слухачів школи агітаторів для II, IV, VIII і IX промислів по 6 чол., контори буріння, Укргазу і рудоуправління по 7 чол., лісотарному комбінату 3 чол.,  лісопильному заводу 2 чол. Заняття школи агітаторів розпочнеться 18 червня ц. р. 
