«Велика забава, танці до ранку»
Вечір. — Гудки сповістили трудящим про закінчення трудового дня.
Сьогодні субота — вечір розумного, культурного відпочинку та розваги.
Почуваєш себе радісно, святково, хочеться кудись піти, щоб щонебудь прочитати, послухати, побачити, розважитися.
Але ж куди? Постає важливе питання, бо ж м. Борислав має 4 промислові клуби, палац нафтовиків, кінотеатр, парткабінет, бібліотеку і нарешті філіал Дрогобичського музично - драматичного театру.
 — 	Піду до кінотеатру, — думаю, — та глянувши на афішу, читаю «Тімур та його команда». Поперше, вже бачив, подруге, це для дітей. Рішив зайти в парткабінет, щоб прочитати свіжі журнали та підібрати літературу для бесіди серед робітників.
Підходжу, щось тихо. Сіпнув за двері, — закрито. Ну, що ж, коли тут вже закрито, то піду до центрального клубу нафтовиків.
Підходжу, на вітрині висить об’ява, на якій написано: 
«ВЕЛИКА ЗАБАВА — ТАНЦІ ДО РАНКУ».
Став і думаю — піти, чи ні, ні, не піду, бо за тиждень на праці натанцювався, а в кінці якось не до вподоби людині середнього віку поневірятися ноччю серед молоді. 
Вирішив зайти до клубу VIII промислу, впевнений, що там подивлюсь на виставу або концерт. 
Підходжу, і що ви думаєте, знову яскрава реклама: 
«ВЄЛЬКА ЗАБАВА, ТАНЦІ, КОНФЕКТИ, СЕРПАНТІН, ГРАЄ ВІДОМИЙ АКОРДІОНІСТ». 
 — 	Попав з вогню в полум’я, — думаю, а тут секретар парторганізації тов. Загородний та секретар комсомольської організації VIII промислу тов. Маковський, махаючи руками, сердечно запрошують: - «Ходіть на забаву, в нас так весело». 
 — 	Ні, кажу. — там, де вам весело, мені скучно, — і пішов дальше. 
Заходжу до клубу шахт озокериту, а тут скромна реклама:
«ЗАБАВА — ТАНЦІ З СВІЖИМ ПИВОМ».
 — 	Пфу! — Якась чума - забавна заразила культробітників всіх бориславських клубів. 
Вирішив піти до клубу IV промислу, думаючи: там напевно побачу щось веселого, дотепного, бо культроботою керую парторг ЦК ВКП(б) тов. Щербина і може влаштував якусь інтересну лекцію, або виступ гуртків художньої самодіяльності. Іду і радію. Підходжу, дивлюсь на рекламу, читаю, а в очах вогні, мутно:
«ВЕСЕЛА ЗАБАВА — ТАНЦІ БЕЗ ПЕРЕРВИ».
Піду до філіалу Дрогобичського музично - драматичного театру, — може буде вистава або концерт. 
Прийшов, читаю: 
«ВЕЛИКА ГРАНДІОЗНА ЗАБАВА — ТАНЦІ ДО РАНКУ З ПИВОМ ЦІНА 10 КРБ.».
Ну, гадаю, тут та сама історія… та далі йти вже нікуди. Зайду та хоч кружку пива вип’ю за 10 крб., бо на афіші написано: «Танці до ранку з пивом ціна 10 крб.»
Купив квиток, йду до буфету і кажу: —  «Танці я вам залишу, а мені кружку пива». —  Як? —  питає продавщик. Кружка коштує 25 крб. А чому —  питаю, —  на афіші тільки 10 крб? «То помилка» —  відповідають мені, «зрештою, для сповіщення про танці не потрібно і не обов’язково знати правопис». 
Між тим хтось сказав мені: «Здраствуйте». Дивлюсь, а то завідуючий міськнаросвітою тов. Коворотний, —  запалений, енергійний. — «Прошу вас на хвилину», —  кажу йому, щоб поговорити з ним про понос «Забав». —  Ніколи, ніколи, чуєте, вже польку грають —  і побіг…
О, думаю, пропаща справа. Коли вже й Коворотного заколоворотнило, то діла по наших клубах і культустановах на сьогодні не буде. 
Замучений та сердитий пішов до дому спати. Коментарі не потрібні, але треба сказати, що всім, кому належить, треба звернути особливу увагу на стан роботи наших міських клубів і культустанов. 
Чому не організувати інтересної, хоч і платної лекції по природознавству, всесвітніх планетах, про історію людства нашої Батьківщини, прочитати доповідь про міжнародний і внутрішній стан СРСР, про події на Далекому Сході?
Чому не організувати кінопересувок по наших клубах, літературних вечорів художньої самодіяльності?
Клуб повинен бути культурно - освітним і політичним центром, який організовує людей на відбудову нашого народного господарства, на підвищення політичної свідомості широких мас трудящих, служить їм здоровим та різноманітним відпочинком. 
Але тут виникає питання, чи здатні, вище згадані керівники, культробітники налагодити справу роботи клубів і культустанов так, як цього вимагають потреби трудящих? —  Про це авторитетно повинен сказати міський комітет КП(б)У. 
