Проведемо перші післявоєнні жнива — своєчасно і організовано
Наближається вирішальний час в сільському господарстві — жнива. Збирання врожаю буде проходити в особливих умовах. Всесвітньо-історичні перемоги Червоної Армії над ворогом, розгром гітлерівської Німеччини викликали серед трудящих нашої країни величезне політичне і виробниче піднесення, палке прагнення якнайшвидше загоїти рани, завдані нашому народному господарству тимчасовою фашистською окупацією і війною. 
До жнив залишилось 8-10 днів. В цьому році нам треба зібрати по допоміжних господарствах нашого міста 184 га озимих культур і по одноосібних господарствах 252 га ярих культур. 
Вирішальну роль в успіху жнив відіграватиме організація праці та сільськогосподарського реманенту, обробних машин і своєчасно розпочати жнива. 
«Під час збирання врожаю потрібне максимальне напруження всіх сил, — казав на червневому пленумі ЦК КП(б)У М. С. Хрущов, — щоб зібрати врожай швидко, організовано, не припускати втрат, потрібно, заздалегідь продумати і з олівцем в руках розрахувати, як найдоцільніше розставити робочу силу, тягло, збиральні машини»… 
Наші допоміжні господарства «Озокериту», «Змішторгу» добре підготувались до збиральної кампанії. Жатки відремонтовано, косами забезпечені повністю. Одноосібні господарства будуть провадити жнива серпами.
Робочих рук мало. Це вимагає від завідуючих допоміжними господарствами правильної організації праці, створення ланок та закріплення за ними певних ділянок посівів до збирання. 
Де і як щодня розставити ручних косарів і жниць, прості збиральні машини, які завдання дати кожному косареві, жниці, возієві, як забезпечити і перевірити виконання цих завдань — все це має велике значення. Розв’язанню цих питань, а також запровадженню індивідуальної роботи та дрібногрупової відрядності на збиральних роботах і боротьби з втратами треба повсякденно приділяти велику увагу. 
По одноосібних господарствах необхідно, щоб всі працездатні включилися у збиральні роботи. 
Розпочинати жнива треба виборчим порядком, не дожидаючи зрілості всього масива, бо на перестояних посівах зерно осипається. Збирання жита треба провадити у восковій зрілості. Зрізане жито ставиться в копи, а зовсім спіле звозиться. Збирання пшениці треба розпочинати ще вчасніше, в період спілості. Пізне збирання веде до великих втрат через осипання. 
Перед початком збиральної кампанії наші допоміжні господарства повинні закінчити прополку та обробку городніх культур, картоплі, закінчити косовицю трав, забезпечити тваринництво кормом і звільнити всіх робітників на збирання врожаю. 
Партія і Уряд приділяють велику увагу справі своєчасного збирання хлібів і вимагають від всіх керівників допоміжних господарств поставитись з усією серйозністю і відповідальність до цієї важливої господарсько-політичної кампанії. 
Вслід за збиранням хліба ми повинні терміново здати державі поставки, цим самим ще більше скріпити економічну могутність нашої Батьківщини.
Всі сили і засоби, всю увагу збиранню врожаю!
Хай зразкове збирання врожаю стане трудовим подарунком на честь нашої славної і великої перемоги!
