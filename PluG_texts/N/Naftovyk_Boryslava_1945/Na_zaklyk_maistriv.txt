 На заклик майстрів
Звернення молодих майстрів по нафтовидобутку, в якому вони закликають всіх нафтовиків Прикарпаття розгорнути Всесоюзне соціалістичне змагання за гідну зустріч річниці визволення Дрогобиччини від німецьких загарбників і за зразкову роботу в ці дні, знайшло підтримку та широкий відгук серед робітників IX промислу. 
Колектив і бригади, пройнятий почуттям безмежної любові до своєї Батьківщини, намітив на цьому місяці ряд заходів для збільшення видобутку нафти і зниження собівартості тонни нафти. Ми зобов’язалися встановити глибокий насос на свердловині «Бернард», що дасть змогу знизити витрачання технічних матеріалів, збудувати одну вишку та 2 триніжки. Всі ці перспективи дадуть змогу домогтись гарних успіхів, покращити роботу в бригаді і, в результаті, збільшити видобуток продукції на десятки тонн. 
Окремі робітники вже дають гарні показники в роботі. Так, оператор Корнієцький обслуговує 8 свердловин, виконуючи щоденно виробниче завдання на 108 проц., оператор Очурек обслуговує 2 свердловини, виконуючи норму на 106 проц., раніше цю свердловину обслуговувало 4 робітники, а тепер він один і продуктивність праці не знизилась, а навпаки зросла. 
В дні широкого розгортання соціалістичного змагання ми будемо працювати з ще більшою охотою, щоб дати країні більше нафти, яка так потрібна у відбудові зруйнованого німцями народного господарства. 
