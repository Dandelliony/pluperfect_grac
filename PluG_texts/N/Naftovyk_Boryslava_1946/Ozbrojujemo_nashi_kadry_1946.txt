Озброюємо наші кадри марксистсько-ленінською теорією
Обов'язком кожного комуніста є систематичне підвищення свого ідейно-політичного рівня, глибоке вивчення теорії марксизму-ленінізму, щоб бути на чолі мас в боротьбі за виконання і перевиконання плану четвертої сталінської п'ятирічки. До цього часу питання підвищення ідейного рівня комуністів в парторганізації транспортної контори об'єднання. "Укрнафта" стояло зовсім погано. Організований гурток по вивченню історії ВКП(б) працював незадовільно. За 2 місяці було проведено лише 2 заняття, на яких не було навіть закінчено вивчення 1-го розділу. В чому ж справа? А справа полягала в тому, що ми неправильно підійшли до організації цього гуртка. Склад людей був різний за своїм освітнім і загальним розвитком. I після того, як ми обговорили це питання на партійних зборах, підібрали більш менш одноманітний склад слухачів, становище змінилось. Зараз в гуртку навчаються 23 чол., з них 5 комуністів, 8 комсомольців і 10 чол. безпартійних з числа керівного складу. Гурток вивчає вже ІІ розділ "Короткого курсу історії ВКП(б)". Заняття проходять на високому ідейно-теоретичному рівні. Товариші добре, сумлінно готуються до занять, і співбесіди по пройденому матеріалу проходять жваво. Зараз ми організували гуртки по вивченню Закону про п'ятирічний план відбудови й розвитку народного господарства СРСР та УРСР, якими охоплено всіх членів колективу транспортної контори об'єднання "Укрнафта".