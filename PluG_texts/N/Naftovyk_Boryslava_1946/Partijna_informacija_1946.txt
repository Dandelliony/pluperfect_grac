Партійна інформація
Добре поставлена політична інформація в первинних партійних організаціях полегшує роботу міськкому КП(б)У, дає можливість більш конкретно керувати первинними партійними організаціями. Своєчасне одержання протоколів партійних зборів, планів роботи, допомагає зробити висновок, як працює та, чи інша партійна організація, що заважає їй в роботі, якої допомоги вона потребує. Деякі партійні організації, як IV промислу (парторг ЦК ВКП(б) тов. Щербина), VIII промислу (парторг ЦК ВКП(б) т. Сиросєв) зрозуміли важливість партійних інформацій і систематично інформують міськком КП(б)У про партійне життя, про політичну роботу з робітниками і т.п. Все ж, постановку партійних інформацій в нашому місті аж ніяк не можна вважати задовільною. Такі партійні організації, як електростанції (секретар тов. Жуков), Донбасшахтоліс (секретар тов. Мареєв), об'єднання "Укрнафта" (секретар тов. Волков) і ряд других з часу свого існування до міськкому КП(б)У не надіслали жодної політичної інформації. Є приклади, коли партійні інформації не висвітлюють партійних питань. Ось перед нами інформація від секретаря партійної організації "Укргаз" тов. Леонтьєва. Уважно перечитуємо її. Тов. Леонтьєв ретельно показує, наскільки процентів виконується план і т. п. Все це можливо, і непогано. Але де ж інформація про партійне життя, про політичну роботу, інформація з критикою конкретних хиб "Укргазу"? Її немає, і це дуже прикро. Адже тут не все гаразд, державний план не виконується, побутове обслуговування робітників погане. За лютий місяць тов. Леонтьєв зовсім не надіслав політичної інформації. Організація політичних інформацій - одна з найважливіших ділянок внутріпартійної роботи. Але, на превеликий жаль, не всі партійні організації приділяють їй належну увагу.