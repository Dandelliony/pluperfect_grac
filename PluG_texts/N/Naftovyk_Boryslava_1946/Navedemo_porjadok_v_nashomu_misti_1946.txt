Наведемо порядок в нашому місті
План четвертої сталінської п'ятирічки передбачає новий широкий розмах робіт по відбудові і впорядкуванню наших міст і селищ, по дальшому піднесенню комунального, культурного обслуговування трудящих. У виконання цього величного плану по всіх містах радянської країни - великих і малих, скрізь розгорнулися вже роботи: відбудовуються старі будинки, будуються нові, ремонтуються і заново прокладаються шляхи, впорядковуються вулиці, площі, парки, сквери і т. п. Цією весною проведені роботи і по озелененню наших міст: висаджено міліони дерев - декоративних і фруктових, різних декоративних кущів; вулиці, бульвари, не кажучи вже про парки, прикрасилися різноманітними квітами. Поряд з цим велика увага звернута і на покращення побутового і культурногр обслуговування радянських трудівників. Адже мало того, щоб наші міста виглядали красивими! Необхідною умовою нормального життя трудящих є повне забезпечення всіх їх побутових потреб: постачання світлом, водою, паливом і т. д., а також культурних запитів - налагодження і покращення роботи кіно, театрів, культосвітніх закладів, стадіонів і т. п. Як же стоять справи в нашому місті? На жаль, хвалитися немає чим. Минула весна, минає вже й літо, а місто і досі можна сказати, невпорядковане: ті ж самі обідрані фасади подвір'я, в багатьох місцях до цього часу не прибрано цеглу, глину і різне сміття від зруйнованих будинків. Дуже жалюгідно виглядає міський парк - засмічений, зарісший бур'яном, він придатний зараз лише для випасу худоби. Не доведені до кінця роботи і на майданчику по вул. К. Маркса, коло пам'ятника загиблим воїнам Червоної Армії, - там висаджено кілька рядів дерев, розбито дві великих клумби і на цьому спинилися. Погано в нас і з обслуговуванням трудящих. Взяти хоча б постачання водою. Міський водопровід працює вкрай незадовільно, з великими перебоями - вода в колонках є не кожного дня, і населенню доводиться по всьому місту шукати колодязів. А як постачаються водою нафтопромисли, газолінові заводи? Також надзвичайно погано, з перебоями, що дуже відбивається на роботі підприємств. Скаржаться трудящі Борислава і на незадовільну роботу наших культурних закладів, зокрема на роботу кінотеатру: черги біля каси, запізнення з початком сеансів, різні технічні неполадки під час демонстрування фільмів, - все це лише втомлює людину, яка прийшла відпочити, розважитись. Bci вищенаведені факти говорять про одне, а саме: ті, кому доручена справа по впорядковуванню міста, по обслуговуванню трудящих, забули про свої великі і почесні завдання, в більшості своій працюють формально, без власної ініціативи, "без душі". Такому становищу треба покласти край. Впорядкувати місто, підтримувати порядок у всьому треба повсякденно, а не кампаніями. Годі керівникам міськкомунгоспу, відділу зв'язку, кінотеатру і всім іншим легковажно ставитися до своїх обов'язків. Треба прикласти всі сили до того, щоб навести в нашому місті справжній порядок.