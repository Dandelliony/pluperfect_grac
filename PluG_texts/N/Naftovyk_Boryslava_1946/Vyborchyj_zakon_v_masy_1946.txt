Виборчий закон - в маси
Призначені на 9 лютого 1947 року вибори до Верховної Ради Української Радянської Соціалістичної Республіки - велика подія в житті нашого народу. Повсюди розпочалася вже широка й діяльна підготовка до наступних виборів, під час яких український народ продемонструє свою непорушну морально-політичну єдність, непохитну відданість великій Батьківщині - Радянському Союзу, любов і довір'я партії Леніна-Сталіна. Почалася і в нашому місті підготовча робота. Але чи скрізь вона провадиться? Треба визнати, що наші установи в цьому відстали від підприємств. У відділах виконкому Міськради депутатів трудящих, наприклад, в міськздоровіділі, наросвіті, комунгоспі, торгвідділі, - до цього часу ще зовсім не розпочали занять по вивченню "Положення про вибори до Верховної Ради УРСР". Керівники цих відділів гадають, що часу ще є багато і можна не поспішати. Такі думки лише шкодять успішному проведенню цієї важливої справи. В Бориславі зараз проживають українці - переселенці з Польщі, з них у виборах до Українського Соціалістичного Парламенту візьмуть участь до 1.360 чол. Отже секретарям парторганізацій необхідно організувати серед цих переселенців глибоке вивчення Сталінської Конституції і Положення про вибори. В цю почесну справу - в справу організації повсякденної дійової агітаційно-пропагандистської роботи серед населення, в клубах і на підприємствах та в установах повинні активно включитися наші агітатори, носії більшовицької правди в маси.