"Будинок без господаря"
	Є в місті Бориславі кулиця Костюшка, а на тій вулиці - будинок під номером 136. І живуть в цьому будинку інженерно- технічні працівники об'єднання "Укранафта"...
	Живуть вони та й журяться. А журяться через те, що всі від них відцуралися: вже не кажучи про те, що їх знайомі не хочуть до них в гості ходити, але не провідують їх, не цікавляться тим, як їм живеться ні працівники комунального відділу об'єднання "Укрнафта" (завідуючий тов. Гусєв), ані інспектори міського відділу охорони здоров'я.
	А поцікавитись тут є чим: поперше, кожного, хто виявить бажання ввійти в будинок, ще на дверях спинить занадто вже неприємний запах, що йде з несправних убиралень. Людина ж, якій конче потрібно побувати в когось з мешканців цього будинку, вже за другим кроком відчує, що ноги її знаходяться... у воді та бруді, що походять теж таки з цих убиралень. Лише придивившись як слід, людина з радістю помічає наявність рятівничого містка з дощок, на який вона з полегшенням ступає.
	Така ж сама картина зустрічає відвідувача і на другому поверсі. Але він заспокоює себе тим, що ось, мовляв, ввійду, нарешті, в квартиру і там уже відпочину і від "пахощів" і від усіх цих "приємностей". Марні сподівання!.. В квартирі, куди відвідувач заходить (як і по всіх квартирах цього будинку) його настирливо переслідує запах, до якого він ніяк не міг звикнути в коридорах і який вже став невід'ємною складовою частиною повітря, що наповнює весь будинок. А вода... Відвідувач з жахом помічає, що вона є й тут: просочуючись крізь щілини в дверях, вона поступово заливає всю підлогу.
	- Як же ви можете так жити? - питає відвідувач у господарів квартири.
	- Та що маємо робити!- безпорадно розводять руками ті. - Ніхто ж не хоче визнати себе хазяїном будинку. І нікому нема діла до наших страждань. Та нам ще нічого. Ми он, - кивають вони на стінку, - зуміли дістати собі рятівне коло, на випадок, коли вода підніметься ще вище, а от сусіди наші, - ті, бідні, ніяк не можуть дістати.
	Ось як "живуть" мешканці будинку №136 по вул. Костюшка. І ось через що журба вкриває їх обличчя.
