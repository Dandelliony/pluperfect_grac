Вивести 1-шу бригаду з прориву
	Поганим показником закінчила червень місяць 1-ша бригада 8-го промислу (бригадир т. Фрайліх) - виробничий план нафтовидобутку виконано лише на 96 проц., цим самим державі не додано багато тонн нафти.
	В чому ж причини такого відставання,- і це в той час, коли останні бригади промислу вчасно впоралися з своїми завданнями?
	Відповідь т. Фрайліха на це питання була коротка: не вистачає машинного масла, бракує канатів. Але з подальшої розмови стало ясно, що причина відставання полягає далеко не в цьому.
	Треба прямо сказати, що основною причиною такого ганебного стану в бригаді є відсутність злагодженості робітників, відсутність міцної трудової дисципліни. Звичайно, є в бригаді чесні, віддані своїй справі робітники, - наприклад, оператор т. Коломиєць, машиніст т. Дзюбас, тракторист т. Манджас, але, на жаль, таких мало. Більшість же робітників відносяться до роботи халатно, розпоряджень бригадира часто не виконують, роботу кидають коли кому заманеться - інколи 1/2 години раніше.
	В результаті такої недисциплінованості на бригаді часто мають місце різні аварії. Так, наприклад, нещодавно трапилася аварія через те, що оператор Іванчик на півтори години раніше залишив свердловину, а замість нього працював кочегар Леевицький; подібне зробив і кочегар Мига, під час відсутності якого прогорів котел, і т. п.
	Крім цих порушень трудової дисципліни, вражає тут ще велика кількість прогулів. Наприклад, протягом другого кварталу робітники Андрушкевич, Пілак і Річаль зробили прогулів 75 днів.
	Ось які причини привели бригаду до заборгованост перед державою.
	Висновок один: треба негайно взятися за налагодження справжньої трудової дисципліни - це основа всієї роботи. І в цій справі один бригадир мало що може зробити. Тут необхідна лопомога і керівництво з боку дирекції промислу та партійної організації. І допомога справжня, дійова, а не така, що мала місце до цього часу.
	Що ж це була за допомога, яскраво видно з таких фактів: на одній з свердловин бригади потрібно поставити триніжку; і ось за це тов. Фрайлік мусить просити дирекцію вже протягом чотирьох місяців - і все безрезультатно!.. Другий факт: як це не дивно, але до цього часу директор промислу тов. Вердібенков не вжив ніяких заходів до злісних прогульників, про що бригадир також не раз заявляв.
	Така байдужість до ганебного стану бригади досить дивна. З цим треба покінчити, щоб в найближчий же час вивести 1-шу бригаду з прориву.
