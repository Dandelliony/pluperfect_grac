Першотравневі дні в нашому місті
Трудящі Борислава, як весь народ-переможець неосяжної країни Рад, з особливою радістю і гордістю за здобуті Радянським Союзом перемоги у великій Вітчизняній війні - відзнаменував міжнародне свято трудящих - 1 Травня. "Найкращим подарунком матері-Вітчизні, найгіднішою зустріччю днів всенародних свят — 1 Травня і першої річниці Перемоги Радянського Союзу над гітлерівською Німеччиною - буде наш почесний дар праці у перевиконанні місячних, квартальних планів 1946 року - першого року нової сталінської п'ятирічки" - так писали ще в березні ініціатори соціалістичного змагання на честь Першотравня і Дня Перемоги, робітники, інженерно-технічні працівники та службовці 8-го нафтопромислу. На заклик колективу VIII-го промислу дружно й організовано відгукнулися всі підприємства та організації міста. Соціалістичне змагання охопило понад 12 тисяч трудящих Борислава. 28 і 29 квітня на нафтопромислах, в рудоуправлінні, на газолінових заводах, бурових дільницях, скрізь на високому рівні із особливою активністю пройшли урочисті збори трудящих, присвячені першотравневому святові. Гордо лунали слова промовців на зборах VIII, II та інших промислів, шахт озокериту, контори буріння й інш. про те, що Першотравень їх колективи зустрічають перевиконанням державних планів по бурінню, по видобутку нафти, озокериту. Понад 800 чоловік - кращі люди підприємств Борислава, стахановці, інтелігенція, партійні, радянські, комсомольські, профспілкові, господарські працівники - зібралися 30 квітня в святково прикрашеному приміщенні кінотеатру ім. Горького на урочисте засідання, присвячене 1-му Травня. Присутні з великою зацікавленістю прослухали доповідь секретаря МК КП(б)У тов. Даниленка про міжнародне свято трудящих 1 Травня. Урочисті збори під грім оплесків прийняли тексти привітальних телеграм на ім'я творця перемоги великого Сталіна і голови Ради Міністрів УРСР та секретаря ЦК КП(б)У М. С. Хрущова. Перше Травня. Перший золотий ранок. Вже 8 годин, вулиці міста сповнилися веселим гомоном, співами і музикою. Об одинадцятій годині по святково прикрашених прапорами, портретами, лозунгами, квітами вулицях рушили колони учнів, робітників селян, службовців. На плакатах і лозунгах, що майоріли над колонами, можна було прочитати: "Слава великому Сталіну!" Хай живе великий творець нашої перемоги великий Сталін", "Слава великому радянському народові, народові-переможцеві!", "Слава героїчній Червоній Армії!", "Виконаємо і перевиконаємо план нової сталінської п'ятирічки" та інш. О 12 годині дня на площі біля міськкому КП(б)У зібралося до 11 тис. населення міста. Мітинг, присвячений 1 Травня - дню огляду сил трудящих всіх країн - пройшов урочисто, з великим піднесенням.