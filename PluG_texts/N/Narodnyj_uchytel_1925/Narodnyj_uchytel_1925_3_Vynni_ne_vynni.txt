Винні — не винні...
Сидиш в залитому морем огні залі ВУЦВК, слухаєш доклади, промови, гучні оплески, бачиш сотні голів, очей... І так тепло, привітно, приємно... В перший раз зібрались за час революції. Ні, не за час революції, а перший раз в житті... Дивляться з цікавістю один на одного. З жадобою слухають, часто-густо повторюють — «І я це хотів сказати, й я це думав», бо справді у всіх одна думка... Так яскраво відчувається єдність, напружена праця... Частенько чуєш: «Винні,-не винні, прийшли, відчиніть»... Пригадуєш — а чи справді винні? 1919 — 1922 роки: Завідуючий вол. відділом освіти — учитель, Інструктор Соцвиху — учитель інструктор політосвіти — учитель, повітовими установами по освіті керує учитель. Виставу на користь голодних ставить учитель, «Тиждень дитини» — учитель. Одержує пів пуда проса — вчитель. Терпить, бідкається, голодує, носить на базар плахіття, мовчить...Чуєш... Махнівці забили вчителя, а вчительку згвалтували... Денікинці розстріляли вчителя. Кажуть більшовик...Ось, пригадується, бандити напали на село, а в ньому було 5 червоноармійців. Зналась заверюха. Чутка: командира червоноармійського загону вбито, шукають голову Ревкому. Розбивають у Вол. Ровкомі шахву. Лютують...Пробираюсь городами, берегами, очеретами в школу — чи цілі вікна... Щось в очереті зашелестіло. Злякався... Зупинився... дух захопило. А далі туди. В багнюці лежить чоловік: очі перелякані. Дріжить, увесь чисто мокрий, в болоті: дивиться з благаннями й жахом... Підбадьорив, кущами нишком добираємось до школи, крадемось до сторожа, той перелякався, але прийняв... Обсушили, нагодували, показали безпечний шлях... пішов. Уцілів один із сотнів... Вернулись в школу, а там голова Райкому і комуністка, що прибула з міста. Сховали й цих... А цур йому, краще не згадувати, бо кров, сльози пролляті — не дають заснути. А тепер: «ми винні — ми не винні»... Може винні, а може й ні. Добре, що минуло. Тепер добре.
