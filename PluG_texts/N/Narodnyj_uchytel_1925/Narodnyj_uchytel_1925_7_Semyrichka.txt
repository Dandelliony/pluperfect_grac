Семирічка (Вовча)
Наша семирічна школа існує вже шостий рік. За цей час вона проробила велику й значну роботу. Перш за все вона працювала весь час без перерви. Навіть в скрутні часи 20 і 21 років двері школи не зачинилися, ані на короткий час. За п’ять років школу скінчило біля 200 душ-учнів, що майже всі тепер учаться на педкурсах та в профшколах. Помешкання школа займає найкраще в місті. Це величезний двохповерховий будинок, з водяним опаленням та електричним освітленням. Учнів в школі тепер 1260 душ; вони розміщаються в 26 групах. Більша частина їх — діти робітників та службовців (35%), селян — 25% і найменше дітей торговців (7%). Не дивлячись на велику кількість учнів, заняття в школі ведуться в одну зміну. Але, дякуючи дитячому самоврядуванню та осередку юнаків піонерів — їх в школі до 200 душ, — порядок та дисціпліна в ній гарні. Крім звичайних шкільних запитів вчителі школи проводять з учнями кільцеву та клубну роботу, а також керують роботою педкурсантів, що ввесь час ходять в школу на практичні заняття. Більша частина часу засідань шкільної ради поки-що йде на розгортку комплексів, в перших п’яти групах; цим корегується і селянське вчительство. Наслідком роботи першого триместру була цікава триместрова виставка робіт учнів школи в одній з величезних зал школи. Всі роботи виставлялися по групах і по пророблених комплексах. Найкращими комплексами по їхній проробці були: «Жовтнева революція та «Охорона здоровля». Виставку відвідали, крім вчительства нашого району, батьки учнів і навіть екскурсії з суміжної Курщини. Тепер йде робота організації шкільного кооперативу, а в такий велелюдній школі організувати досить тяжко.
