Заарештували комплекс.
Край міста близенько по сусідському примостилося два кінчики двох фронтів: школа й артсклад. У кожного своє життя і до цього року учительки не знали й не відали цих недосяжних казематів і певно так і було б. Аж ось торік «шурум-бурум» прогудів по всій Україні. «Комплекс, комплекс, шматка життя». Довго кривилися учительки: Ось вирядять у Губ, може полекшає. Поїхали в Губ — не втихомирилось, як заворушилося в Окрі, і в Райкомах, і в місцькомах, перепідготовляються — аж гай гуде. Чудесне врем’ячко ото було, аж згадать ловко. Зовсім аж з лиця змінилися всі. Оце біжить хто: — куди? — «На перепідготовку». Або: — що робиш? — Та теми, чорт би їх «попотемив», розроблюю, аж у віччу жовто. Було і вранці (на свіжу голову), і ввечері і в ночі, словом, наші робітоси, як бджоли гули та до купи все «мед-чи-пед» носили. Я так тоді й звав усіх нас: «робітбджоли», а не «робітоси». Прийшла осінь. Озброєні всякою зброєю комплексности, закуті в панцирі необхідности, гордо, як лицарі, вийшли наші вчительки на роботу і крикнули: Хай живуть комплекси, шматки життя. І порвали життя на шматки, а далі на клаптики, а там на латочки і... пішли. Тільки по вулиці що не йде дві три бабі та все: З глузду з’їхали наші вчителі, щоб їм болячки поробилися, нівечать дітей. Еге, кумасю, мій уже зовсім заперти вся. Прийшов комплекс «Червона армія». Ну діти — Червона армія — наша захисниця. Треба добре життєво знати що воно таке. Ідіть сами -в екскурсію, здобувайте матеріал, а потім остаточно розробимо. Ось нате вам папірець і йдіть до артскладу та й роздобудьте всі відомості на питання, я тут ось пописала їх, щоб не забули, що питать, та дурно не проходили, як на млин то було... Хлопці жваві, пройшли на екскурсіях уже огні й води, у переднього папірець, на папірці: Скільки червоноармійців у прикладі, що вони роблять, що їдять, у чому ходять, де сплять, с-к. постів, хто розводить, ск. рушниць у артскладі, ск. пудів пороху (для задач думала), ск. гаківниць, — словом усе досконально (шматок життя, як полатається). Цвірінчить дітвора, прийшла табунцем до воріт, вартовий одвихнувся якось, вони й проскочили та прямо в порохівницю й простують. Коли це побачив вартовий, та до них: Ах ви ж, бісові діти, чого ви сюди? Геть мені! Дітвора, як гороб’ята: шмиг і нема. А ватажок із папірцем не влучив у ворота та в за,городу та й застряв у колючому дроті. Підбіг вартовий. Ти чого тут? Я нічого, дядя, не бийтесь, їйбо не бийтесь, як нас вони учителька послали... На якого біса? Комплекс (і папірня тиче). Як глянув — та: - Ах ти ж, шпійон проклятий, купкас! Піймав вартовий хлопця та до начальства — ось каже шпійон, комплес фамилія. А начальство й очі вилупило. Ой лихо, папірець? Ск. червоноармійців, скл. гармат?.. У ГПУ його зразу ж. Милом покрилися коні. Ось шпійон добирався в артсклад нате вам, його, й папірець. Як нас учителька послали, розплакався і согрішив. Злякався дуже. Дайош сюди вчительку, на одній нозі. Раз, два і вчителька тут як тут. Ой матінко, дума. — Що воно буде. А в грудях дух так і сперло, кров по жилах як не зацебинать, язик задубів і слова не вимовить. Що це ви? Суворо спитав ГНУ і на папірець тикнув. - Я... я ні...нічого...гісенько! Не винна. То вони окрінспектура нас ціле літо направляла, я так і робила. Окрінспектура сюди, враз — і по столу трахнув. Прилетів окрінспектор. Фу, стійте, фу! Не хвилюйтесь перш за все фу... фу!.. Фукнули всі, полекшало. То я в гості до Червоної армії досилала їх та, щоб не забули, що балакать їм, — написала питання потрібні для комплекси, у нас- комплекс: «Червона армія», нічого не поробиш, треба. Комплекс?! А! - Ну, от батате, фу. Нічого тут страшного й нема, фу! Налякали тілько — бідкався окрінспектор. Пореготалися всі і розійшлись. А учителька думала: — я й казала що нічого не буде доброго з оцих комплексів, на моє й вийшло. І правда: і учням і учительці довелося виливати переполох.
