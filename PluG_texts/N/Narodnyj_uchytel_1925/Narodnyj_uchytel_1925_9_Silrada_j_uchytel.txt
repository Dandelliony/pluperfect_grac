Сільрада й учитель.
В галузі культурної роботи й упорядкування, на сільради покладається: допомагати організації та розвиткові шкільно-виховничої й культурно-освітньої справи; зокрема, — організації хат-читалень, селянських будинків і рад при них і допомагати нормальній їхній роботі і допомагати організувати школи письменності дорослих, бібліотеки, екскурсії, лекції, хори, театри, поширювати газети, листівки й вживати всіх заходів для ліквідації неписьменности. Сільради мають забезпечувати культурно-освітні та шкільновиховничі установи помешканнями, відводом землі встановленим законом , порядком стежити, щоб вчасно забезпечено було ці установи паливом, а також стежити за господарським станом цих установ; допомагати культурно-освітній роботі серед національних меншостей, що перебувають на території сільради. Отже, бачимо, як багато залежить від сільради і як корисно буде для школи, коли вчителеві вдасться встановити належні стосунки з нею. Коли вчитель є членом сільради, то само собою розуміється, що він увійде до складу культсекції, як найдіяльніший її член і безпосередньо може впливати на стан освітньої справи. Коли ж він не є членом сільради, то мусить відшукати інші точки сполучення з нею: ставити доклади про стан школи, з’ясовувати ріжницю між старою та сучасною школою, звязатися з КНС, ЛКСМ та иншими організаціями на селі, що через своїх представників в сільраді зможуть збудити інтерес сільради до школи. Сконсолідувавши на інтересах освітньої справи всі діяльні чинники на селі, вчитель знайде певну підпору для своєї праці та піднесе авторитет школи в очах селянства. Бо, коли ми зараз спостерігаємо, що сільрада недбайливо ставиться до школи, що школа не відремонтована, не опалюється, не має приладь до письма й т. и.; коли прибутки з шкільної, землі йдуть на такі видатки, що нічого спільного з школою не мають, — то це в значній мірі пояснюється відірваністю вчителя від сільради, невмінням зосередити на інтересах школи увагу організованого громадянства. Останні перевибори сільрад дали понад 32,000 членів сільрад — жінок. Є серед них без сумніву і учительки. Бажано, щоб вони відгукнулися і дали «Народньому Вчителеві» відомості про свою роботу там, поділилися своїм досвідом, допомогли поширити культурну працю серед селянок.
