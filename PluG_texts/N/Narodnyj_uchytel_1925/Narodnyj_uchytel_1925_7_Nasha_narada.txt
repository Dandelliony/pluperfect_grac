Наша нарада
(Нехвороща, Червоноградської округи на Полтавщині). Недавно відбулась районова педконференція. Із повістки денної для учасників були найцікавіші питання; вживання комплексної системи навчання та амеріканського методу. Обидва доклади зробили вчительки використовавши всі наші (до діла сказати, ще дуже бідні) можливості найдоцільнішого прикладання для нас на практиці педагогічних новин, з якими ми познайомилися вперше на районових педкурсах в серпні місяці 1924 року. Обговоривши виклади учительок, конференція, констатуючи позитивні наслідки, зазначила, що вчительство стає вже на рейки нової школи, але разом з тим виявила й перешкоди, які- вчительству та суспільству ще треба усунути: відсутність доцільного й відповідного підручника для учнів; відсутність комплексних хрестоматій для вчителя й педлітератури, вчитель не може добути їх і через свою матеріальну бідність; велика нагрузка вчителя громадською роботою, яка дуже зменшує час для належної підготовки до уроків; слаба перепідготовка вчителя, що до проведення комплексної системи навчання та особливо будування нової школи; тяжкий матеріальний стан шкіл та инші зовнішні несприятливі обставини. Конференція зазначила, що перешкоди, залежні від самого вчительства до будучого учбового року зовсім усунеться. Запоруку цього видно з докладів керовників педгуртків про пророблену ними роботу за перший триместр, що свідчить про енергію й упертість вчительства над підвищенням своєї кваліфікації. Доклади, реферати, доповіді про практичні вроки, критика, висновки, практичні уроки вчителів в школі по черзі в присутності всього педгуртка з розглядом та вказівками відповідного змісту, взаємне відвідування шкіл, педлітература, педжурнали, педгазети — ось заходи, що забезпечують надалі будування нової школи, пристосованої до нового оточення школи, як організаційного життя. Бадьоро й з вірою в свої сили вчительство дивиться в майбутнє, керуючись у своєму поступі червоною зіркою. Допоможіть учителю-масовику усунути й инші перешкоди, і майбутнє суспільство матиме можливість поповнити свої ряди діяльними громадянами, ковалями нового життя.
