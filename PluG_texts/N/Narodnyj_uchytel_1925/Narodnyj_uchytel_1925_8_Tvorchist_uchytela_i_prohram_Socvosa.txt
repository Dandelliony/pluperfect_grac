Творчість учителя і програм Соцвоса.
Тепер в школах, здається йде спокійна робота по виробленім ще з осени плану, але внутрішня напруженість і заховані шукання все ще шумують, відбиваючись на деяких нерівностях праці, у деякій шаршавості, що непомітні в загальній роботі. Будувати школу тільки почали, бо неможна було будувати, не зруйнувавши старого і рост школи, звичайно, ще не закінчився. Це відчувається в усьому. Коли б школа наша вилилася в певну форму, це б підкреслило, що вона нездатна розвиватися, що у неї нема майбутносте. А на шляху розвитку завжди є шукання, а також, знизані з досягненнями й помилки. Всюди в молодому зростанні якої-будь справи або ідеї помічається захоплення, що часто переливає через край. Так, можливо, через край перелилися й наші надії на творчість учителя в масі. Залучити до творчої будівничої праці всіх — ще одна з найкращих задач, що ставить собі Радянська влада. Але старого побуту, ще не усунули, а ми в значній мірі — продукт старого побуту.Тому зрозуміла деяка розгубленність учителів при складанні нових планів на основі прикладних програм Соцвоса. Звичка йти від «а» до «я» за вказівками колишніх офіційних програм відчулася й тут, а саме: учитель, часто боячися відступити від прикладної програми Соцвоса, повторював її в своїм плані, пристосовуючи її до особливостей школи. Забувалося, навіть, те, що тут малося на меті пробудити творчу роботу учителя і Соцвос намітив тільки головні пункти, не думаючи цим вичерпати всю шкільну працю. Це маленьке непорозуміння мало великі наслідки. При проробці матеріалу учителі на ділі опинялися перед необхідністю творчої праці. Намічений план приводив їх у своїм виконанні до нових завдань, розгортав перед ними нові перспективи, учитель мимоволі втягався в той вир, який можна було б назвати колективною творчістю учителя з учнями. Без сумніву, праця комплексною системою принесла з собою об’єднання учителя з учнями, створила їхнє співробітництво, що раніш здавалось неможливим. Як це трапилося? Цілком зрозуміло: підходячи дуже близько до життя, до завдань і потреб сучасности, учитель часто де в чім мусив звертатись за допомогою до учнів і таким чином, праця проходила разом : учитель міг працювати тільки при співробітництві учнів. Цим досягалася одна з цілей Соцвоса — об’єднати учителя з учнями. В свою чергу ця загальна творча праця з учнями роскрила перед учителем нову творчість, ставши його часто перед потребою відхилятися від свого плану, внести в нього доповнення, або деякі зміни, доповнити життєвим змістом. Сухий та мертвий сам по собі, комплекс відходив кудись у глибінь і на його фоні закипала зараз та потрібна праця, що була звязана з інтересами дітей, з їхньою підготовкою, як майбутніх громадян. Так, наприклад: при проходженні комплекси «кам’яновугільна промисловість», при читанні оповідань з життя шахтарів, перед дітьми яскраво встає питання про класову психологію, про старий і новий побут. Учителеві, що провадив в школі лише коротеньке пояснення «роля пролетаріату в Донбасі», прийшлось зробити небезкорисну екскурсію до історії створення класів і класового самовизнання, до історії побуту й звязку його з історичними й економічними умовами. Все це без сумніву поширило світогляд дітей і дало учителеві несподівано багатий матеріях для роботи. Треба тільки ловити ці багаті несподіванки, ці творчі моменти в праці й уміти їх використати. В цім зараз завдання учителя. Що й казати, воно вимагає від учителів пильної уваги до всіх деталей свіжі роботи, а головне творчого розмаху. Без нього зараз учителеві неможливо обійтись. Коли в учителя немає творчости в її широкім розумінні, він повинен покладатись на учнів і зуміти використати для свого завдання їхні творчі сили. Можна сказати одно, що Соцвихівські програми й програми ГУС’а поставили перед учителем одно з складних завдань, але все це разом штовхнуло учителя й не дає йому зупинитися й захолонути в чехівськім футлярі; ці програми виштовхали учителя з міщанського життя й поставили його на шлях творчої праці. Можна з певністю сказати, що нові плани на майбутній рік будуть не такі, як сучасні; учитель внесе в них досвід своєї спроби, своєї творчої праці з учнями. Він бачитиме в даних йому програмах не казенно-урядову указку, а тільки віхи; вздовж них він будуватиме разом з учнями нову школу.
