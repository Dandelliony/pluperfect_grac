Конференція робітників освіти
Юнаківського району на сумщині.
18-го січня відбулась конференція робітників освіти. Питання на порядку денному такі: 1) про окружний учительський з’їзд, 2) про Всеукраїнський учительський з’їзд, 3) вибори райметодбюро та др. Майже всі учителі району приїхали на конференцію, бо кожному хочеться почути, що роблять або думають робити в районі. Особливо цікавилось і цікавиться вчительство окружним та Всеукраїнським учительським з’їздами. Доклади про з’їзди слухають уважно, бо кожному хочеться скоріш знати, чи дійсно знята з учителя пляма контр-революційности, і чи дійсно партія й радвлада прийняла вчителя в сім’ю будівників соціялизму. Учительство цікавиться також питаннями нової школи і коли вибірали райметодбюро, то дуже уважно віднеслись до виборів. І з’їзд ухвалив, щоб методбюро допомогло вирівнятись відсталим школам, колективною працею всіх учителів, посуваючи справу нової школи вперед. У сільського вчителя багато ріжноманітних питань. Ті вчителі, що мають великий стаж, дуже цікавляться пенсією. Та воно й не дивно — людина вже стара, свого часу поклала чимало праці в боротьбі з темрявою. Ці педагоги не вороги нової школи. Але та нова бурхлива течія не може захопити їх так як вона захоплює молодь. Вони перейшли на бік радвлади, але ідеологічно зостались такими, які й були. Ще часто-густо в старої вчительки можна (звичайно не всякому) побачити в шафі ікону, якій вона тихенько молиться й просить святих простити їй її гріхи за денну працю в школі. Молоді ж педагоги працюють скрізь в хаті-читальні, лікнепі, серед жіноцтва, в сельбудинку й нема тої галузи сільського життя, де б не брав культурної участи учитель. І звичайно в молоді щораз більше повстає важливих питань, бо працюючи иноді доводиться йти навмання, бо бракує літератури, бракує того, що потрібно для сучасного вчителя — нового знання. Які ж постанови виносить масове вчительство? Не можу сказати про всіх, скажу про свій район (хоч і певен, що воно й скрізь так). Заслухавши доклади про постанови учительських з’їздів, робітники освіти цілком підтримують ці постанови й дають щиру обіцянку їх виконати.
