Про комплекси. (З досвіду).
Багато про них писалося, що більше балакають, багато й робиться. Цілі гори книжок перечитано, безліч досвідів переведено. Є ніколи, що повністю перейшли на комплексну систему викладання, а чогось у цілому ділі бракує, щось не розвиване. Повинно бути в комплексній системі останнє слово: буде вимовлено воно і вся плутанина росплутається, все буде ясно. Робимо, але щось таке що єсть, що стає на перешкоді. Якось, розумієте, кінця немає. Все рівно, що цікава книжка, в якій бракує останніх сторінок. Ось вам одверте вражіння вчителів-комплексників, з якими мені приходилося робити. Звичайно, цього «останнього слова» наша дійсність скоро ще не скаже, але про хиби тих комплексів, що ми розробляємо, треба одверто балакати, аби спільними силами їх уникнути. Ми добре розуміємо мету комплексів в справі налагодження дитячої думи, ми також добре розуміємо, що вивчення життя окремими його шматками — комплексами, єсть діалектичний метод революційної педагогіки. Як висновок відсіля треба зазначити, що розробка учебного матеріалу комплексами повинна утворити в мозку дитини відповідне уявлення комплексу життя, аби привчити людину вивчати це життя в діалектиці а не в статиці. Так уявляємо ми собі теоретичні підвалини комплексної системи, але практика у цьому відношенні щось прихрамує (може це тільки у нас, у провінції?). Візьмемо любий комплекс порадника з програми 1-ї групи. Тягнеться він у нас днів 5 — 6. Як вам здається: у дітей першої групи може залишитись від цієї роботи на протязі тижня уявлення, як про щось ціле, неподільне, як про «комплекс» життя? Власні спостереження, балачки з товаришами упевнили мене в тім, що такого «комплексу» у мозку дитини не утворюється, що вони, діти ще не розвинені остільки, щоб синтезувати працю на протязі тижня, яко ціле, монолітне. Окрему сьогоднішню роботу діти, навіть, з допомогою вчителя, не увязують з тією, що пророблялась учора, і вся праця по комплексу для дітей єсть ряд окремих праць, що першогрупники не увязують в єдиний комплекс. Ці ж міркування цілком стосуються і до старших груп елементарної школи, де, наприклад, комплекс- «Добуваюча промисловість нашої округи» тягнеться три тижні (за менший час розробити, його так, як він дається у пораднику, неможливо). Чи може у учня 4-ї групи створитись уявлення про добуваючу промисловість, як про «комплекс»? Ні, при таких умовах не може. Здавалось би, що в старших групах повної семилітки, цієї небезпеки немає, бо учні там здатніші до активної уваги. Але й там такі комплекси як «СРСР» (їх проробляється майже цілий триместр) не дають можливосте учневі утворити в своїм мозку відповідне уявлення цілого. Відсіля висновок: або ми не вміємо робити по комплексах, або комплексна система в тому вигляді, як ми її вживаємо, ще не розвязує комплексної проблеми в цілості, на наш погляд доцільніше б було утворити програму з таких комплексів, на розробку яких витрачалось би стільки часу, скільки діти відповідного віку можуть держати свою увагу без зайвого напруження на якомусь явищі життя, як на цілому. До деякої міри цієї хиби ми уникали тим, що комплекс порадника поділили на окремі робочі комплекси, підтеми, але цим остаточно мети не досягли, бо в такій складній справі потрібен науковий досвід. Другою хворобою нашої комплексної практики з’являється відсутність увязки між комплексами і формальним знанням. І батьки, і вчителі констатують, що при захопленні комплексами хромають формальні знання; коли ж треба наляти на формальні знання, хромає комплексність, бо формальні знання для засвоєння їх вимагають довших вправ для виробки належних рефлексів, а це вже нейтралізує комплекс. І от у цій плутанині між виробкою належних рефлексів, що до технічних і формальних навиків, та між комплексною, проблемною і лежить трагедія сучасного вчителя комплексника. До цього часу ці два боки своєї праці приходилось умазувати таким чином, що в кожнім комплексі певну частину годин відводилось на формальні вправи, але ж це порушує принцип комплексности. Ось дві, на мій погляд, головні життєві перешкоди, на дорозі до перевезення комплексної системи по наших школах. Дві... а ще скільки їх є?!
