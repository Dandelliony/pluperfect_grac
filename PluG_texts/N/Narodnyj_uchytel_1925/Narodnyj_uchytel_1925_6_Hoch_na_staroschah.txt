Хоч на старощах...
Прожили Павло з Горпиною вкупі без малого тридцять років. Чи добре їм жилося чи ні, хіба нам про це писати? Всього було. Діти хворі й хліба нема. Діти підросли, — землю відібрали, корова подохла, та й гайнув тоді Павло до міста на заробітки... А вдома - голод, голод.. Ех, було, було!.. Минуло. Тепер синів поженили, сама Марійка молодша зосталася вдома. Герой — дівчина, хоч куди. Даром, що молода. У всьому селі її знають, скрізь вона вештається, скрізь побуває... і в комнезамі, і в сельбуді... Горпина не боронить, бо й дома Марійка за двох управляється. Справжнісінький тобі метіль! Подивиться Горпина на неї та тільки губами прицмокне: хороша в неї Марійка, та нікому про це не хвалиться, лиш слідкує за нею очима заклопотаними: «Хай би хоч вона по людськії пожила на світі. Чи я ж мало за неї вистраждала»? А Марійка по хаті вітром літа: Де моя юпка тепла? «На що тобі? Потім роскажу. Школа для дорослих... Та й майнула з хати.І почалось від тоді. Що вечора Марійка в школі. А далі прийде до дому, схилиться над книжкою головкою білявою та тихенько, тихенько собі слово за словом виводить, як ниточку шовкову й не читає, здається, а співає. Павло схилиться з одного боку на стіл з люльки пихкає, та головою потакує «Оце так — так»! А Горпина так мало в книжку не вскочить: дивиться та слухає. А далі встане та й зітхне так якось важко, важко аж Марійці жаль стане; «Учись, доню, учись! Мене не вчили. Дурною вік прожила, дурною й умру. «Темна, як Сірко Собачий». Ет, мовчи вже краще, — буркне Павло, — не ти сама темна: пів села- читати не вміє. «Та чого ж вони не ходять до школи? Й ішли б та вчились»... Є, мамо, а чого ж ви не хочете вчитись? — якось тепло Марійка озвалась. «Я вчитись? Та що з тобою, чи ти вдуріла? Та мені вже ось-ось п'ятдесята, — аж остовпіла Горпина. Чи таке ж видано: баба вмірати збирається, а вони її на сміх піднімають: іди до школи. Одвернулась од дочки: «Не смійся з материних старощей, дочко». Мамо, хіба ж я сміюсь? Та ж нам усім треба вчитись. І старому і малому. А ви б пішли, то на вас глядячи й инші б до школи посунули. «А й правда! Гарно, дочко, говориш! — що дужче запихкав люлькою Павло: — «ходім стара, повчимось». І-і! — махнула рукою Горпина й похнюпилась: Чого б то я глузувала? Оце б старі та між молодих убрались!.. Та й замовкла. А Павло не замовк. Як почав що-дня: «Стара, а стара! Ходім до школи»! Видимо, запала йому думка та дуже, але соромиться признатися, то й удає, що жартує. Горпина одгризається, а сама на дочку все поглядає: Ну, що як би й справді піти? Гляне на чоловіка, а той дражниться: Ходім, та й ходім! Чи у нас діти малі, чи хазяйство велике? Укупочці, старенька, жили укупочці й грамоти вивчимось». Розсердилась одного разу Горпина. Та що ж ти думаєш, -дідюга, що я злякаюся в школу піти? А, вдягай -но свитину! Зараз же підемо! Павло й отетерів. «Хай би завтра». Чого там завтра? Ходім зараз! Затушкувалася хусткою, хату замкнула та навпростець городами до школи, Павло і упіратися трохи почав,а вона його не випускає, ще й кепкує: А що тепер злякався? Не бійся: з однієї книжки читатимемо! Увійшли до школи... аж там каганців горить, каганців. А біля кожного парубки та дівчата. Папери перед ними. В руках оливці. Аж очі розбіглися. Стали в дверях, не знають куди й ступити. «А вам що, бабусю»? — запитав хтось. Озирнулась туди. А Марійка як не скочить, та до неї. Та це ж моя мати!.. І тато тут? — та й встала: — невже ж таки вчитись? Горпина смик чоловіка за рукав, а тоді до вчителя підійшла та так любенько: «Запишіть оце нас двох до школи, коли ваша ласка». Учитель глянув на Горпину, на Павла, — а той сиві вуса крутить, посміхається: Пишіть уже, пишіть, хоч умремо з старою письменними.
