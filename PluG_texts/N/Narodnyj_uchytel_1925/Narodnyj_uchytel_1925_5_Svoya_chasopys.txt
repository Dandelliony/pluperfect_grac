Своя часопись.
Конференція вчителів Баварського району Коростенської округи. На руках у багатьох перше число «Народнього Учителя». Новина несподівана: є своя газета на Вкраїні, буде вже порадник у біжучій праці. А то якось почували себе самотніми в своїй роботі, з своїми придбаними теоретичними знаннями, які ще не втілилися в практику. Та й практикувати їх тяжкувато. На одного вчителя припадає по три, ба навіть і по чотири групи, поверх 100 дітей. В дві зміни, коли не вміщає відразу кімната; в порозі, коли в класній кімнаті нема підлоги. Ввечері лікнеп. Подекуди доводиться боротися з нечисленним відвідуванням лікнепу, а подекуди занадто вже багато відвідує. А там ще й друга громадська робота. Чимало вчителів — члени сільрад. Це — так шість днів працюй, а сьомий — педперепідготовка. Коли твій тергурток за 6-10 верст, то в короткий зимовий день багато не втнеш. А прийде 4-та неділя — до району, де-кому 25 в. треба пішки, бо підводу трудненько здобути. А тут тобі й підручники, хоч майже і хватає їх, хоч і нового видання вони але не такі вони, яких би хотів бачити й мати для роботи. Надто хвилює зараз усіх метод цілих слів і комплексне навчання. Платня зараз уже не так хвилює, хоч і одержують її по 22 кр. 10 к., частенько з запізненням. У цьому році, принаймні, американський метод не дав того, чого сподівалися літом. Спочатку прихопилося розсіювати недовір'я селян, які дивувалися: що це трапилося з нашим учителем — не показує буков, місяць ходить, а жадної тобі не знає. Показували дома літери. Загадай малювати, дитя тобі; «Мені мати казали, щоб я зшитка дарма не псував». І з словами часто непорозуміння: читаємо напр., димар, тин, а юне тобі «комік, плут (поліське — пліт) і т. и. А то ще багато почало ходити через місяць, коли перший сніг випав — маєм нову мороку. Не хочеться кожному пасти задніх, хотілося-б спробувати комплексів. Але, щоб там не говорили за «рецептуру», тільки все-ж-таки, коли й маєш деяке уявлення про комплекси, прочитавши К. Соколова, Методичні листи ГУС'а, Порадник Соцвих’у та ще може пару якихось статей, якось трудно насмілитися з таким теоретичним «багажем» при 3-х групах спробувати комплексів. Хотілося б бачити літературу, де б була освітлена праця тих шкіл, де вже ведеться комплексне навчання. Хотілося б, щоб появилася література, про ув’язку ріжних предметів під час проробки комплексу, надто рідної мови та математики. Хотілося б мати Порадника по Соцвиху, але не такого лаконічного, яким його видали.
