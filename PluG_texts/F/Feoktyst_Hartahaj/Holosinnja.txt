Голосіння українок
I
«Чого ти так задумався-загадався, наш батьку рідний! яка важка дума обняла твою головоньку? Кому ти уручаєш вдову-Україну і діток своїх? Хто їх догляне, хто привітає, як ти, наш голубе?! Хто замовить нам таке тепле і щире слово, як твоя свята душа нам оповідала!..
Боже!.. Розів’ються садочки – а тебе, мій голубе, і не буде! Защебече соловейко, закує зозуля – а тебе, наш жалібнику, і не почуєм...
З якої ж сторони тебе, наше сонце, вітати? їсти і пити не будем – тебе, сирітський наш батеньку, будем виглядати...
Хто ж промовить до нас душею, хто тихим своїм словом зжене тугу з нашого серця?.. Ти у нас був старший од усіх, а як заговориш, то мов найменший брат. Річ твоя тиха, а корила собі всю Україну!..
Не треба тобі ні рідних, ні хрещених діток, щоб одпокутовать тобі містечко на тім світі: ти сам собі спокутував, страждучи по темних братах своїх!.. Не оглянулись ми, як ти уже й рушив на Божу дорогу... мов заря вечірняя покотилася – замаячила – геть, і – згасла!
І жупана на тебе як слід не вложили, шапки з квіткою, як поводиться, не спорядили! бояр, світилок не скликали, всього поїзда твого красного великого не зібрали. Весілля ти не мав і щастя не знав.
Чи знали ж ми, що ти на годиночку у нас? «Отак і так, – кажеш, – дітки, робіть...», а сам уже і у Божого порога...
Як згадаю тебе, мій старший боярине, що ти й на моєму весіллі співав-промовляв і мене рідному слову вчив27, то так і замліє моє серце!.. Ніколи вже не буде йому спочинку, хіба на годиноньку, як паде на його живущая-цілющая роса – твоя пісня, і радісно і болезно змішаються мої вірнії сльози з твоїми чистими святими сльозами. Сповнив ти наше серце якимсь огнем неугасимим, – бажається любить і любить...
Скільки дівочих очей умиється по тобі сльозою!.. Поллються вони по всій Україні, як почують, що ти, орле наш, покинув гніздо своє, діток своїх навіки. Скільки сиріт-покриток закує зозуленьками по батькові, заступнику, оборонцю своєму!
Накажи ж і моїй матері, – сонечку моєму, що зайшло од мене, – і батьку моєму рідному: нехай виглядають і мене за тобою... Доки вже мені тут пробуватись, даремне землю важити, хліб чужий заїдати да близьких серцю слізьми провожати!
Який же ти у мене дорогий був да хороший! а що я тобі угодного вдіяла? таке вже моє безталання...
Як згадаю, що твою головоньку весною калина не затінить, сонечко наше тепленьке не пригріє, соловейко не защебече над тобою, горлички, зозульки весною не прилетять, здаля дівчата веснянок не заспівають, запашними зіллями, м’ятою, васильками, барвінком могили не вкриють, своїми дівоцькими чистими сльозами її не зросять... то аж серденько моє мре, в душі холоне!..
Скільки ти нам одради дав, а ми тобі!.. Коли б була знала, що ти несподівано так нас покинеш, я б стояла під твоїм порогом навколішках, квилила б, молила б, сльозами б його обмила, щоб ти, мій незабутий, сподобив мене почуть іще раз твоє тихе, благословенне слово!..
II
Мій братику, мій голубоньку!.. мій братику, мій лебедоньку!.. Мій братику, мій соколе!.. мій братику, моя утіхо!..
Кому ти нас уручаєш? І чого ти на нас розсердився?.. Чи ми тобі що таке зробили, чи ми тобі що заподіяли, що нас ти покидаєш?.. Прости мене, мій братику, прости мене, мій голубоньку!.. Тільки в нас було утіхи, тільки в нас було одради, що ти, наш голуб сивий!.. Мій братику, мій голубоньку... мій братику, мій сокілоньку!.. Куди ти од нас відлітаєш?.. То вже наші стежечки, наші доріженьки заростуть, де ми тебе виглядали, де ми тебе визирали!.. Мій братику, мій голубе сивий!.. Хто нас буде научати, хто нас буде поражати!.. Да вже для нас в світі правди не буде лучче від тебе!.. Мій братику, мій голубоньку!.. Нікого ж нам тепер буде виглядати! Нікого нам тепер буде вижидати... Та ми було підемо, та ми було дивимось... а як побачимо, що мріє, то ми думаєм – се ти! Наше серце, наша душа у тобі!
Та й устань, мій братику! та й устань, мій голубоньку! да й подивися, як у тебе багацько гостей понаходило!.. Твої дружки, твої світилки прийшли до тебе... мій братику, мій голубе!.. Яке ж у тебе весілля смутне та невеселе! Які твої світилки і дружки смутні та невеселі!.. Устань же, порадь же їх!.. Встань порадь же нас, як їм коники сідлати?.. Да вже ж їм коники не сідлати, та вже рушники не давати!
Мій братику, мій голубоньку!.. відкіля тебе виглядати! відкіля тебе визирати! Чи з пісків, чи з долин, чи з широких україн?..
Коли нам сподіватись тебе? Чи к Різдву, чи к Великодню, чи к Святій Неділоньці?.. К Різдву снігом занесе, ік Великодню водою заллє, к Святій Неділоньці травою заросте!.. Чи к Миколі?! – да й ніколи, мій братику, мій голубоньку, мій соколе сизий!..
Як будуть пташки щебетати, я буду свого братика виглядати. Як буде зозуля ковати, я буду свого братика дожидати... Уже ж зозуля кує-ранкує, да і ніхто зозулі не чує!.. Мій братику, мій голубе! мій братику, мій соколе ясний!..
Мій братику, мій голубе!.. Да кланяйся моїй матінці, да кланяйся моїй голубоньці низьким поклоном та вірним словом... щоб нас не забувала!
Моя матінко, моя голубонько! моя матінко, моя порадонько! моя матінко, моя зозуленько!.. І нащо ви викликаєте його до себе!.. і чому ви нам його не оставляєте на потіху!?.. Моя матінко, моя голубонько!.. Да й стрічайте його, да й познавайте його! – свого сина сокола! Він несе до вас вісточку од нас, бідних сиріточок!..
Приймайте його, пригортайте до себе!..
Прощай, мій братику! Прощай, мій сокілоньку!..
