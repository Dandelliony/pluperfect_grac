Любезний брате Яцю!
На мні справджаєся тота руська приповідка: «До села тогда новина приходить, коли її уже в місті всі сороки та й ворони на стріхах вискребечуть!» Таке ж то й моє! Сиджу в селі, як червак в хріну, та й не знаю, що ся де на великім світі діє. Уже ціла наша Галичина «Вінок» твоєго брата Івана 1 першу й другу часть не лише прочитала, але, може, й подерла, а я аж сих м’ясниць довідався, що якийсь вінок єсть для русинів уплетений і що й моя галузочка барвінку або калинки єсть в него увита! Дуже мя тото урадувало, коли-м вичитав з того вінка, же наші чеснії русини зачинають потрохи глипіти житєм духовним. А ще більша утіха, же твоєму брату удалося поконати всі перешкоди, якії не лише дух іноплеменників, німців і ляхів, але особливо наші, нібито родимії русини, наставники духовнії — але в самій річі перекінчики і гонителі, — свому материнському язикові чинять. Але найбільша моя радість з того, же брат твій, посвятивши свій вінок митрополиту Карловецькому, завстидав нашого Ірода 2, від котрого-смо денекотрі за двигненє материнського язика й умної словесності руської так торонки муки й страсті претерпіли. Богдай-то ся Гаврили й на камені родили, котрі правду говорити і уміють, і не бояться! Твоєму брату най бог помагає в єго добрих замислах! Дякую Вам красненько, же-сте мя в вашім вінку повеличали, але прошу тя, Яцуню, напиши мені, хто подав моє «Слово» до вінка 3 й хто до него такії краснії приписки починив? За тоту пам’ятку чей я й на потім стануся пожиточним й причинюся до вибудо-/486/ваня того світлійшого народного храма, до котрого-сте так краснії підвалини положили.
Я маю денекотрії краснії писемка стихом і прозою, але-м їх досі нікому не об’являв для тих причин, же сам до ізданія ані грошей, ані способу, ані таких приятелів не маю, котрі би ми в нім допомогли. Хвалитися й блищати не прагну, а над всьо — не хотів би-м, як то мовлять, наразитися нашому малодушному концисторові, доки ся якої парафійки не дохрапаю, бо наші старші так надгороджають правдиві заслуги, же за сім літ моєго попівства ледве-не-ледве укоренив-єм ся на капеланії, аби ся мною принаймній леда біда не поштурковала. Але не гадай, Яцю, що я, сидячи тихо, уже-м завмер для руської словесності. Хорони боже! По-руському жию, думаю й пишу! Але мовчу, доки й мені не скаже хтось колись, як Йосифові ангел в Єгипті: «Вернися, Йосифе, до твоєї вітчизни, бо уже умер той ірод, що наставав на твоє життє!»
Прошу тя, Яцуню, напиши ми чимскорше, що межи вами доброго чувати, як ся мають братія наші, котрі коло уплетенія вінка працюють, хто їм допомагає, чи гадають і далі видавати го. Напиши ми також, які новії книжки в нашім малоруськім язику тепер повиходили, де би їх можна дістати, і прочія... Я ся гаразд маю, бо-м здоров, богу дякувати. Грошей нема, але дітей троє, дві доньки і син, з котрого сподіваюся твердого русина; мою жінку Гандзю, що з родичів була ляхавка, перехрестив-єм зовсім на руське. Сли би ми прийшло коли написати що до твого брата до Відня, научи мя, як маю до него письмо простовати! Поздоровляю і цілую тя з твоєв дружинов сердечно. Бувай здоров і не забувай за мене!
Вірний твій друг
Антін з Любич Могильницький
В Комарові, 24 фебруарія 1848.
До мене йде пошта через Станіслав та й Галич.
