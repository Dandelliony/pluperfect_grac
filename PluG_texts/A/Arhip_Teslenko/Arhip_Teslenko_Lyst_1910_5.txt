З святками, з Новим роком поздоровляю Вас, високошановна Маріє Миколаївно!
Там у вас, мабуть, не дуже помітно святки. У нас оце всі дні співи по вулицях, п’янство, вкулачки. Б’ються харківчане з безсалчанами (сусіднє село). От ще! Синяки попід очима, пики понабиваті... таке...
Збираю колядки, щедрівки, пісні. Назбираю — пришлю. І це, здається, незабаром. Хотілось підождать, поки почнуться весілля. Тоді весільні легше збирать. У кожного в пам’яті встануть вони.
Вичитав я в «Раді», що вийшло моє «Страчене життя». Не бачив я ще ції книжечки.
Предложили мені за його 25 руб. Хоча не знаю: чи це за саму книжечку, чи й за те, що воно і в «Селі» друкувалось.
Та й не знаю, чи його писать, нехай пришлють їх мені, чи... хто його зна... Як припадатиме там та книжечка пилом... Невідома книжечка невідомого автора... Ніяково.
Нудьга. І святки, і нудьга. Якось так... Багато марно часу іде.
Почуваєш себе якось... байдужість якась.
Здається, якби йшла горілка мені — розпився б. А то не йде, прямо до рота навернуть не можу її. Якось дотягну до смерті.
Щиро прихильний до Вас Архип Тесленко
