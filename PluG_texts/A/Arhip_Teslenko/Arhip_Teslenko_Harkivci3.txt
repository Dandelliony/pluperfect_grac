с. харківці, лохвицького ПОВІТУ
(НА ПОЛТАВЩИНІ)
Села, заможнішого за наші Харківці, у повіті нашому не знайти. Красивішого теж пошукайте. Ось вийдіть на наш вигін літом коли, — а вигін у нас високий такий, — та гляньте униз: широчезна долина; у долині гаї, сади зеленіють. А в цьому морі зеленому поринають хати, де-де криті й залізом, клуні, хліви... Єсть і школа второкласна у нас, хлоп’яча. Там красуня така: в два поверхи, цеглова, стоїть, запишалась на вигоні. Єсть дві церковноприходських: хлоп’яча й дівчача.
Усе як усе. Тільки... люди. Багачів багато, і все такі: ні книг не читають, ні газет не виписують. «Те, — кажуть вони, — хліба не дасть і не доведе й до добра». А хто «занімається» цим, то «підоздрений» у їх «домократ», не хазяїн. «Демократів» не люблять вони, о, не люблять! Єсть у нас декілька хлопців, які побували на засланні під завірюху під ту. Цим так прямо біда. Один до одного хоч не ходи. «Збираються он». І чого тільки не навидумують на їх! Де яка крадіжка, бешкет який, усе на їх звалюють: «Домократи усе... он їх студенти цьому понаучували», — розсуждають умники наші. А це ось що ще витівають вони: щосереди й щосуботи до нас земська пошта приходить. Хто дожидає письма од кого, іде в зборню тоді. Навідуються іноді й ці «домократи» туди. «Чого вони сходяться сюди? — репетують дукарі. — Од кого вони дожидають письом ото?.. Це од інших домократів, з Москвою звідуються! Розпечатувать письма! Староста провіряє нехай, бо... цими письмами так вони й Русєю заплутали!» 1
