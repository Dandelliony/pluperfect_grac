Високошановна Марія Миколаївно!
Гроші вернуться в Київ. Подумайте, чи чесно було б получить їх мені для когось. У мене у самого є трохи — цілісінькі. Сальце, яйця, масло є потроху у нас: я купив давно вже. Де ж діть стільки грошей? Що на їх купувать? Та ще й їсти мені аж ніяк не хочеться. Є і баба, що ходить топить. Та ж сама. До мене зовсім слаба увага з її боку. Рідко спита коли, чи хоч їсти, і це саме було б і при грошіх. Бо батькові — щоб «родичі» ухажували, щоб чужі майна не розтягли. Вона й уявляє. Та ще одна теж «родичка» розсердилась на мене та підбрехала їй [на] мене, що я її сяк і так лаяв. Попоблагали!
Щиро дякую за гостинці.
Пурик тоді взяв у мене оте некончене опов [ідання] «В пазурах людини». Не знаю, чи що буде з його. Я б оддав був йому і зшиток з піснями, та саме був в учителя. А вчитель уже тоді додому на святки поїхав. І зараз у його.
А тут таке ще: надписував я Пурикові «Страч [ене] життя» і не підписався, здається. Та це думаю, думаю... За це ж можна хтозна й як розгніваться! А я тоді поки встав, поки до сундука поліз — так в очіх чорно зробилось (зараз лежа пишу).
Написав я й до Чикаленка листа в «Раду», — не знаю, чи получить Євген Харлампійович. Так, здається.
433
Був я тиждень у больниці. Розказував Пуринові про неї і про доктора Андріяшева. От доктор! Розказали нащось йому про моє становище. Іду на прийом до його (дома). Він так грубо:
 — 	Вы завтра в больницу приедете... Не могу же я так принимать! Не могу на дому.
(«Так» — значить без грошей. І нащо йому розказували про моє станов [ище]!)
 — 	О вас хлопотали, чтоб у больницу вас, ну и приедете завтра.
«Прийняв»-таки. Сіпа, сердиться. Положив я йому карбованця:
Він: «Так остаєтесь в больнице?»
 — 	Остаюсь.
 — 	Так завтра или... быть может, сегодня? То дам записку.
А на проводи два «хазяїни» п’яненькі як напали батька. Зразу:
 — 	А що, як син?
 — 	Боліє.
 — 	Так йому й треба. Старався, щоб царя-бога не було, хай же тепер самого не буде його! Заплутав Русею! А гроші то які прийшли йому з Києва? (І знають!) А книги які там у його? Чорні!
Було, кажуть, крику.
З щирою повагою до вас Архип Тесленко
