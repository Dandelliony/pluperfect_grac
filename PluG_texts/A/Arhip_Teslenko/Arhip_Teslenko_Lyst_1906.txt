Високошановні Борисе Дмитровичу і д. Загірня Ч
(Вибачте, високошановна добродійко. Я Вас так і бачу перед собою, а як звуть, не пам’ятаю.)
Привіт Вам з того чудового гаю в долині, де з-під зелених кучерів, як гриби з-під трави, визирають хлівці лісяні, хатки жовто-білявенькі.
Привіт Вам з того чудового повітря, в якому так згучно лунає спів соловейка, туркіт горлиці... Привіт!
Так тут гарно. Так сонечко сяє любесенько, так небо голубіє з-за кучерів. Так таємно...
Не хочеться й думать, що є на світі вовки хижі, що вони стережуть тебе... Не хочеться й думать! А вони ж стережуть!
Опівночі якось, каже мати, щось під’їхало до вікна. «Одчиніть», — каже, так потихеньку. Мати зраділа, думала я... Аж... суне пузате щось, знов пузате, далі... з патронами на грудіх, з кинжалами, як сунуть... Повна хата. Присвічують, по куточках шарять, та й у хижу, та й скрізь. А кругом хати з рушницями стоять. Таке!
Та іноді й двічі на тиждень бувало це. Та другий раз як загримлять, як заторохтять на дворі, плигаючи через лісу та стукаючи в двері.
Откритку мою, що прислав на Великдень, одібрали.
А по селу скрізь балачки такі... то там мене бачать, то там — козаки скрізь і ганяють.
Байдуже, хай ганяють. Є небуття. Нічого страшного.
Не знаю, де моя воля й до вечора буде.
Щирий привіт мій Сергію Олександровичу І Федору Павловичу.
Прошу редакцію «Гр [омадської] д[умки]» висилать мені газету по такій адресі:
Лохвица, Полт[авской] губ[ернии], Иеремии Тесленку.
 До востребования.
(Ієремія — брат мій.)
Журнал так само прошу.
Щиро прихильний до Вас А. Тесленко
Вибачте мені, що так неохайно пишу. Хапаюсь, гонять з хати, щоб не нагодивсь хто та не розніс по селу про мене.
