Комета
С. ХАРКІВЦІ, лохвицького ПОВІТУ (НА ПОЛТАВЩИНІ)
Вечорами тепер у нас видно на заході туманність якусь. Бліда при місяцю тільки вона. Комета Галлея, здається 1. От ще балачок про неї у нас! Селяни не можуть ніяк її собі уявить. «Ну, яка воно та комета? — розсуждають. — Така, мабуть, як змій, що до молодиць літає в димар». — «Е, ні, — пояснює який-небудь салдат, — ето планета така... як от, например... ну, от напримєр, конєшно, што, як зачепить хвостом туполю абощо, то так тебе й вивернет з корінем. От, напримєр, у Амєрікє уже город розбила один, залила водою і нікаких. А от уже скоро вона у землю войдьоть на 76 год». Таке балакають. А «поважні» селяне: «Кумета!.. кумета!.: — глузують. — Бог не дасть, то ніякої кумети не буде. То все студенти видумують, що в бога не вірують». А дехто: «Це за гріхи посилає махамету (комету) господь... Страшний суд буде». І оце вночі таки й справді багато наполохалось наших селян. Почав був дехто і в гріхах уже каятися. Одна баба, кажуть, і лампадку уже була засвітила. Пішло: «Кумета летить!..» Біжать, дивляться. А воно пожар, здається, десь був. Жевріло дуже на сході. Станеш кому показувать зараз її, так розчаровано стискає плечима: «Хм, так оце така вона, — каже, — а балакали як!»
