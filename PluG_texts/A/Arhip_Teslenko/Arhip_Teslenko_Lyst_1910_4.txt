Високошановна Маріє Миколаївно!
Дякую! Почуваю себе якось... от-от умру, здається усе. Сердито часто буває чогось, страшно. Минулу ніч сова на берестку в нас кричала, так: кугу-у, кугу-у! На вмируще, кажуть. У неділю дятел стукав на покуті.
423
Зробив уже все на зиму, хоча не дуже було що й робить. Хата тільки полупалась всередині, не мазана на зиму. Ну, та хай на різдво вже, мабуть.
Вікна мерзнуть. Холодно. А ще ж не до літа й іде. Сиди в хаті, слухай, як борщ воняє, пилипівчаний, та в вухах дзвонить от чаду.
А драм перекладних ще не прочитав. Якось усе... то поки витопиш, потім се-те, настрій абощо. Треба буде засісти. Читав усе дрібні книжечки. Гарні. Не раз уже думав взять яку та піти до дядьків, де вони курять та в карти грають вечорами оце, та... начальство всяке так на мене дивиться косо 1. А оце недавно в зборню прийшов циркуляр, щоб не було ніяких «незаконных собраний». Так що нахваляються розгонить і досвітки. Яка ще тут небезпека? Треба буде колись, як не вмру, написать оповідання про їх.
А щось зашамотіло на дворі. Чи мені, може, так здалось. А може, під вікном хто? Страшно.
«Історії одного селянина» мені не прислали.
А «Рада», значить, буде виходить! Чи воно ж то хоч половина передплатників прибавиться. Ходив і я до своїх вчителів. Бояться. Один таки пообіцяв передплатить на моє ім’я. Він передплатив на півроку і «Світло», теж на моє. Другої книжки так і не одержали.
А в нас грамотії на пошті які. Посилав на «Світло» передплату учитель. І от, каже, начальник контори взяв перевод та: «в редакцію... е... «Светло». Думав, мабуть, що «Світло» — помилка.
А про місце мені не турбуйтесь. Мені не дуже хочеться й мать його.
Співають... десь... хтось... Парубки, мабуть. Таємні згуки, з домовини неначе. Тихо надворі, блимають зорі. Змерз. Нижче плеча так холодить, — болить.
А це написав оповідання, та не знаю, де діть його. У «Раду» послав одно «Як так?», це вже тижнів три буде 5 — не чуть нічого і досі. У «Село» теж послав невеличке «Свій брат», місяця півтора, — теж нічого не чуть6. Може, не погодились?
Передайте, будьте ласкаві, це оповідання, де надрукують. Якщо надрукують у «Раді», передайте й у «Раду». Бажав би я, щоб воно теж увійшло у збірку моїх оповідань, якщо тільки будуть видані вони. Вибачте тільки, будьте ласкаві, що я Вас турбую цим.
Щиро прихильний до вас Архип Тесленко
23 ноября р. 1910. С. Харківці
