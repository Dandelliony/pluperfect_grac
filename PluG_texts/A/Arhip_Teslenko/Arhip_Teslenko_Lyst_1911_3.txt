Харківці, 3 февраля, р. 1911
Високошановна Маріє Миколаївно!
Скажіть, будьте ласкаві, як записувать весільні пісні. Річ ось у чім.: їх дуже багато. І співаються вони так: ті — як вінки в’ють, ті — як молода по селу ходить, ті — за столом у хаті. І потім за столом переспівуються дружки й світилки. Як-от:
Дружки
Старший боярин горбатий,
А на горбі верба,
А на вербі сова,
Не сидіть, бояре, до ночі, — 
Повидира сова очі.
Світилки (за боярів):
А ми од сови знаєм,
Ми сову впіймаєм,
Оскубем, осмалим,
Дружечкам поставим.
Так от тут як кожну пісню на окремій картці записувать, так, на мою думку, не вийде картина весілля. Може, книжечкою можна, щоб і позначить це усе? Чи так не надрукують?
Не чуть щось тепер дружок по улицях, не чуть і музик. Морози страшенні. Як іти з хати, як на ніж. Та й у хаті ні руки ні ноги не нагріваються. А й не роздягаюся ж. І зараз — у чум<аірщіі й шарфом підперезаний. А змерз і ніс. Удень хоч трохи вікна одтають, а вранці, вночі сніг та# і біліє. Та й на одвірках, на дверях. Аж сердито: поки воно таки й буде так холодно.
А тут ще напасть: приморозив два пальці на руках, — на лівій середній, а на правій мізинець. Ну, це середній не так дошкуляє, а от мізинець... пухлий ось більш тижня уже. Та ще часто вони мокрі у мене: борщ готовить треба, ложки мить, — щемлять, та ще як холодна вода. А треба... Батько
не перемінить: одна тільки рука в його, лівої нема. І старий-таки, на печі тільки й сидить. Скрізь сам. Ну, та не журюся! Якось аж гарно мов зробиться, як подумаю, що, може, ось через рік-другий на кладовищі буду лежать.
Рве й рве кахикать. Хоча ще (при людіх) можу здержуваться. Мабуть, ще довго житиму.
Піду завтра в город, — нічого рябіть. Розходжується вітер. Мороз і вітер!
А мої оповідання (двоє) не погодились, значить, до «Ради»1, — були б надруковані й досі. Мине три місяці, ще знищать. Треба буде послать їм марок, нехай пришлють їх мені. Якби були в мене кошти, я б їх видав. Обоє на теми, які мене цікавлять, — нікчемність буття.
Всього найкращого Вам.
Щиро прихильний до Вас Архип Тесленко
