Високошановна Маріє Миколаївно!
Посилаю бандероллю каталог. Позначив, які книжки або читав, або зараз є в мене. Дуже Вам дякую, що турбуєтесь. Дуже радий буду, як пришлете мені Вашого портрета. У Лохвицю забиватися недалеко. Верстов 4 — 5 од Харківець.
Перекладних драм ще не читав. Книжок, яких у цьому каталозі нема, не читав.
Здоров’я моє нічого собі. Дякую. Тільки поперек з правого боку поболює та плече праве. З городом ще не впоравсь. Буряки не вибирані. Ще треба буде й скребти.
А це сьогодні напік паляниць. Порепались. Буває мені з цими паляницями! То в діжі перекиснуть, то не висходяться, то не напалю у печі. Неділь на дві напечу іноді, та й їмо. Поцвітуть.
Зима насуває. Холодно робиться. Отой ще холод мені!
А подивіться, будьте ласкаві, що це за оповідання зморозив я. Шерстюк казав мені, чи не написав би я до «Світла» чого. Оце й написав. Чи воно ж то погодиться. Передайте йому його, спасибі вам. І привітання. І Степаненковим кланяйтесь, Сергію Олександровичу.
Прихильний до вас Архип Тесленко
Харківці.
Сентября 24, р. 910
