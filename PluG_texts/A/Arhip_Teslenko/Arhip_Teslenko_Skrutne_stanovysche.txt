Скрутне становище С. ХАРКІВЦІ, лохвицького ПОВІТУ (НА ПОЛТАВЩИНІ)
Один з засланців з нашого села, парубок С., покохав у Вологодщині великороску-дівчину \ одружився з нею, одбув, заслання, привіз на Вкраїну її. Було це минуле ще літо. Ідуть із станції. Все таке їй тут вдивовижу. І сонце світить ясніш, і квітки рябіють світліш, і ліси не так зеленіють, садки скрізь кучеряві стоять. Роздивляється скрізь, про все розпитує: «А то що, а то що? — вказує на який-небудь клен або в’яз, — вишня чи груша? Во так хохлащіна!» — усміхається. Приїхали додому вони.
Хатка невеличка, старенька. Батько старий, немічний. Два брати. Діти в обох. Пожили. їсти нічого, пройтись ніде, огорода ступінь. Сварка, дорікання шматком хліба. Сумує вона. «Краще б я, — каже, — там була так і служила!» — А вона до заміжжя у панів там служила. — Ще б нічого. Та незабаром чоловіка на три місяці під арешт узяли по колишньому присуду палати. А тут ще вона мови не розуміє вкраїнської, її теж не второпають. А тут ще й дитинка мала. Плаче.
Одбув арешт чоловік, пишуть листи до знайомих, розшукують місця, мріють поїхати кудись. Як ось... цоп!.. Взяли у салдати його. Лишенько! Ходить вона по сусідах с дитинкою. Така вже рада, як хто їй попоїсти хоч дасть. Ходить у волость, до земського, до начальника воїнського... Просить рятунку: «Або тут запоможіть мені жить, або у Великий Устюг, до батька, одправте!» Сміються з неї, глузують: «Та чи ти документи маєш які, та чи ти вийшла заміж законно?» «Демократкою» звуть. Нічого не виходить з цього. Давай вона звертатися до інших людей. Склались їй у Лохвиці щось карбованців з сім, взяла вона торбинку, дитинку, прийшла на станцію, щоб їхати до батька. «Думала, — каже, — думала, що робити з такими грішми? Як у таку далечінь поїхати на їх? Жалко зразу всі витрачать». Взяла на півкарбованця білет. Доїхала до Ромнів, знов треба брать. І от... кинулась до грошей, аж... ні копійки в спідниці, де ділись, не знає й сама. Плакала-плакала, та з тим і назад. «Насилу, — каже, — долізла... Що робить тепер, як тепер бути!» І соловейко, якого вона до цього часу ніколи не чула, не розважає її. Бере в одну руку дитинку, в другу — шарівничку, ходить виглядає поденщини.
