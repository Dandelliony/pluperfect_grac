Цю працю написав я був і віддав до друку ще 1923-го року, й не з моєї вини виходить вона аж тепер у світ. За цей час вийшов критично-біографічний нарис М.Зерова, який одначе не приніс нічого нового в висвітленні авторки «Кассандри», «В Катакомбах» та й інших драм. Дуже цінні Лесині листи до матері, надруковані в журналі «Червоний шлях» по скінченні моєї праці й після передання її до друку, не змінили буквально ні в чому моїх думок, навпаки, тільки потвердили їх. Тому легко міг я додати виривки з них на потвердження своїх домислів і догадок. Отже, праця виходить зовсім без змін у такому вигляді, як її було зладжено минулого року. Відкинув я тільки бібліографічний покажчик, що коштував мені не мало праці, тому що він сьогодні утратив свою вартість. У повному виданні творів Лесі Українки, що їх видає Книгоспілка, є додатки, що вказують докладно, де й коли та який твір було надруковано, а дуже вбогу літературу до біографії та критику творів автора «Лісової пісні» подає у своїй хрестоматії М.Плевако, хоча, щоправда, дуже неповну, бо це, мабуть, не входило в завдання впорядника.
«Ранньою весною вийшла на шлях» Леся, бо ще на 13-му році життя виступає вона прилюдно зі своїми творами. Відтоді гине її приватне життя так, як і її приватне ймення Лариси Косач. Швидко її біографія стає частиною української історії, а потім поволі стає вона частиною всесвітньої історії. Леся Українка як поетка та громадська діячка стає членом нового світу, коли вона ділом і словом працює для соціальної революції, коли вона ясно представляє собі нове життя й усіма засобами прямує до нього. Отже, дати по змозі образ цієї великої людини як громадської діячки та душевний образ як митця з чисто марксівським світоглядом було нашим завданням у цій праці. Правда, цей останній буде видко ясніше при докладному критичному розгляді її творчості, що його відкладаю на пізніше. Головним джерелом для цього досліду були Лесині твори, так друковані, як і писані. Дуже багато помогли мені для зрозуміння її друковані листи до відомої поетки Галини Комарівни та товаришки з дівочих літ Маргарити Сидоренкової. Від них одержав я теж через Б.М.Комарова незнані досі фотографії, що їх уміщено в нарисі. За одне й друге складаю всім трьом на цьому місці щиру подяку.
А. М.
Одеса, 30 серпня 1924 року.
Леся Українка народилася 25 (13) лютого 1871 р. в Новгороді-Волинському (Звягелі). Батько її – Петро Косач, дворянин, голова з’їзду мирових посередників й урядник для особливих доручень при генерал-губернаторі по селянських справах. Мати – відома письменниця Олена Пчілка (Ольга Косач) з дому Драгоманівна, з дрібного шляхетства, що походило з української козацької старшини, сестра професора-історика, письменника та громадського діяча Михайла Драгоманова.
Усе – й рід і сім’я, природа й волинський люд – були добрими задатками художнього хисту української письменниці та впливали всіма засобами на її поетичний розвиток.
В родині Драгоманових не переривалися літературні традиції та громадська діяльність ще від діда по матері, Петра Драгоманова, ідейно розвиненої та гуманної людини, що знав англійську та французьку мову, збирав українські пісні й намагався теж писати по-українському. Дядько матері, Яків Драгоманов, офіцер, брав участь у таємному товаристві «Соединенных Славян», декабрист, суджений за участь у повстанні та висланий на заслання. Ці дві прикмети переходять у кров майбутньої великої поетки та громадської діячки.
Батько Лесин – людина великого та глибокого розуму, широкої освіти, а до того вихований на ґрунті демократичних ідей 1860-тих років, однак не бере сам широкої участі в громадській справі й навіть не знає української мови. Тому за виховання дітей береться мати, що хоче перелити в них свою душу й думки, що, побачивши в них талант, докладає всіх зусиль, щоб зробити з них українських літераторів, і має право гордитися тим, що їй це вдалося. Коли майже не було інтелігентної сім’ї, де б освічена мати приспівувала над колискою своєї дитини українських пісень, то якраз навпаки маємо ту. Мати наважила й завжди окружає дітей такими обставинами, щоб українська мова була їм найближча, щоб вони змалку пізнали її як найбільше.
Дома всі, крім батька, розмовляють по-українському. І цей контраст між батьком і матір’ю не проминув безслідно. Мала Леся запримітила це й, мабуть, не раз питала маму подібними словами, що їх читаємо в її драмі «Руфін і Прісцілла». Недаремно Прісцілла каже до Руфіна, «що коли би в їх були діти, то їх душу катували би батько й мати». «Коли б я рано й вечір навчала дитину промовляти «Отче наш», я знаю, ти б мовчав, але дитина завважила б, що все бракує батька при молитві хатній, і спитала б, чи татко мій – невірний». В образах Руфіна та Прісцілли відбивається, мабуть, не одна рисочка батька й матері, у згаданих словах – вражіння дитячих літ. І Леся відчуває та признає, що вона дуже багато зобов’язана своїй матері за те, що стає українською поеткою. Як гарно співає вона нам про це у своїй поемі «Місячна легенда», цій ніжній присвяті вдячної дитини своїй мамі:
«У маленькій хатинці, у тихім куточку,
Мати спить і дитина маленька.
У віконце одчиняне линуть з садочку
Урочисті пісні соловейка.
Мати спить, над колискою сина схилившись,
Певне, пісню малому співала,
А тепер, як приспала його, – утомившись,
Край його і сама задрімала».
Замість хлопця, майбутнього співака, поставмо будучу славну письменницю – й матимемо картину дитячих днів Лесі та її перших вражінь.
Росла ця дитина при коханій ненці, що в колискових піснях обіцяла своїй доні ясну долю, а сільська природа тільки доповнювала працю матері. Бо й гарна ж ця волинська природа з садочками та квітниками кругом біленьких хат, де аж лящить від співу соловейків, що начеб завзялися перещебетати один одного, немовби хочуть одігнати ввесь сон, всю дрімоту й мару та сказати: «дивись, яка місячна ніч, яке гарне зоряне небо». В такі ночі «в серці розквітають квітки таємні», ростуть, цвітуть, бринять, зачаровують думку; вона спить, слухаючи, як серце б’ється («Голосні струни»).
А там недалеко за селом і гай, куди, певно, несли чи везли її, а то й сама дріботіла своїми маленькими ноженятами. По дорозі квітчастий луг, усипаний барвистими квітками, та повно-повно білих ромашок і безмежний лан зеленого чи дозрілого хліба, а між ними ясно-червоні маки та сині-сині волошки й кущик дикої рожі на межі, на якому палають кров’ю квітки. Скільки вінків можна виплести! І вона зриває квітки, листя й трави, а її вчителька чи старша приятелька плете вінок і співає та розказує. Ці вінки наче оправа до її розмови. Як у вінку красуються квітки, так у її речі цвітуть її слова, та разом із вінком росте пісня, що в ній співається про кохану волю; разом із золотим рястом ллються золотим дощем її пісні. Правда, забувається палка розмова, забувається її зміст, але залишається надовго барва цих слів, що бунтують кров уже дорослій письменниці, як і тоді семилітній дівчині, а шум листя та блиск ярких квіток наводять на гадку та будять від сну, щоб не заглухли в серці дикі рожі («Забуті слова»).
Або знов сільська дівчина плете вінок і заводить весільної пісні. І знову виступають усякі дива: «і вінок з перлами», і терен, золотом перевитий, та все те якась «Мар’юня покидає для свого Іванка», бо полюбила його «як душу» («Приязнь»). Маленька Леся теж часто сидить і плете віночки з квіток та жита й співає різних пісень: «Виступцем тихо йду», «Посію я рожу, поставлю сторожу», «Бувайте здорові, шляхи та дороги», а дальш «Звягельськії люди» [«Рада», 1913, ч.253]. І перед очима малої поетки образ сільської дівчини, що зраджена молодим, перемінюється в русалку, чи поетка Сафо з лавровим вінком на чолі та співецькою лірою в руці на березі моря, що в його хвилях вона находить свій кінець. І безталанна недолуга Настя в оповіданні «Голосні струни» йде в садок, рве барвінок, сплітає вінок і кладе на голову. Взагалі в Лесі дуже багато спогадів, зв’язаних із квітками, й то лісовими та польовими, ненависть до штучних квітів, туга за пролісками, хоч у місті може вона дістати троянди й інші квітки («В магазині квіток»).
А самий гай з різними дивами – це країна казкового життя. «Вітер, що зірветься з долини та пронесеться гаєм, ворушить листя та нашіптує чудові казки, стає інструментом з чудовими акордами, іншими літом і зимою». Їх розуміє волинський поліщук. Він розуміє, що каже береза й дуб, розуміє їх радість улітку й сум узимку, він знає всіх мешканців лісу, добрих і злих, «русалок, мавок, перелесників, лісовиків» і інш., він зустрічає їх щохвилі, вміє розповісти про них дива, а мала Леся любить їх слухати.
І вплив вражінь безмірний. Поетична творчість Лесі зачинається від життя та драми лісової квітки конвалії, а майже кінчиться прекрасною драмою-феєрією «Лісова Пісня». Мабуть, ціле життя перед очима та в уяві поетки були образи, витворені ще в дитинстві, й до кінця життя вона дивиться на природу очима простодушного волинського поліщука.
А коли не йде в гай, то на селі має розривку. Ось сільські діти граються чи танцюють характеристичних українських танців; там дудар виграє на сопілку. А вона любить придивлятися до забав і прислухатися до сопілки, бо й мама теж придивляється та прислухається, а потім записує собі всі ці ігри, пісні й каже це робити своїм дітям, коли вони вже підросли та навчилися писати. Значить, вони мають вартість, вони на щось знадобляться. І природа й люди – все таке гарне, їй так весело, що вона питається матері: «Чи так красно в якій країні, як тут, на нашій рідній Волині?» («Вечірня година»). І мелодія гри на сопілці, як теж мелодія народних пісень, таки добре врізались їй у пам’ять, коли вона пам’ятає їх ціле життя. З її голосу записує та видає народні пісні значно пізніше її чоловік [Народні мелодії з голосу Лесі Українки записав і упорядив К.Квітка. Київ, 1917-1918.], а сама Леся подає з пам’яті деякі мелодії до гри на сопілці у згаданій драмі-феєрії, коли трупа М.Садовського готується виставляти цю п’єсу й просить авторку дати пояснення та вказівки щодо постановки [Леся Українка. Твори. Вид. Книгосп., т. V. Поясн., стор. 281-284].
Але з цією чудовою сільською природою, з тим чистим раєм, у якому «ліси гомонять, жита хвилюють, садки буйно зеленіють» [«Черв. шлях», 1923, ч. 8, стор. 252], зв’язане ще щось інше. Це простий народ із його всіма найкращими й найтемнішими сторонами, з тими чудовими співами дівчат і хлопців при місячних вечорах і з задушевною грою на сопілці, але з тими болями у піснях лірника, що довкруги нього згуртувалися люди, зібралися майже з кожної хати й мале й старе. А лірник їм співає про «даремщину-панщину злую», то знову про сирітку. Ця пісня видобуває сльози в не одної молодиці та доводить до гіркого плачу дівчатко-сирітку, може-таки подругу Лесі в забаві, що «в знесиллі схилилась на тин». То знову перемінює лірник свою пісню на слова потіхи, що десь там за земні муки ждуть небесні втіхи. Але все таки кінчиться його пісня не співом, а плачем, що «немає в світі правди» («Місячна легенда»).
І мала дитина бачить усміхи й веселість, але бачить теж і сльози. Вже в малої дитини западає глибоко в серце правда, що так сильно інтересує її пізніше, що потім приймає тільки інші форми, соціальної правди в реально-соціальному розумінні слова, а не в якомусь абстрактному, метафізичному значінні. І може вже тоді починає вона розуміти різницю між нею й тими, що довкруги неї, бачити їх тяжку працю та тяжку долю, може вже тоді зачинається любов до цих нещасних.
Любов ця починається від того, що на малюнках у книжках, що на них вона любила дивитись і розглядати, подобається не той гордий лицар, який, зваливши свого сперечника, кричить гордо: «здайся!», але розпростертий на землі, що бачить над собою спис переможця й каже: «убий – не здамся!».
І ця любов до нещасних, знедолених, стає пізніше підставою її творчості, у якій бринить вічно голос: «убий – не здамся!». Чує вона його в тих, що їх збирає під свій стяг Спартак; чує в Неофіта-раба «В катакомбах», чує й у «всесильного» фелаха, що серед пустині будує доми та ростить зелені сади («Дихання пустині»). Цей голос вона вичитує з очей єгиптянки, яку зневолив іслам, вичитує з усміху єгипетських дітей, що радіють, коли вони дістали «кусок солодкого очерету» («Таємний дар»).
А дома чекає її новий інструмент, нова музика з невідомими акордами, з новим світом… Дбайлива мати вчить малу Лесю гри на фортеп’яно, а його згуки викликають безграничний світ почуттів, сильно впливають на її й так буйну фантазію. І коли вона вже трохи навчилася грати, то, певне, має перед собою «Збірник пісень» М.Лисенка, виданий у Липську та заборонений на Україні, бо під нотами текст українських пісень, а це ж проти указу з 1876 р. [Цей збірник вийшов 1878 р. («Збірник пісень», 3-й випуск). Тільки через три роки вдалося М.Лисенкові дістати пропуск цього збірника на Україну. «Україна». 1907. VI. Стор. 250.]
Мов зачарована слухає вона надземного голосу, слухає згуків, у «яких бринить радість, але лунає й горе, шумить ціле море спогадів, чорніє – розпач хаосом, а над усім цим променіє веселка надій». І згуки цих пісень, і сам збірник та його доля викликають цілий рій думок і почуттів про рідну країну та тих, що терплять за неї. Ці згуки й почування та думки міняються разом, чергуються, а коли трохи згодом приймають форму слова, з’являється поезія, повстає пісня «До тебе, Україно, наша бездольная мати», що її молода поетка присвячує дядькові Михайлові. Під музику народної пісні відзивається й у молодесенької поетки пісня «Реве, гуде негодонька, негодоньки не боюся».
А далі від тужливих та веселих безжурних українських пісень переходить може до сильних волею прометеївських творів Вагнера. Їй ввижається сильний бог Прометей, що дав людям життя й вогонь, хоча знав, що за це ждуть його муки, та наперед бачив, що така страшна кара спаде за це на його. Та він знає, що він за правду перетерпить найстрашніші земні муки. Чи не цей образ каже їй гнати геть од себе всі темні думки, «всі хмари осінні», чи не під цим впливом хоче вона «поміряти свою силу з весняною бурею» та «contra spem sperare, сподіватися проти надії». І яке горе мусила пережити бідна дівчина, яка трагедія мусила відбуватися в її душі, скільки сліз мусило виллятися, коли вона через хворобу мусила розстатися зі своїм другом-фортеп’яно, що з ним вона ділила журбу, що йому виспівувала думки веселі й сумні, покинути друга, що міг збудити в неї цілий рій думок і понести її далеко за межі рідного краю.
Є ще один світ, яким живе Леся вже з перших літ свого життя – це світ казок. Розказує їх мама, розповідає їх старенька бабуся, вміє «ще інакших, що їх ніхто не вміє, старий дядько Лев» чи який інший поліщук, що зріс у лісі, знає про велета малий сільський хлопчина. А в мами є гарна книжка казок Андерсена, в гарній оправі, з золотими буквами, з чудовими малюнками. Вони на чужій, на французькій мові. Мати розказує їх дітям, вона знає їх добре, вона перекладала їх колись українською мовою. Є й переклад дядька Михайла Старицького, теж із малюнками київського художника Мурашка. Ці малюнки вже інші, не такі, як у французькій книжці. Леся любила оглядати ці малюнки, утворювати якісь образи, що їх вона відігравала зі своїм старшим братом Михайлом. Обоє так захоплюються грою, що зовсім забувають про дійсність та живуть життям давніх лицарів і героїв. А тут іще недалеко замок у Луцьку, куди вони виїздять часто, бо там батько головою з’їзду мирових посередників.
Часто мама теж читає їм Гоголя, його «Вечори на хуторі», його «Тараса Бульбу», й усе-то те отворює образ замку з дорогими склепіннями, з заґратованими вікнами, зраненим лицарем.
Але їй самій хотілось би прочитати ці казки. Вона просить маму навчити її читати. І цей український переклад казок побіч «Кобзаря» був, мабуть, її початковою книжкою, що на ній вона вчиться читати. Це можливо тим більше, що немає шкільних книжок на українській мові. Ще найдеться буквар, хоча б Кулішева «Граматка», але й це вже пристаріле видання; дальших читанок зовсім немає. Та це саме виходить на користь Лесі, бо цій недостачі запобігатиме сама мати-письменниця.
Перші початки її науки, як ми сказали, може, зачинаються від тих заборонених творів, що їх інші пізнають та крадькома читають уже як дорослі, цебто від Шевченкового «Кобзаря». А там, бачучи брак дитячої читанки, хрестоматії, сама мати укладає її для своїх дітей і пізніше хоче видати її, а коли їй це не вдається з цензурних умов, видає вона нарізно, окремим виданням поетичні переклади під назвою «Українським дітям» [«Укр. дітям», пер. Ол. Пчілки. Київ, 1882.]. З цього видання можемо пізнати, яка могла бути читанка, що нею користувалася Леся, коли в виборі та скороченні маємо переклади з Сирокомлі, Пушкіна, Лермонтова й інших поетів. Вже з самого початку науки познайомлюється Леся з кращими творами польських, російських та й інших письменників і поетів, і то гарною українською мовою.
Але Леся підростає, треба було б оддати її до гімназії. Та мама так не любить тієї школи. Вона ж не своя, не рідна, вона тільки ломить молоді організми. «Там нічого не придбаєш, крім помилок», – може, вона казала, як Антей в «Оргії». По-друге, здоров’я Лесі не позволяє їй ходити до школи. Тому мати бере добрих учителів додому, й Леся разом із старшим братом Михайлом [У літературі виступає він під псевд. Мих. Обачний] проходить курс по програмі хлоп’ячої гімназії. Правда, вчиться вона по гімназійній програмі, але є величезна різниця між наукою в школі та тою, яку проходять Леся й Михайло. Вони далеко освіченіші за своїх шкільних товаришів [Старицька-Черняхівська. «Хвилини життя Лесі Українки". ЛНВ. 1913. X. Стор. 13].
Крім того, вони далі вчаться рідною мовою. Обоє знають її добре, бо мати старається сама про розвиток української мови й у цьому напрямку впливає на дітей. Немає українських підручників, але освічена мати вміє цьому лихові запобігти, а може деякі підручники дістає з Галичини. І коли інші визначні українські письменники та діячі довідуються випадково, та не раз у пізньому віці, що в Галичині живуть не «русские и не поляки», а українці, що вони мають там свої школи, що там поважна українська преса, що українці живуть там політичним життям, мають своїх представників у парламенті, то мала учениця гімназії знайома заздалегідь із усім тим.
Вона знає про Буковину й Угорську Україну, її очі звернені до тієї країни, де українське слово бринить вільно. Особливо мусило це статися, коли її перші поетичні твори, «Конвалія» та «Сапфо», на 13-му році життя, а за ними й інші появляються в галицькому журналі «Зоря». Крім Шевченкового Кобзаря, познайомлюється молоденька учениця теж з іншими творами, як-от оповіданнями Марка Вовчка, Куліша, Стороженка, Нечуя-Левицького, Панаса Мирного. І ця наука серед чудової волинської природи, а не в замкненій інституції, відірваній від життя, має свої величезні наслідки. Леся не тільки збагачує свої знання; ні, вона захоплюється наукою. Читаючи хоча б опис села в поезії Шевченка чи в художній прозі Нечуя-Левицького, вона бачить цей образ перед собою, вона відчуває й переживає його.
В її душі відбиваються образи волинського села, у неї збільшується любов до краси, до поезії, у неї є практика малювання словами. Їй самій хочеться стати нарівні з тими, що своїм поетичним словом уміють впливати на душу й серце. Або знову, читаючи про бідних замучених українських селян, вона бачить їх довкруги, вона зачинає бачити, розуміти, переживати їхнє горе. І цей перехід від художніх творів до природи, до людей і навпаки, це перший натяк на зв’язок між мистецтвом і життям, це початок розв’язки того питання, що його вона пізніше рішає в драмі «У пущі». Або як вона інакше, ніж її товариші й товаришки, розуміє Гоголя. Вона бачить за матір’ю, що його оповідання по типу, по обстанові українські, що вони взяті з українського життя. На них пізнає вона українські симпатії Гоголя, як теж і це, як цей славний російський письменник у своїх творах користується народною скарбницею [Переклади з Н. Гоголя («Два розмаїтих зразки») Олени Пчілки. Київ, 1881 (Прислів'я)]. Вона бачить народні скарби в приказках, легендах, поезії, що ними повні твори цього письменника, й тоді пізнає ціну українського збірника етнографічних матеріалів, розуміє, чому мати збирає цей матеріал. Вона починає сама його студіювати, сама починає теж збирати матеріали, а всякі вказівки та поради, як підходити до збирання, дає їй мати, а ще більше дядько.
Це збирання пісень виливається в неї швидко в образок «Весняні співи», що його написала Леся 1889 р. та який є дійсно малюнком української пісні [«Зоря», 1892. Ч. 1]. Етнографічним матеріалом вона користується при своїх перекладах того ж таки Гоголя, до чого вона взялася не без впливу й, розуміється, не без великої допомоги своєї матері [«Вечерниці» Гоголя, перекл. Мих. Обачного і Лесі Українки.]. Або читає сербські думи в перекладі Старицького [«Сербські народні думи і пісні», пер. М. Старицький. Київ, 1876. «Пісні і думи». Київ, 1881.] й мимохіть починає порівнювати їх з українськими думами. В той час як її шкільні товариші й товаришки не чують про Україну слова, як школа калічить їм рідну мову, коли вони її знали, а інших учить гордувати нею як мужицькою, Леся знає вже ціну української мови, вона вчиться вже любові до рідного краю, до того народу, що цей край заселює, вона вчиться розуміти вагу народної словесності. Крім цього, вона пізнає стиль народної пісні, що відбився в її перших творах, опановує поетичні звороти й образи, опановує поетичну мову й віршову техніку. Але рівночасно пізнає вона й російських та інших письменників, і то ліпших представників.
Вона не кормиться тим, чим кормлять шкільних дітей і молодь, тим, що ірландський критик називає «Tits, and Fits, and Bits, and Skits», а в перекладі самої Лесі звучить «костриця, марниця, дрібниця, дурниця» [Фегі. «Справа ірландської мови». Пер. Л.У. «Нова громада", І, стор.71]. Беручи за підставу науки програму хлоп’ячої гімназії, Леся вчиться теж латинської та грецької мови та знає цю останню настільки, що може легко читати й перекладати Гомера. І цей Гомер при доброму знанні української історії, геройської боротьби українського народу за волю, при недалекому замкові в Луцьку своєрідно впливає на Лесину фантазію. Леся переносить опис битви й оборону троянців на українську історію, грає з Михайлом різні сцени з «Іліади» й «Одіссеї». Студіювання Гомера – це зародок тих образів, що потім приймають такий гарний опис у Кассандрі. І взагалі Гомер має великій вплив на творчість Лесі. Леся захоплюється красою грецького твору, познайомлюється з гарною мовою, на якій управляє свою через переклади, вчиться поетичної техніки, засвоює собі поетичні образи, порівняння, епітети. Вже перші слова творця «Іліади» й «Одіссеї», звернені до музи, не проходять безслідно. Леся бачить цю музу в постаті богинь, що їх часто описує Гомер, що з’являються на підмогу його героям. Навіть опис ночей, коли музи з’являються в постатях відповідно до ночі, є неначе поетичним перекладом дотичних описів у Гомера. Розуміється, пильно додержана теж форма вірша, гекзаметр («Завітання»). Знання грецької мови дуже помічне їй пізніше, при студіюванні історії християнства. Особливо придалося воно Лесі до пізнання грецьких драм, що немало вплинули на вироблення поняття про мистецтво взагалі та про драму зокрема, про що буде ще згадка пізніше [Вплив грецької драми на форму її драм див. Зеров, «Леся Українка». Крит. біогр. нарис. Київ, 1924. Стор. 44 — 47].
Михайло Драгоманов, що спочатку сам виховувався тільки на російській літературі, але швидко вибився з-під одинокого її впливу та став під безпосередній вплив Західної Європи по виїзді за границю в 1870 до 1874 рр., все усно й друком звертав увагу на це, що українці не повинні обмежуватися на російській літературі, що треба ще черпати просвітні змагання Західної Європи безпосередньо, а не тільки посередньо, через російську літературу. Мати пам’ятає це добре й тому заздалегідь учить дітей, крім російської мови, ще й німецької та французької; сама Леся вчиться польської й італійської, пізніше англійської, а під кінець життя – ще й іспанської. І дядько стежить за тим, щоб Леся вчилася цих мов і вказує їй на вагу знання їх для неї як поетки. Коли вона перервала була навчання англійської мови, пише їй:
«Ой жалко, що ти англійську мову закинула. Англічане найрозумніший народ у світі, й у них завше вивчишся більше, ніж у других. Коли ти поправишся у Відні, то я тобі дам книжок англійських, і ти-таки почни знову вчитись, тим паче, що, знаючи по-німецькому й по-французькому, англійська мова зовсім легка – на очі по крайній мірі, бо на вухо я, напр., нічого в ній не розумію» [«Черв. шлях», 1923, 4-5, стор. 189.].
І Леся послухала ради. Мабуть, таки зараз по повороті з Відня бере вона в Києві лекції англійської мови у miss Копейкиної разом із товаришкою Старицькою [ЛНВ. 1913, X. Стор. 20.]. Всі ці мови вона опанувала з часом настільки, що може не лише вільно їх вживати, але й писати ними як прозою, так і віршем. Багато вплинуло на це те, що вона вже малою познайомилася, крім російських і польських поетів, із кращими німецькими та французькими творами й починає їх перекладати, починаючи від поезії. В «Зорі» за 1887 р. ч. 10 поміщений виривок із перекладу Міцкевичевої поеми «Конрад Валленрод»; отже, мабуть, був перекладений уже давніше.
Але найбільше їй подобається Гайне, його гарна форма, яскравість образів. Леся захоплюється ним, виучує його твори напам’ять, а швидко починає й перекладати його на українську мову разом з товаришем брата М.Славинським і справляється з ділом дуже гарно [Вид. у Львові 1892 р., рец. Ос. Маковей «Зоря». 1892. Стор. 376, 395, 414]. Ця праця над перекладом класичних творів мала великий вплив на творчість автора «Давньої казки». Леся скоро переймає стислу форму Гайнівського віршу, яскравість його образів, легко опановує його думки. Вона багато переймає від Гайне, але швидко отрясається від нього. Її поетичне слово дозріває скоро й сиплеться, мов золота пшениця [Іван Франко. «Леся Українка». Літ. кр. студія. – ЛНВ. 1898. VII. Стор. 19], а її життєвий досвід дає їй швидко багато матеріалу, коли тимчасом інші впливи сильно женуть її наперед.
Перекладає вона теж «Les pauvres gens» Віктора Гюго для «Зорі», а коли «Зоря» не надрукувала, то переклад поміщено в «Народі» за 1891 р. ч. 10. У 1890 р. перекладає елегію Alfred’a de Musset «Lucie» i «Les nuits» [«Черв. шлях». 1923. 8. Стор. 248 і 250. ] та виривки з Ріґ-Веди з французького перекладу Langlois чи з німецького Ludwig’a [Ibid. Ч. 4-5. Стор. 188. Переклад цей увійшов у «Стародавню історію східних народів». Леся Українка, «Стародавня історія східних народів». Видання Ольги Косач-Кривинюк. Катеринослав, 1918 р.].
Мих. Драгоманов просить її перекласти дещо з італійського поета Carducci [«Черв. шлях». 1923. 4-5. Стр. 189], про що буде ще пізніше мова. І перекладів не цурається вона до самої смерті, то вертаючи часто до Гайне, то даючи переклади з лірики Ади Негрі, то Байрона та інш.
До улюблених предметів Лесі належить теж історія. Її розуміла вона теж інакше, ніж її подавали в школі. Видно це з підручника історії східних народів, що його вона склала ще дівчиною, при науці своєї молодшої сестри рр. 1890-918). Це вже не звичайні описи царів і князів, генералів та міністрів, що вважалися за чинники історії, що нібито робили історію народів. У ній пробиваються вже натяки на відносини економічні, соціально-політичні, на релігію, вірування, міфологію, на погляд народів. Воно інакше не могло бути, коли вчителем, хоча й небезпосереднім, був її дядько Драгоманов. Він їй радив, яких підручників триматися, давав вказівки і т.і. На цій історії бачимо розуміння в історії народної словесності, народних пісень. Це теж вплив її дядька, вплив його творів з історичними коментарями.
А наука Біблії має для неї теж великі наслідки. Вона вчиться на Біблії думати символічно. Тим більше, що дядько прохає її співати на біблійні теми. «Коли хочеш попробувати свою ліру на біблійні теми і трохи помогти мені, – пише він у листі до неї, – то переклади віршами з Ісайї І, ст. 2-3, 11-18. Мені треба буде вставити в одну статейку в «Хліборобі» [«Черв. шлях», 1923, Ч. 4-5. Стор. 190.]. Вона пізнає вогнисту лірику політичну стародавніх пророків, і форма цієї лірики вплинула на Лесю так, що один із критиків характеризує її громадську лірику тими самими словами, що їх вона відносить до пророків [Д.Донцов. «Поетка українського Рісорджименто». Львів. 1922 р. Стор. 28].
Не менше важний чинник для її розвитку, для нових вражінь є її часті виїзди до Києва. З чудової, романтичної природи переїздить вона до міста з чужими для неї людьми, з чужою мовою. Тут тільки поодинокі сім’ї, як-от Старицьких, і до яких вона заїздить, Лисенків і ще деякі є українськими. Це неначе рідні острови серед чужого моря. Її товариші й товаришки, що збиралися в домі Старицьких, це вже не ті, що їх вона бачила та з якими товаришувала на селі, що, може, як Дарка Юзю в оповіданні «Приязнь», питали: «І нащо ви-те, панно, стільки вучитесь», що вже в такому віці знали тільки працю. Ці й інакше зодягнені, й балакають якоюсь мішаною мовою, бо школа вже вирвала їм рідну мову. Та й у забаві ведуть себе не так, як до цього привикли Леся та її старшенький брат Михайло. Вони обоє почувають себе між цими товаришами ніяково [ЛНВ. 19. 13. X. Стор. 13]. Але коли зайде розмова про науку, обоє почувають себе сильнішими за своїх шкільних товаришів. Значить, ця величана російська школа не дає такої великої освіти, погорджуваною українською мовою можна більше навчитися, значить, не в мові тут річ.
Але ось Шевченкові роковини.
Українці постановили вшанувати його пам’ять, однак це строго заборонено. Тому вишукують якусь хату, звичайно десь на кінці міста, збираються там нишком зі страхом, що кожної хвилі може ввійти поліція, і дзвінок запізнілого учасника викликає заклопотання та турботне питання: «Хто прийшов?»
Хатина звичайно маленька, немає стільки лав, ні стільців, щоб кожний міг сісти. Приміщуються, де хто може та й як може. Слухають промов. Говорять старий і молодий, говорять від серця щиро. З промовами мішаються співи. Хтось заведе якусь звичайну народну пісню, а другі підхоплюють, і полилася пісня могутня, велична. Пісня, співана молодими гарними голосами, робить вражіння красою, чулістю, з якою її всі співають, вона містить у собі щось могутнє, гарне. А по скінченні виходять знову не юрбою, а поодинці, ідуть у різні сторони, щоб не звертати на себе уваги [Ол.Пчілка. «Шевченкові роковини». «Рідний край», 1907. Ч. 9]. І може після таких таємних зборів мала Леся разом з іншими дітьми закладає таємне товариство, що збирається в дворі старого замчища-руїни на віче, на якому лунали «червоні» промови про братерство, рівність, волю, рідний край, а далі слово
«Змінилося у спів, і вся громада
До дзвінкої промови прилучилась.
О, то були такі «червоні» співи,
Яких не чув старезний замок,
І в ті часи, коли червона кров
Йому красила тверді, сиві мури.
«Гартовані ножі» були в тих співах,
А в серці у співців була любов
До тих «великих», що були малими
На бенкеті життя».
(«Віче»).
Вже малою дитиною знає Леся, що навіть святкування великого українського поета заборонено; згодом вона пізнає, що всяке товариство – це з державного царського уряду злочин. Зате на святі дізнає мала Леся таких вражінь, що лишаються їй у пам’яті на ціле життя. Описуючи в драматичній поемі «Оргія» захоплення Антея давніми буйними оргіями без квітів, без ніяких покрас, але з незвичайно сильними вражіннями, коли, в учасників билися серця, коли в них очі сяли, коли співи були
«Потужнії натхненням, а не гуком.
І в стриманім зітханні тихих струн
Ми вгадувати вміли урагани,
Що нуртували в грудях у співця»
(1 дія).
Леся описує либонь свої вражіння дитячих літ. А ця таємність у невинних сходинах, сам перебіг свята та ще й мала закуска на закінчення святочного вечора, як нагадували вони Лесі при науці римської історії перших християн! Учасники роковин здаються їй тими першими вчителями й учениками нової віри, яких вона рисує собі в виді тої чи іншої знайомої їй людини. Це перший зв’язок того фону, на якому малюються сучасні події, перший зв’язок минулого з сучасним.
Або іншим разом ідуть до театру. До Києва приїхала трупа Ашкаренка. Її визвали з Харкова, бо слава про неї рознеслася вітром по всій Україні. Там грає знаний старим громадянам Марко Кропивницький, там і молодий, але талановитий артист Микола Садовський. Грають «Наталку Полтавку», «Гаркушу», «Сватання на Гончарівці», «Невольника» й інші п’єси. Кропивницький у ролі Виборного, Гаркуші, Стецька та старого козака.
Ось з’являється на кону в ролі Виборного-Макогоненка. Очі всіх звернені на його, він мов зачаровує всіх. Кожне його слово, кожний рух, всі дріб’язки в інтонації так сильно притягають публіку, що вона осипає оплесками артиста. Або його виступ у Гаркуші. Що за чудовий Гаркуша, що за моторний, запальний козак, що розмовляє з молодою сотничкою! А як він грає на кобзі та співає! Це ворожбит, що може очарувати з першої розмови. Це одважний розбійник і людина з такою чулою душею. А його жарти з челяддю сотничиною по-дитячому щирі [Ол.Пчілка. «М.Л.Кропивницький яко артист і автор». ЛНВ. 1910. VI].
Або молодий Садовський, у якого й сценічна постать і надзвичайно гармонійний та музичний голос. І ця музика слова в його голосі чарує знову, бере в свою владу глядача, впливає на його нерви та почуття. Натхненна гра артистів і настрій, що панує в театрі, зливається в одне спільне захоплення. Воно передається від публіки артистам, підносить їх виконання до найвищого ступня, а зі сцени несеться знов у публіку й вогнем запалює серце глядачів. Артисти та глядачі злилися в одну душу, публіка то завмирає від напруження, то переходить у не стримуване нічим виявлення свого задоволення грою, від якого здригався ввесь театр [Старицька-Черняхівська. «Свято української сцени». ЛНВ. 1907. V. Стор. 300]. Мабуть, такі сцени дістали свій вираз у драматичній поемі «У пущі», коли поетка вкладає Річардові в уста слова:
«Я бачив сам, як на очах суворих
Прозорі сльози мов роса тремтіли
В той час, коли орган величним співом
І стіни й людські душі потрясав»
(«У пущі», III дія).
А публіка горнеться до українського театру, коли російські театри пустують. На неї робить вражіння й занехаяне, пригнічене українське слово й українська пісня, що їх вони, може, не помічали кругом, на які, може, навіть дивилися згорда, а тепер так гаряче вітали та радо приймали. Навіть ті краєвиди на сцені, біленькі хатки, криниці та тини з соняшниками, що їх вони могли перед тим бачити щодня, й ті представлялись їм тепер якимись незвичайно гарними. Це були вражіння, що казали дорослій Лесі, що на товпу впливається тільки тоді, «коли промовляється до душі душею, коли душі порідняться». Тоді відбирає вона вражіння, що приводять її до рефлексії та думки, що реальне, але в художньому виконанні, а не пророцтво, з яким вона бореться, оживлює серце людей, що тільки така творчість є жива поміж людьми [Леся звертає в мистецтві увагу на те, на що в політиці звертав увагу Драгоманов, який вічно боровся з усякими проповідями, далекими від життя. Див. «Передмову до Громади» passim]. Тоді пізнає вона творчу силу поетичного слова, вона вже тоді дістає задатки розуміння поезії в індивідуальному та громадському житті. Швидко й у неї самої з’являється бажання найти такий орган, що своїм співом потрясав би стіни й людські душі.
Вона завжди хоче, щоб її слова були
«Промінням ясним, хвилями буйними,
Прудкими іскрами, летючими зірками.
Палкими блискавицями, мечами».
Вона бажає, щоб її слова
«…луну гірську будили, а не стогін,
Щоб краяли, та не труїли серце,
Щоб піснею були, а не квилінням»
(«Ритми»).
Помалу зрозуміння ваги поезії перетворюється в чудову поему «Давня казка». В ній пісня ломить серце гордої красуні, але й запалює вояків до здобуття міста. Пісня причиною лиха самого поета, але вона й той вогонь, що підбадьорює народ. І по смерті поета не гине його ідея. Пісня ширить думку про волю, народ зривається до бунту та вбиває графа Бертольда, що знущався над ним.
На Лесиних очах росте той театр. Збільшується кількість добірних артистів, з яких вийшли потім відомі корифеї українського театру. Трупа стає під оруду М.Л.Кропивницького, а потім М.П.Старицького, їздить по всій Україні й усюди робить незвичайне вражіння, скрізь вітання, овації і т.д. Росте теж і збільшується драматична література. Але це було причиною, що проти українського театру пішли доноси, почалась та «біла війна», біле лихоліття, коли воювали «шнуром, кайданами, отрутою, підкупом». Перший заговорив про ті трупи Казанцев, надрукувавши в «Киевлянине» листа, де писав про діяльність «партії хохломанов» [1882 р. Ч. 26], а потім і «Киевлянин» від себе почав правдиві наступи. З усіх боків посипались доноси до генерал-губернатора, що трупа ця небезпечна, що вона викликає сепаратистичні демонстрації та сіє крамолу [Мик. Садовський. «Мої театральні згадки». ЛНВ. 1907. V. Стор. 13]. Наслідком цього була заборона грати трупі по Київському генерал-губернаторстві, це значило на Київщині, Полтавщині, Чернігівщині, Поділлі та Волині.
До чинників, що сильно впливали на Лесю, належить теж і музика М.Лисенка. Його слухає Леся часто чи то-таки в його домі, чи в Старицького, чи на публічному концерті, чи деінде. Вона заслухана в мелодію чудової гри, в чарівні згуки, коли кладе свої віщі пальці на клавіші геній музики, коли музика панує над стінами й над людьми, коли її серце тремтить, а думка уноситься в таємні, незнані світи. Або коли знані їй вірші Шевченка кладе він на музику під ноти. Як подвійно вражає тоді, коли слово одного кобзаря зв’язане з музикою та співом другого кобзаря. Це дійсно дух українського народу, втілений у слово, пісню й музику, де границя між одним, другим і третім затирається, де одно переходить у друге, а все разом творить таку силу, що стає тим органом, що від його має «залунати той гук потужний і величний… і перекинути світовий стрій одвічний» («Сон»).
У неї зливається музика з поезією, вона сильним струменем вливається в слова. Навіть у її описах природи все настрій переважає опис, музика мішається з живописом. Її поезія стає подібна до музики. Їй хочеться перетворити згуки в ритмічне слово, а з другого боку, «обернути золоті проміння у струни й зробити золоту арфу, в якій було б все ясне – і струни, й згуки, й кожна пісня». Так повстають її «Мелодії». Так повстає її «Lied ohne Klang» та й інші такі мелодійні пісні. І сповнилося скоро її бажання, «її думи впадають на проречисті струни». Не тільки поодинокі пісні укладає під ноти сам-таки Лисенко та композитори Янчарський, Січинський, Г.А–й, але й до драм укладають музику, як ось Стеценко до «Іфігенії в Тавриді», композитор Богуславський до п’єси «В катакомбах», Наум Пруслін до драматичних поем «У полоні» та «На руїнах» [«Вир революції». 1921 р. Мистецька хроніка. Стор. 125.] і т.і.
І Леся свідома того, що дав їй Лисенко своєю музикою. По його смерті пише вона до своєї приятельки Старицької-Черняхівської:
«З Миколою Віталійовичем зв’язані в мене спогади найдорожчих молодих літ, в його хаті стілько незабутнього пережито. Старицький, Лисенко – сі ймення для інших належать тільки для літератури та хисту, а для мене вони вічно викликатимуть живі образи як імення близьких і рідних людей, що властиво ніколи не вмирають, поки живе наша свідомість. Не знаю, чи буде хто з молодшого покоління згадувати коли про мене з таким почуттям, як я тепер згадую про Миколу Віталійовича і Михайла Петровича (я все їх бачу тепер поруч)» [Старицька-Черняхівська. «Хвилини життя Лесі Українки». ЛНВ. 1913. X. Стор. 19].
Для нас незвичайно цінні особливо останні слова самої Лесі, це, що в неї образи Лисенка та Старицького завжди стоять поруч. Воно інакше й не могло бути. Від Лисенка дістає вона вражіння, музика українського генія добуває в її душі різні голоси, а в домі Старицького вона перетворює ці душевні вражіння, передає ці душевні голоси в слова. В домі Старицького панує літературний дух. Тут находив піддержку кожний, хто мав хоч іскру таланту. Тут навіть забави й розвага мали літературний характер. У цій родині вітали її перші твори, тут відбулося дуже святочно її хрещення на поета. Як гарно про це пише учасниця того спільного свята, згадана Старицька-Черняхівська, її товаришка з дитячих літ і відома письменниця:
«Леся, молодесенька на той час дівчинка, тоненька й висока, в гарному вкраїнському вбранню, прийшла до нас з двома книжками [Це були: «На крилах пісень». Твори Лесі Українки. Львів, 1892, і Всесвітні твори. «Книга пісень» Генріха Гайне. Перекл. Л.У. і Максима Стависького. Львів, 1892]. Се було спільне свято. Батько мій наклав на носа пенсне, взяв розрізалку, ласкаво погладив сіро-блакитний томик, як любу дитину, й почав обережно розрізувати листи. Ми всі, разом з молодим автором, посідали навколо, – батько мій чудово декламував, через те всі любили слухати, як він читає уголос. Перечитано було всі вірші Лесині, деякі по кілька разів. Тато був у захваті, він цілував Лесю та по своїй звичці так душив її, що можна було думати, що він її зовсім зламає в своїх дужих обіймах. Одначе справа не кінчилася тільки хвалою, зараз починалася й пильна критика, але критика дружня, котра бачить хиби твору та, бачучи їх, завдається метою не принизити або висміяти автора, а звертати на них його увагу, щоб він сам зрозумів і завважив її. Ся критика панувала в нашому колі: старі й молодші автори завжди читали свої твори товаришам і радилася з ними» [ЛНВ. 1913. X. Стор. 16. ].
Незабаром доми Старицьких, Лисенків та Косачів стають не родинним огнищем, не поетичною атмосферою тих трьох родин, але робітнею поетичного слова, коли так можна виразитися, в загальноукраїнському розмірі. В цих родинах об’єднуються художники, артисти, поети, письменники, всі ті, що їх навідують «музи співодайні» [«Черв. шлях», 1923. Кн. 8. Стор. 248.], та люди науки. Усіх їх об’єднує любов до українського слова, але й любов до простого народу. Всі вони по духу демократи, бо знають, що, крім них, українцями є тільки простий, несвідомий народ. Гуртуються вони в кружки так званих культурників, бо мають на меті працювати тільки для рідної культури, виключаючи всяку політику. Вони думають, що не треба закордонними радикальними та взагалі політичними публікаціями роздратовувати уряд проти української літератури. Вони поривають усякі зносини з Драгомановим за його радикалізм і революційність, уважають його працю за шкідливу, відхрещуються від нього та виступають навіть вороже супроти його [Культурники не підозрівають навіть, скільки вони й у культурній праці черпають від Драгоманова, що впливав особливо на переклади, видавання різних книжечок, на піддержання журналів у Галичині і т.і.]. Вони, кажучи словами Самійленка, не хочуть «вживать іншої зброї – пріч слова» («Не будемо ми йти») [Волод.Самійленко. «Україні. Збірник поезій», 1885-1906 рр. накладом Україн. Видав. Спілки. Львів, 1906. Стор. 48.]. Культурники, як у сорокових роках Куліш [П.Куліш писав до Кирило-Мефодіївських братчиків: «Занедбайте політику. Сам собою настане час, що від нашого слова впадуть стіни єрихонські». «Правда», 1868. «Жизнь Куліша».], переконані, що
«І наш гарячий ямб грімницею впаде
На кривди гидкую будову»
(«Вже годі плакати») [Самійленко. op. cit. Стор. 46.].
Серед цих гуртків виникла навіть свідома реакція проти всякої політичної постановки українського питання й виникло бажання виставити український рух тільки як справу культурну. Відповідно до власного хисту гуртуються культурники в різні гуртки, як от «літературно-мистецький», чи просто «література», «науковий», «хрестоматія» і т.і. Там знову зібралися «словарники». Вже самі назви вказують на мету гуртків. Літературно-науковий поклав собі за мету збагатити рідну літературу перекладами зі світової літератури, коли не своїми власними творами, й улаштуванням хору. Науковий гурток має завдання допомагати людям, що мають стати вченими, що поставили собі за мету писати наукові праці по-українському, в надії, що й чужі почнуть учитись української мови для познайомлення з цими працями:
«Всі ми щиро обіцялись
Самохіть і без принуки
Вгору високо підняти
Прапор рідної науки» («Патріотична праця»). Ibidem. Стор. 69.
Гурток «хрестоматія» має скласти українську хрестоматію.
Велике й важне завдання бере на себе гурток «словарників», а іменно видати великий українсько-російський і менший російсько-український словник. Всі його члени узброюються словничками, джерелами та взагалі різним матеріалом, сходяться то в Комарових, то в Старицьких, то в Олени Пчілки, спорять, працюють, бо словник має зробити національне діло, має бути зброєю в національному відродженні. Ще інші збирають етнографічний матеріал, виучують народні пісні й т.і. Там знову програма для нових праць. Заложено літературне бюро з підвідділами. Молодші його члени взяли на себе редакцію дитячого журналу «Дзвінок», що виходить у Галичині. Вони хочуть його поновити, подвоїти його об’єм, дати цікавий зміст, і тому укладають оповідання, вірші, розправи, забави. Леся захоплюється цією справою. Вона сама розуміє потребу, знає, що мусить написати що-небудь для «Дзвінка» [«Черв. шлях». 1923. 8. Стор. 250], та ще й дядько звертає на це її увагу. В листі з 1894 р. 14 (26) січня пише до неї: «Та треба щось зробити рішуче, щоб «Дзвінок» став розумніший. Любить він батьківщину, та не вміє писати про неї нічого, окрім загальних слів» [Ibid. 4-5. Стор. 198]. І Леся береться щиро допомогти як своєю працею, так і закликом до інших, щоб не забували про дитячий журнал. Сама вона укладає дуже влучні віршовані шаради для дітей, які з охотою розгадують інші члени редакції, думає про «казки для галичан» навіть тоді, коли лежить у «липких кайданах» [Ibid. Ч. 8. Стор. 250].
Старші члени цього бюро мали такі самі завдання для галицького журналу «Зоря», в якому Леся містила свої твори. Праці всюди багато, людей мало, й тому одні й ті самі люди часто членами тих самих гуртків. Збираються старші й молодші, що збирали біля себе людей, які несли б в українські маси освіту. Є й старі ветерани, що перенесли на собі укази 1863 р., зі знаменитими «не было, нет и быть не может» української мови й літератури, з додатками й інструкціями з 1866 р. до цензурних комітетів, що ними заборонювано пускати до друку популярну українську літературу, заборонено друкувати українські етнографічні матеріали в «Губернских ведомостях» і т.і. Вони не можуть ніяк забути указу 1876 р. з короткими, але важкими, фразами: «не допускать», «воспретить», «прекратить». Вони пам’ятають добре, як ці прикази, немов вистріли тяжкої артилерії, розбивають невелику армію української інтелігенції, частину беруть у полон, розсилають по вологодських губерніях, а останки не в силі більше опиратися ворогові. Деякі з них переходять зовсім на його бік і доказують, що такий уже закон, що в центрі збираються й капітали й таланти з інтелігенції та розумова праця, отже, всі провінціальні літератури, між якими найголовніше українська, мусять упасти, щоб дати тим більшу силу розвоєві однієї літератури центральної, цебто російської.
У других, як у Стороженка, виявилась якась байдужість до рідної мови – «стратив усяку охоту до тієї роботи, котра приносила багато утіхи, просто не піднімається рука» [«Чому Олекса Стороженко покинув писати по-українськи?». ЛНВ. 1901. V. Стор. 99].
Треті думають, що треба на якийсь час ховатися з українофільством, що «треба лихо переспати», і сплять сном блаженних. Та чи можна вичислити всі думки та настрої розбитої, здеморалізованої армії, що з неї багато тільки думають про себе, про свою вигоду, про своє «я», у яких колись і запалав був на хвилю вогонь, але швидко й погас. Вони для покриття свого неробства вміють покликатися на тих, що з інших мотивів відносилися з насмішкою до змагання вести освіту народові українською мовою й до утворення українського письменства й казали категоричним тоном:
«І що-то заходиться коло таких дурниць! Час пре до того, що всі люди мусять бути рівними, отже, всякі національні різниці мусять щезнути, а ви, працюючи для здвигнення якоїсь нації, робите тілько назадницьку, реакційну роботу». «І даремно було їм говорити, – каже далі Франко, – що, хоча для пропаганди тих самих ідей рівності серед української суспільності треба вживати тої мови, якою вона розмовляє й думає. «Не нужно, – відповідали диктаторським тоном. – Малі нації мусять приставати до великих і вчитися їхньої мови. Оце найпростіша дорога до вселюдської рівності».
І тільки ліпші сили, свідоміші одиниці якийсь час кидаються мовби приголомшені ударами, а потім збирають свої сили та йдуть давньою дорогою. В них немає вже такої сили пориву, вони непевно оглядаються на всі боки, підлічують свої сили. Вони не можуть перейнятися новими думками, новими ідеями, вони згадують пережите, плачуть за хвилями їхнього пориву. До таких у кружках культурників належить хоча б Олександер Кониський, за ним до певної міри йде Ол.Пчілка та Старицький. Але є там і молодь, що не заглядала битві в вічі, не перенесла на собі цієї поразки, тільки бачить кругом себе опустошення, бачить духовний цвинтар. І в ції молоді одна мета – знищити сліди битви, затерти пам’ять про пораження, відродити цю країну, це побойовисько, оживити цвинтар, винищити терня та будяки, що поросли кругом, і засадити квітками. Вони звертаються за живою рослинністю, за квітками до всесвітньої літератури й пересаджують їх на українське поле.
І ось: Самійленко перекладає Данте, Мольєра й Беранже, Леся – Гайне, Віктора Гюго; Славинський – Гайне та Гете; Стешенко – «Жанну д’Арк» і Беранже; О.Г.Черняхівський – «Розбійників» Шиллера і Гайне, «Подорож на Гарц», Е. Тимченко – «Калевалу» і т.і. [Старицька-Черняхівська. «Хвилини життя Л.У.» ЛНВ. 1913. Кн. X. Стор. 17]. А їх власна пісня – це хвала героїзмові, їх гасло – «Вже годі плакати!», для них взірець – квітка Saxifraga, що переломила навіть камінь, який усе придавив. Їм не страшний ні той, що бореться з ними, ні той, що з них сміється. Вони загрівають один одного до праці, ганьблять за лінивство, оспалість [Багато віршів-сатир Вол. Самійленка], помагають один одному, читають спільно свої й чужі твори, критикують, розбирають їх щодо змісту й щодо мови. Цією спільною працею в літературному гурткові можна пояснити собі ту спільність тем, яку зустрічаємо в тодішніх поетів і письменників, як старших, так і молодших.
У них навіть забави після праці мають літературний характер. Улюблена їхня забава – це «конкурс». Ось що пише про це Старицька-Черняхівська:
«Давалося одно слово, наприклад, «Навіщо», «Неділя», «Понеділок», усі присутні повинні були написати на цю тему оповідання, п’єску або вірш. Давався визначений час. Тож підіймалась хапанина. Кожен притулявся, де міг, з олівцем, з пером, з клаптиком паперу. В хаті ставало тихо, як у вусі, чутно було тільки, як дихали «автори». Подавалися речі без підписів, – журі вичитувало їх уголос і присуджувало першу премію кращому творові. В нашій забавці приймали участь і старші, і Ольга Петрівна, і батько мій; мусіли приймати в ній участь і всі присутні, ті, які до оригінальної літературної творчості жадного нахилу не мали. Тим веселіше було читання творів сих несподіваних літераторів. Багато з сих жартом написаних творів пішло до друку. Пам’ятаю особливо два гарнесеньких оповідання на тему «Понеділок» Михайла Косача і М.А.Славинського. Леся за одне з своїх оповідань, написаних на такому ж конкурсі, одержала потім премію в Літер.-Артист. Товаристві» [ЛНВ. 1913. X. Стор. 18. Див. «Сб. Киев. Лит. Арт. Общ.». 1900. Стар. 23].
«Були ще й інші забави літературного характеру, наприклад: один із присутніх починав оповідання і в самому цікавому місці переривав і кидав хустку своєму сусідові – той мусів провадити далі, і, довівши своє оповідання до самого несподіваного моменту, знов переривав його, кидаючи хустку третьому, залишаючи його виплутуватися з сієї плутанини і т.і.
Як в родині Ростових («Война и мир») панувала атмосфера кохання, так і в наших сполучених штатах (родини Косачів, Лисенків і Старицьких) панувала атмосфера творчості й дружньої приязні, і всі «огнищане», які «тягли» до нашого вогню, були переняті тим самим духом» [Ibidem.].
А настрій до писання при забаві «конкурс» або й до оповідання є. Тут збираються молоді люди, з добрими голосами, співають гарно. Багато з них грає на різних інструментах, як-от Самійленко, що чудово грає на бандурі. Без музики не могло обійтися, коли гурток збирався в домі Лисенка. Але знаменитий композитор радо приходив у гурток, коли він збирався й деінде, а з ним була вже обов’язково й музика. І цей кружок – це наче світ італійський, у якому Річард учиться альфабету хисту («У пущі»).
Дуже можливо, що після праці в літературному чи якому» іншому гурткові культурників, в цьому все-таки «Conseil législatif», де судили й рядили довго, яку обложку встановити для видання [«Червоний шлях», 1923. Кн. 8. Стор. 249], Леся йшла до громадки противників, де витав дух Драгоманова. Чи не драгоманівців має на думці вона, коли пише до брата 1890 р.: «Коли ти жирондистів побачиш наших де, скажи їм, що усіх їх віта «Charlotte Corday» [Ibidem. Помилково надрукувано там charleffe cardoy].
Лист цей з 1890 року з місяця березня вказує, що вже тоді належала Леся до таємного політичного гуртка та що вже тоді, отже на 18-19 році життя, мала деякий політичний світогляд, хоча не мала ще ясного поняття про французьку революцію. Називаючи себе через нерозуміння йменням убивниці великого французького революціонера, хотіла, мабуть, Леся підкреслити не тільки свій республіканський світогляд, але теж бажала підкреслити, що вона займається пильно політичною літературою, а іменно, що, крім французької революції, докладно студіює твори свого дядька, які дали їй переконання, а особисте її нещастя потвердило, що
«з принципів трьох найкращий
Єсть принцип liberté!»
Познайомити з цим гуртком та втягнути міг Лесю брат Михайло або хтось із товаришів чи хоча б Микола Ковалевський, поклонник та гарячий боєць за драгоманівські ідеї, якого, певне, не одна рисочка змальована в драм. поемі «Адвокат Мартіан». Він об’єднує старих громадян, що залишилися вірними ідеям великого вчителя, що своїм апостольським словом приєднує молодих і надійних робітників. Таким, без сумніву, показалась йому Леся, якої поетичну творчість він оцінив і ставив високо та яка віддячувала йому своєю любов’ю. Розуміється, що перехід у такий таємний гурток не міг не зробити великого вражіння на Лесю.
Там, у цьому гуртку, збираються ввесь час тайком і читають нелегальні твори Драгоманова, що з такою трудністю дістаються на Україну. Вона чує гарячі дебати та бачить безмежну таїнственну гарячу віру в кращу долю. Серед молоді є зі «срібною апостольською головою» з ясними блакитними очима, «з палким апостольським словом, з виразом старинного філософа-мудреця – згаданий Микола Ковалевський, у якого фізична красота гармонізує з красотою душевною» [Старицька-Черняхівська, Стор. 21. П.Л.Тучапський. «Из пережитого. Девяностые годы». Одеса, 1923. Стор. 15.]. І перед нею знов образи перших християн, ці невеликі гуртки супроти могутньої Римської імперії. А це могло бути тим більше, що дійсно почалася люта нагінка на прихильників Драгоманова в російській Україні й у Галичині,
«така самісінька, як була колись нагінка поган на перших християн. Досить було признатися, що переписуєшся з Драгомановим і що в тебе соціалістичні переконання, щоб бути замкненим і покараним; досить було йти по своєму поступовому переконанню хоч би найсмирніше, але рішуче, щоб бути «виелімінованим із суспільності» та помирати з голоду серед переслідувань, обмов, бездонно підлих» [М. Павлик. «Мих. Драгоманов і його роль в розвою України». 1907. Стор. 19, 20].
Самого провідника теж покидають навіть найближчі його приятелі та відмовляють йому всякої матеріальної підмоги. Дуже можливо, що вже тоді носила Леся план якої драми з часів християнства, бо саме на початку 1890-тих років звертається до дядька за підручником до історії християнства в часи візантійські [«Черв. шлях», 1923. 4-5. Стор. 191].
Драгоманівці та їх духовний провідник ведуть завзяту боротьбу з культурниками за їх аполітизм, за їх проповідь культури без політики. З творів дядька довідується Леся, що
«культура як неустанна еволюція людських громад до поступу носить у собі все поступове: і науку, і промисел, і політику, як мирну, так і революційну, і всяку таку працю, що годі розірвати одну від другої, що культури не можна протиставляти політиці, що культура має в собі політичну й соціальну сторону. Тому не можна говорити про український рух як чисто літературний, бо всякий національний рух мусить бути заразом політичним рухом» [Мих. Драгоманов. «Чудацькі думки про укр. нац. справу». Київ, 1913. Вид. «Криниця». Його: «Листи на Наддніпрянську Україну». Київ, 1917. Юліян Охримович. «Короткий нарис розвитку української національно-політичної думки в XIX ст.». Ч. І. Київ, 1918. Вид. «Серп і Молот». Стор. 109, 114].
Культурництво як проповідь культури без політики є з’явище реакційне. Радюк у повісті Нечуя-Левицького «Хмари», як типовий представник українських культурників із його мріями, «то смішний дурень» [«Листи на Над. Укр.». Стор. 35]. А саме українство – це тільки одежа для громадської праці на Україні. Те «українство» не може бути метою само для себе, не може бути метою праці. Мета людської праці однакова на всьому світі [Мих. Драгоманов, «Переднє слово до Громади» (нарис української соціалістичної програми). Київ, 1918. Вид. «Серп і Молот». Стор. 56.], а національність – це тільки ґрунт і форма та спосіб вислову, якими йдеться до поступу соціального та політичного, це контури, що повинні бути заповнені одним загальнолюдським змістом [М.Драгоманов, op. cit. Стор. 56. «Чудацькі думки». Стор. 154]. Майже на кожному кроці зустрічає Леся думку: «космополітизм в ідеях, національність у ґрунті та формах культурної праці».
Про це не забуває Драгоманов згадати й у листі до Лесі. У тільки що надрукованих листах читаємо:
«нема других задач у нас, окрім тих, які єсть і в Європі; нема других способів. Різниця тільки в кількості, а не в якості. Те, що в Європі робиться publice i en gros, у нас може робитись privatim або privatissime, от і все. А наука одна, ціль одна» [«Черв. шлях», 1923. Кн. 4-5 стор. 195].
Перед нею вирисовується образ «українця з уселюдськими тенденціями, або людина української нації (homo nationis ucrainicae) на манір того, як були колись christiani nationis anglicanae, gallicanae, germanicae etc.» [«Листи» на Над. Укр. Стор.90].
Образ цей, якого контури зарисовуються вже рано, має свій вираз в особі Кнея Люція, цього «всесвітянина римського, що радий побачить Рим столицею всесвіту, але щоб і зруйнований Єрусалим відродився в Італії мов Фенікс» («Руфін і Прісцілла»).
З драгоманівцями тісно зв’язана галицька радикальна партія, якої основником і провідником таки Драгоманов. Від цієї партії приїздять від часу до часу представники, привозять контрабандою книжки та газети, заборонені в російській Україні, між іншим привозять і газету «Народ», що почала видаватися радикальною партією 1890 р. Приходить ця газета теж на адресу якоїсь непідозрілої особи (для тієї посилки вона друкувалася на тонкому папері). Її пильно читають усі члени кружка. Пізніше виходить друга газета, «Хлібороб», яку Драгоманов так захвалює Лесі в листі до неї.
«Чи ви бачите коли цю газету? – пише він там. – Вона, по-моєму, дедалі стає ліпше і пускає корені в народ. Варто було б піддержати її працю» [«Черв. шлях", 1923. 4-5. Стор. 190].
І Леся слухає ради й там починає містити, як і в «Народі», свої поезії. Часто приїздять ізвідтіля делегати. Леся бачить, як радикальна українська інтелігенція в Галичині працює між народом, і бачить реальні наслідки праці. Тоді мусило стати перед нею питання: «А що ж робить наша інтелігенція для народу?» Вона бачить відірваність культурників від народу, на що звертав не раз увагу Драгоманов, їй стає ясно, що вони зовсім не займаються економічним станом народу, в цьому напрямі нічого не роблять, хоч у них слова про нього не сходять із уст, вона розуміє причину боротьби драгоманівців із культурниками. Перші не тільки мають на увазі добро й щастя українського народу, але знають, як його спровадити. Тим вище ставить Леся галицьких політичних діячів і, певно, цим захопленням ділиться в листах до дядька. Драгоманов мусить їй звертати увагу, щоб вона не дуже-то ідеалізувала собі Галичину.
«Робочих людей там страшенно мало, а суріозно роблящих ще менш. Коли хочеш, зовсім надежний чоловік один тільки й єсть на всю Галичину [Мих. Павлик (А. М.).], і я зі страхом думаю, що станеться з рухом, коли він умре, а се може стати і незабаром, бо він дуже слабий і вимучений» [«Черв. шлях», 4-5. Стор. 194].
Або іншим разом пише:
«Горе Галичині, що там дивитись ясними очима ніхто не хоче. Смійся, коли хочеш, а я тобі скажу, що й досі з усієї галицької інтелігенції один єдиний Павлик має ясні [розумій – очі. А.М.] і за нього одного можна ручатися, що він не стрибне до чорта в мішок. Інші того і жди, що стрибнуть в таке, що «только плюнешь да перекрестишься». Ось січовики, наприклад, почали національну церкву боронити, – тепер з «тактики» впутались з москвофілами (Сембратовичу маніфестацію яйцями робили), – а москвофіли їх же перших поліції і передали. В самій Коломийській редакції «Народу» і «Хлібороба» треба дивитись в обидва ока, щоб Гарасимович і Данилович з народовольцями не побратались, а ті б їх же передали» [Ibidem. Стор. 196].
Драгоманов, навпаки, більше сподівався від української інтелігенції в Росії, ніж у Галичині. «Тільки щоб вони почали читати французькі та англійські і німецькі книжки та «revues», – то вони в 10 років випередять усіх тих братів, котрі властиво ні європейці, ні азіати і навіть не середній світ» [Ibid. Стор. 134]. Лесі вбивається в голову думка вчителя, що всяке українство, всяка українська течія, що цурається демократизму та політики, є з’явищем шкідливим, реакційним, з яким кожний чесний українець повинен боротися. «Народ» вів завзяту боротьбу з так званими «угодовцями», цебто партією народовців, що за незначні національні уступки українцям ішли на згоду з польськими панами та зраджували інтереси галицького селянства. У цій газеті ганьбили такий «націоналізм», що для національної форми легковажить інтереси широких народних мас, що для зовнішньої оздоби віддає ці маси в жертву.
Стаття Non ego – «Дещо про націоналізм на Україні» не може не промовляти до розуму, коли в ній говориться: «Нам все одно, який Держиморда поведе нас у кутузку й на якій мові він розкаже нам, що права чоловіка – не про нас писані» [«Народ», 1890. Ч. 23. П.Тучапський, op. cit. Стор. 34.]. І мимоволі приходить Лесі на думку пропозиція деяких культурників, як-от Костомарова, що думає йти тільки у згоді з урядом і не признає ніякої опозиції, Житецького з його запискою міністрові внутрішніх справ Лоріс-Мелікову про користь українського руху для російського уряду, бо він відводить молодь від соціалізму, й інш. [«Пам'яті М. Драгоманова». Збірник. Харків, 1920. Держвидав. Стор. 22.]. Леся бачить і серед російських українців і старших, і молодших угодовців. Це ті, що збиралися біля галицького журналу «Правда» й тому звані правдянами. Вона пильно стежить і пише про них Драгоманову, як це видно з оцих його слів: «Те, що ти пишеш про правдян, для мене нове. Я б радий був, коли б навіть склався гурток хоч правдян, справжніх, зовсім à la Barw. з панами» [Це Олександер Барвінський. «Черв. шлях». 4-5. Стор. 193.] і т.і. Для Лесі, певно, цікаво, чим скінчиться угода. Зі статей і з дядькових листів бачить вона й провал угоди та розуміє її причини.
Значить, перед очима Лесиними справджуються-таки на українському народі твердження Драгоманова, до яких він дійшов на підставі історії різних країв і народів, що «сама по собі думка про національність ще не може довести людей до волі й правди для всіх» [«Чудацькі думки». Третє видання. Київ, 1913. Стор. 19], що треба шукати провідних ідей для всякої праці не в національних почуттях, не виходити від сліпого прив’язання до національних святощів, але від потреб мас». Леся читає пильно полеміку між Б.Грінченком і дядьком у цій справі. Про це видно з листа, що його вона пише до дядька 17 травня 1893 р. Драгоманов обіщає прислати їй кінець листів Грінченка (Вартового), друкованих у Буковині, та свою відповідь. Не занедбала вона, може, прочитати Seignobos’a «Histoire de la civilisation contemporaine», де показана національна, політична, культурна та соціальна еволюція світу від 1789 р. Цю працю радив дядько перекласти на українську мову галицькій письменниці Наталі Кобринській, про що згадує в листі до Лесі [«Черв. шлях». 1923. Кн. 4-5. Стор. 193].
Від тепер уже й Леся дивиться на національність і зверхні її прояви, до яких належить найважніше мова, не як на мету, а як на засіб. Вона бачить, що культурно-національна справа базується на соціальних підвалинах, що до неї треба підходити з інтересів мас і що цей розвиток іде через маси. Знову на потвердження цього впливає Галичина, «бо безспорно, що там усі справи видніші», як пише їй Драгоманов [Ibid. Стор. 196.]. Там радикальна партія встигла за короткий час вирвати широкі круги галицьких селян із табору москвофільського та дати їм національну свідомість саме через те, що виходила від їх інтересів. Отже думки історика та політика западають глибоко в душу поетки. «Культурність і народність вже не темнувата філософія», як думає Драгоманов. Либонь уже не дуже то «темнесенько говорив він» їй; навпаки, вона, певно, все зрозуміла й раділа та дорожила кожною новою думкою, кожною новою звісткою, що їх подавав їй дядько у своїх листах чи то в друкованих творах.
Ці думки набирають у неї життя, переходять у почування, слова перестають бути тезою, переходять у кров і тіло, і прийде час, коли вони виходитимуть із уст пророчиці Тірци. Мусило це ставатись тим більше, що Леся швидко попала під інтердикт за космополітизм, про що довідуємося з листа Драгоманова [Ibid. Стор. 197]. В листах до Драгоманова подає вона характеристики й афоризми своїх противників, тих «філософів циклопічного періоду», як їх називає чи, може, сама Леся, чи він, її дядько. Мабуть, і гарні виходили ці характеристики, коли Драгоманов бажав їх надрукувати. Про це читаємо ось як:
«Читаючи і раніш деякі твої характеристики, я не раз думав попросити тебе написати для печаті замітки про теперішню молодіж українську, причому вказати хиби її виховання. Пора вже поставить цю справу ребром, — бо по всяким Правдам, Зорям, Дзвінкам видно, що народ страшенно посувається назад. Читаєш молодих літераторів наших і не можеш собі уявити, де вони учаться. Та пригадай, що я був у гімназії в часи Николая і в університеті в мої часи (знамениті [18]60-ті роки) були професорами такі Ставровські, Лінниченки, Селіни і т.і., котрих тепер і в сказці не скажеш, як єсть «монстри» і «раритети», а про таких дикунів, як, напр., Сердешний, і тоді ми не говорили. Се якесь добровільне самозадурювання, і пора до него приставити мікроскоп і вивести його на світло. Іншого ліку нема. A propos! Що воно за Сердешний?» [«Черв. шлях», 1923. Кн. 4 — 5. Стор. 198 — 199. Це псевдонім Стешенка].
Саме в ті часи займається Леся історією східних народів, особливо історією Ізраїлю. Для цього рекомендує їй Драгоманов підручники [Ibid., див. Лист. VI, VII.]. Займається теж докладно Біблією та Євангелією [Ibid. Лист. II і III.]. Її цікавить питання про часи написання законів. Для цього факту знайомиться вона докладно з вавилонським полоном і з пророками. Мимохіть находять у неї порівняння з сучасними відносинами, на що її наводить дядько, відходячи до всього з історичного боку та порівнюючи минуле з теперішнім. Перед нею будуть виступати образи українських пророків і левітів, що пізніше так гарно будуть змальовані в драматичній поемі «Вавилонський полон» (властива назва «У полоні») [Ibid., див. ч. 8. Стор. 245] і «На руїнах». Образи культурників, думки українських угодовців, їхня політика, що нею так інтересується Леся вже з перших років політичної свідомості, цебто від початку 1890-тих років, стають їй ясно перед очима. А щоб вона їх не забула, Драгоманов нагадує їй щохвилі про Галичину.
Значить, сама по собі думка про національність ще не може довести людей до волі, треба шукати й правди для всіх провідних ідей, для всякої громадської праці не в національних почуттях, не виходити від сліпого прив’язання до національних святощів, але треба виходити від мас [«Чудацькі думки», «Листи на Над. Укр.» і т.і.]. Одначе розвиток мас можливий тільки на національному ґрунті, й тому зрозумілий доказ Драгоманова про шкідливість ігнорування української національності [Широко про це в талановитій праці «Историч. Польша и великорусская демократия»], його заклик вертати до рідної нації, його думка провадити соціалістичну пропаганду українською мовою та на рідних підставах. Бо як же, як не на мові народу, писати популярні брошури, «а це для нас діло найголовніше», пише він у листі до Лесі. І значіння та роль національної культури не забула підкреслити Леся в чудовій драматичній поемі «Оргія», що її написала під кінець життя, в якій дуже високо ставить Антея, що держить прапор культури свого народу та неприхильно ставиться до тих, що покинули маси й пішли служити чужій, панській культурі.
Сам Драгоманов стає українським націоналом через те, що є послідовним демократом, а не навпаки, й тому він мав право сказати: «Коли українець, котрий не став громадівцем (соціалістом), показує, що він не додумався або не довчився до кінця, то так само громадівець на Вкраїні, котрий не пристав до українців, не поборов у собі пана, чиновника» [У «Передньому слові до Громади» читаємо: «Усяка громадська праця на Україні мусить мати українську одежу – українство. Звісно, те українство не може бути в цілях праці». Див. «Нарис укр. соц. програми». Київ, 1918 р. Вид. «Серп і Молот». Стор. 56]. І для драгоманівців потрібна література на українській мові, що малювала б усі боки мільйонів і давала б тим мільйонам всесвітню поступову освіту, щоб переносити в народ думки передової української інтелігенції. Оскільки література й освіта взагалі є засобом боротьби та ведення своїх думок, треба її попирати. Так, отже, від культурників, як і від драгоманівців, учиться Леся цінити культурну працю. Поезія стає для неї важним соціальним чинником.
«Драгоманов як еволюціоніст, – каже Ів.Франко, – плодючим елементом у тій еволюції вважав людський індивід, його душу, волю й інтелігенцію. По його думці, суми тих індивідуальних імпульсів творять масові течії, настрій і змагання мас. Впливаючи доступними нам способами на погляди індивідів, ми посереднє впливаємо на психологію мас. Чим інтенсивніший імпульс вийде від одного осібника, чим більший круг індивідів обійме й порушить, тим більший буде наш вплив у тій сумі матеріальних й ідеальних сил, що порушують суспільність «у її розвою» [Ів.Франко. «Суспільно-політичні погляди М. Драгоманова». ЛНВ. 1906. Кн. 8. Стор. 237.].
Тому таке сильне підкреслення й у Лесі значіння слова і в «Давній казці», й у «Поеті під час облоги». Навіть в останній задуманій драматичній поемі каже вона дітям Теократа ховати перш за все найдорожчі писані речі, й діти молять Геліоса берегти ті скарби короткими, але ядерними словами: «Тобі й золотій пустині доручаємо їх». Тим своїм твором хоче Леся підкреслити значіння слова. Може, настануть кращі часи: «Може, колись хтось знайде ті скарби – і дознається великої мудрості» [«Арґо» Літер. збірник. Кн. І, 1914. Стор. 39].
Рівночасна праця Лесі в культурницьких і драгоманівському кружках має ще інші наслідки. Коли в літературних гуртках збільшується її літературна освіта, то в гурткові драгоманівців виковується її політична та соціальна думка, що незабаром дістане своє літературне опрацювання. Там, у тім «італьянськім світі», вчиться вона «альфабету хисту».
«…Тут часто вечорами
Збиралась на помості корабельнім
Громада наша, мов одна родина,
І там, при світлі вічного багаття,
Що сам Господь на небі розпалив,
Співали гімни. Постаті співців
Були мов з бронзи чорної одлиті,
Суворі, тверді, повні сили й моці,
При світлі зір здавались велетенські,
І стільки було в них краси нової,
Незнаної в тім світі італьянськім,
Де я учився альфабету хисту!..
І марив я тоді, що в сій громаді,
Серед нового краю розпалю я
Одвічної краси нове багаття…
(«У пущі»).
Перед нею Роберт Брюс, шотландський лицар, що стає на чолі шотландських селян до боротьби за волю, що промовляє до них майже-таки словами Драгоманова.
Коли читаємо там:
«Нема в нас лицарства, нема в нас панів,
Вони вже англійські піддані,
Та є ще в країні шотланський народ,
Не звик він носити кайдани», –
приходять нам на думку слова Драгоманова: «Наша Україна… не має ні свого попівства, ні панства, ні купецтва, ні держави, а має доволі розумне од природи мужицтво» і т.д. [«Переднє слово до Громади». Київ, 1918. Вид. «Серп і Молот». Стр. 56]. Ця велика надія в Лесі на українське мужицтво може бути теж наслідком листів Драгоманова, що писав до Лесі про галицьких мужиків:
«А не багато і треба, хоч би душ п’ять твердих та робочих, поки просвітліє в головах мужиків, в котрих і тепер – противно всім примірам історії – більше світла в головах, ніж в академіків і професорів галицьких. Павлик іноді мені присила листи мужицькі, – так куди до них якому-небудь Мел. Бучинському, з котрим колись приятелювали я та мама твоя. Хай би хоч 100 таких мужиків зорганізувалось, тоді ми з Павликом спокійно могли б умерти» [«Черв. Шлях», 1923. 4-5. Стор. 194].
Або: «Про Галичину справді можна сказати, що там одна надія на мужиків». Але мужики потребують письменних людей, – а їх з галичан не набереш і 3-х [Ibid. Стор. 196]». Тільки, мабуть, під впливом Драгоманова зважується Леся «поплисти у північ на розбурхане море», на працю серед народу, й має тільки одне бажання:
«Хоч побачить ранню зорю.
Не страшні для мене вітри
Ні підводнії каміння».
Драгоманов перед усім політик. Його кінцевим ідеалом, правда дуже далеким, було «своя воля кожному, вільне громадство й товариство людей і товариств» [«Переднє слово до Громади». Стр. 44]. Це suprema lex його соціального ладу. Це питання займає теж швидко Лесю дуже сильно. У своїх драмах і вона буде ставити це питання чи то як головну тему свого твору, чи як поодинокі епізоди. Драгоманов поставив тезу:
«Повна свобода думки й слова, зборів та коаліцій, толеранція політичних та релігійних переконань (віри та безвірства). Як супроти цього мали б виглядати детальні форми сімейного, громадського та державного устрою, як погодити тоді волю одиниці, громади і т.д., Драгоманов не дав відповіді» [Іван Франко. «Суспільно-політичні погляди М. Драгоманова». ЛНВ. 1906. VIII. Стр. 229].
Ці питання мусіли постати перед Лесею, а життя й досвід навіть змушували її пережити та застановлятися над цими питаннями. У своїх творах, почавши від драматичної поеми «У пущі», а, краще сказати, від «Іфігенїї в Тавриді» та скінчивши на задуманій і невиконаній драмі про свободу слова й думки, відповідає вона на питання, як погодити волю одиниці в сім’ї, громаді, державі, у вимогах політичних, національних і т.і. Одним словом, майже в кожному творі знайдемо зачеплене питання свободи та волі як осібняка в усіх можливих випадках, так і волі громади, народів. Особливо різних відтінків і нюансів набирає це питання в драматичній поемі «Камінний господар».
Майже на кожному кроці зустрічала Леся в творах Драгоманова відозви до української інтелігенції ставати в ряди соціалістів [І в листі до Лесі пише Драгоманов: «…я думав, що наші заведуть європейський соціалізм у себе, а «Друг» Павлика ускочив у «Что делать». «Черв. шлях», 1923. Кн. 4-5. Стор. 189]. І Леся, певне, почувала, що вона не може не піти за цим голосом; вона докладно почувала правдивість ції нової науки; вона стає чутливою до соціальних питань і вже в гуртку драгоманівців [У «Народі» часто були статті про соціалізм і його теорію й огляд цього руху в різних краях, між іншим і про російських соціал-демократів, 1891 р. Ч. 24] або на підставі творів Драгоманова стає соціалісткою.
Одначе цей соціалізм опертий ще більше на почуваннях, ніж на наукових підвалинах. Сам Драгоманов хоч дає марксівську науковість у своїх працях, але марксистом він не є, й Леся, певне, шукає відповіді на питання, що стають перед нею, вишукує соціалістичну літературу. Леся, мабуть, відчувала, що вона в половині дороги, що сильного, непохитного розуміння нової науки в неї немає, що є лише потяг до цього. Вираз цієї непевності бачимо пізніше в її «Грішниці», а ще докладніше в драматичній поемі «Йоганна, жінка Хусова». Це, що Леся каже про Грішницю чи Йоганну, це не поетичний образ, це дійсний стан, пережитий самою Лесею. В першій поемі читаємо:
«Я бачила тоді, що хто хилився найнижче,
Того найбільш топтали люди й коні.
Мій батько й мати ворогам корились,
А добрості не бачили ніколи.
У мене розум наче потьмарився,
Не знала я, де правда, а де кривда.
Я знала, що мені так жаль,
Так жаль на ворогів і жаль на подоланих.
Сумний був час; товариші мої
Пішли у військо, кликали й мене,
Та я в собі не чула сили.
Ті, що зостались – я їх відцуралась
Або вони мене, пропала наша згода».
Останні слова вказують уже на зірвання Лесі з культурниками, але й на брак іще сили йти по новій дорозі, якої вона ще не знає як слід.
В неї тільки спалахнула ненависть
«До тих, що нищили мою любов,
Ненависть розгоралась більше й більше,
Та я не знала, де її подіти…»
Отже, початки класової свідомості отримує Леся вже в гурткові драгоманівців чи через читання його творів, чи хоча б читаючи згадані вище газети «Народ» і «Хлібороб». Читаючи хоч би статті, в яких взивають галицькі радикали до боротьби з угодовцями, Леся пізнає протилежність класових інтересів і класову боротьбу. З творів Драгоманова та зі статей «Народу» [В «Народі» читає статтю «Жолудкові ідеї» і т.і.] пізнає вона важність економічних чинників. Але все це без наукового марксівського підготовлення, – це більше голос серця, ніж розуму. Як подібна Леся тоді до Йоганни, що йде за Христом, бо вчула,
«…як він говорив,
що миші нори мають, птахи гнізда,
йому ж нема де в світі прихилитись.
І я вже не могла в палатах жити,
в добрі, в догоді – я й пішла за ним».
(«Йоганна, жінка Хусова»).
Тут тільки почуття впливає на її рішення йти за вчителем, і, коли його вбивають, вона знову вертає до чоловіка. Не стало вчителя, Йоганна не знає, що далі їй робити, вона не в силі йти по його вказівках [М.Шаповал. ЛНВ. 1911. Кн. І. Стор. 227-229]. Такий стан міг бути й, очевидячки, був у Лесі. Довгий час вона йде за почуттям, можливо, що й довгий час було в неї вагання, яке викликало драматизм, ба навіть трагізм у її душі. Довгий час боїться вона зривати з українською інтелігенцією, ослаблювати її ряди, вбивати цього Гектора української національної справи, боїться, щоб вона, мов Кассандра своїм віщуванням, не вбила його.
Ця боротьба душевна тим більша, що саме тоді Грінченко кликав до згоди. Цей душевний стан Лесі мусів мати вплив і дійсно вплинув навіть на зміну в її творчості. Від «чистої» лірики вона швидко перейде до драматичної поеми, чого початки будемо мати вже 1896 р. в її «Грішниці». Цей брак наукової підстави, її непевність, як підійти до життя, до громадської діяльності, був причиною, що Леся 1895 р. виїздить до Драгоманова до Софії. А поки що вона, певне, шукає відповіді в марксівській літературі, що її вона може дістати.
Крім української, російської соціал-демократичної літератури, що її видає «Освобождение труда», та польської, мабуть, знайомиться з творами самих творців нового напрямку, тим більше, що мови німецька, французька й англійська не становлять для неї ніяких перешкод. З листа Драгоманова з дня 4 липня 1893 р. виходило б, що вона читала Schäffle «Aussichtslosigkeit der Sozialdemokratie», й тому звертається з думкою про неї до Драгоманова. Мабуть, уразило її негарне відношення автора до соціал-демократів. І Драгоманов подає їй «у противагу «Aussichtslosigkeit» брошуру того самого автора «Quintessenz des Sozialismus» [«Черв. шлях», 1923. Ч. 4-5. Стор. 196].
Майже неможливо було їй не познайомитись із марксівськими гуртками чи то через якого бувшого члена драгоманівського гуртка, чи й так, бо взагалі революційні гуртки мусіли бути зв’язані поміж собою або бодай радикальніші елементи мусіли бути знайомі. На такий догад напроваджують нас слова самої Лесі в «Грішниці». Там читаємо, що коли грішниця не знала, де подіти свою ненависть до ворога, а вона її палила,
«Прийшов один товариш й промовив:
«Ходім; ми знову на війну зібрались!
Не ми уб’єм, то нас вони уб’ють;
Ми мусим боронитись, поможи нам!
Невже ти будеш осторонь сидіти
І споглядать, як ллється братня кров?
Ні, сором се терпіти. Наша смерть
Научить інших, як їм треба жити.
Ходи, з тобою, певне, й другі підуть».
І я пішла…».
Якщо не треба віднести цих слів тільки до 1896 р., коли вона зі Стешенком закладає український соц.-демократичний гурток, то мали б ми ясно вказано, що хтось її знайомить із соціалістичними гуртками. На всякий випадок її поезія «Мати невільниця» вказує, що Леся вже до 1895 р. належала до соціалістичного гуртка, членів якого спіткала сумна доля, а над самою Лесею та її товаришкою «нависла влада темної погрози». Там маємо майже виразні вказівки, про кого йде мова. Товаришка її – це, мабуть, Ганна Миколаївна Деген-Ковалевська, а її мати – Марія Павлівна Ковалевська [П.Тучапский. «Из пережитого», стор. 17, Про неї: Дейч «16 лет в Сибири»; Стефанович «Дневник карийца»]. Може, для праці в гуртку Леся в 1890-тих роках дуже часто приїздила до Києва, а від 1894 р. живе навіть там постійно до 1895 р.
Але за цими хвилями радості та втіхи, за чудовими та яскравими хвилинами милої праці з непереможною вірою та надією, коли молода дівчина з творчим вогнем дістає стільки матеріалу для художнього опрацювання, наступають довгі хвилі тяжкої Лесиної хороби. Що мусило діятися в душі маленької ще дитини з дуже розвиненою уявою, високою нервовою вразливістю чи з так званим «поетичним темпераментом», з багатим казковим матеріалом, коли вона в найкращій порі щастя, весною мусила лежати хвора? «Юрба образів не дає їй спати по ночах, гомін весняних вод так дивно єднається з візерунками гарячки, стіни кімнати викликають образ готичного склепіння, світло, що впало крізь вікно, викликує полиски пожежі, весняний шум і гук вулиці наводить образ війни» («Мрії»). А далі, коли весна вже грає проміннями та сипле квітками, коли все ожило, все сміється довкруги, природа й люди, коли до неї в вікно заглядають гілки яблуні, замиготіло зелене листячко й посипались біленькі квітки, якою гарною здалася їй ця весна за вікном! Вона не може її ніколи забути («Давня весна»).
А коли встала з постелі, вона вже чує в зеленому шумі сосни невеселу думу в барвах, які природі надає осінь, вона бачить вродливицю, що конає в сухотах, яскраве процвітання троянд наводить її скоро на думку, що настає її осінь. В часи хвороби тільки природа не забула її хворої, самотньої, вона одна принесла їй дарунок, тільки вона її звеселила, не люди. Тільки серед природи їй стає легче, на її лоні вона чує себе здоровішою, тільки природа покріплює на душі й на тілі. Леся пізнає, що журба, горе розганяється не при бенкетах, не в гульні, але в таємному гаю чи в полі, де можна заспівати пісню голосну, й про цей свій досвід каже у пісні: «Якщо прийде журба, то не думай її рознести у веселощах бучних… краще йди в темний гай або в поле, де вітер гуляє» («Якщо прийде журба»).
І природа для Лесі вже з малих літ стає другом, приятелем, найкращим розрадником у горі й нещасті, і то одиноким після цього, як вона розпрощалася з фортеп’яно, перед котрим давніше виливала своє горе, сповідалася зі своєї журби («До мого фортеп’яно»). І ця природа заступає їй вповні людей, від яких вона чим раз більше намагається втекти. Їй навіть мило з часом, коли серед природи здається їй, що вона опинилася в такій країні, «де не було чи вже нема людей». Природа, зірки – це не манера писання, це її життя. Природа й людина зрослися в Лесі в одно. Тому ця її самотність тільки позірна, бо Леся розмовляє з цілою природою, в якій для неї немає нічого німого.
Інші думки й інші образи з’являються їй під часи хвороби пізніше. Не раз вирветься в такі хвилі страшний стогін пригніченої, зболілої душі, але зараз і згадка, що не стогін, не сльози тут потрібні, бо нічого вони не поможуть, вирине свідомість, що треба боротися за життя. І починається дійсна боротьба за життя, боротьба завзята, у якій не раз бачимо приступи сумнівів і страхів, бачимо, як її обгортає тяжке безвір’я, розпука, цілковита втрата бадьорості та змоги боротися, то знову виходить із неї героїня, тверда мов криця, сильна нова людина, що кличе: «жити хочу! геть, думи сумні!», зовсім так само, як і її дядько, що в листах до Павлика пише: «жити, а не нести свого життя мов кару» або «хочеться жити і працювати». Може, ніхто інший так не знає, як Леся, що «умова життя – боротьба, а трагедія дає глибінь і зміст життю» [Л.Українка. «Утопія в белетристиці». «Нова громада». 1906. XII. Стор. 56].
А тих трагедій зазнавала вона ціле життя, від дитячих літ почавши. Маленькою вона мусить лежати хвора, коли довкруги весна, коли все грає, все сміється. Уже молодою дівчиною мусить розпрощатись із найближчим своїм другом, «одинокою потіхою серед копи лих» [«Черв. шлях», 1923, Ч. 8. Стор. 251], фортеп’яно, дівчиною мусить вже покидати рідних і ставати перелітною птицею. На 19-ім році життя знає, що «не минути їй ножа», і швидко піддається страшній операції. Через страшну хворобу вона довго мусить відмовляти собі родинного щастя, особистого щастя, як людини. Не випадково повстає драма «Блакитна троянда» й оповідання «Голосні струни». Не тільки в уяві має Леся образ хворої через спадковість дівчини або «відставленої актриси» в оповіданні «Розмова».
А в громадській справі, мов та Грішниця, мусить лежати, не зробивши ще нічого, або бути на добровільному вигнанні. А в цій громадській праці, коли за «космополітизм попадає під інтердикт», коли її називають зрадницею, коли вона переживає трагедію революції! Або коли пізніше вона мусить зовсім кидати рідний край, мусить жити та блукати, понад чужими морями, мусить кинути працю в рідному краю та йти, мов та Йоганна, з чоловіком на Кавказ, коли вона, мов та «Бояриня», тужить і вмирає за рідним краєм, коли вона через тяжку хворобу не може працювати навіть як письменниця. Та чи вичислити нам хоч у приближенні всю глибину й ширину трагедії великої душі! Першою умовою й засобом боротьби за життя є покидати рідний край, свою улюблену Волинь, свою рідню та на чужині добувати собі здоров’я.
Талант Лесі заблиснув у повній своїй красі саме за часів першої подорожі до моря. Леся така вразлива до природи, до її змін, вона так добре її розуміє. Уже дорога залізницею дає їй матеріал у руки. Вона ж бачить зміну природи, яку вона так любить, а разом із цим в’яжеться в неї й туга та жаль за своєю країною. Так повстає її збірка пісень під назвою «Подорож до моря». Леся завважує кожну й найменшу зміну; що ж говорити про це, коли вона «зі соснових борів красної Славути в’їде в степ без краю, де нема ні билиночки, тільки травиця леліє, а око спочине хіба на вітрякові, що виринає десь із туману». Або знову море, «дике, химерне, що не знає ні закону, ні ладу», чи воно не мусило відразу вплинути на нашу поетку? Воно навіває їй різні думки, викликає різні бажання. Їй «хочеться теж поправити свої крила, пустити свою пісню, щоб плила, як та хибка хвиля, що не питає, куди вона плине, щоб грала, як той вітер на морі». А який гарний цей потужний спів моря. Її настрої міняються відповідно до бурі цього моря, і тони цих настроїв такі різноманітні, як те море з безмірними переходами від незвичайно спокійного до страшенної бурі. І ось «рефлексія, спочатку несміла, буде вертати дедалі частіше, міцніше, поки своїм огнем не перетопить усіх вражінь, усіх почувань авторки, поки фізичне око й фізичне вухо не зробиться вповні органом її душі» [Ів.Франко. «Леся Українка». ЛНВ. 1898. VII. Стор. 13].
Бо яка ж повчаюча ця буря на морі! Вона теж дуже багато навчила Лесю, що жити – це значить боротись і що боротьба та праця стають милими для того, хто зазнав, перебув бурю на морі. Але й яка мука від примусового безділля, як тяжко, коли треба працювати, а руки безсилі, як страшно лежати тихо, мов сумний розбиток долі, та здатися на ласку бурі та чужій сназі й волі. Як заздрить вона тим людям, що борються з цією бурею, що без відпочинку в роботі день і ніч, що знемагають від праці. Якими гарними борцями здаються вони їй, але як важко їй, що в подяку може вона їм послати тільки думки («Епілог»). Інші думки снуються їй в часі подорожі по непривітному морі серед темряви. Тоді край, осяяний сонцем, здається тільки легендою, а смарагдові луки, плеск тепловодної річки та золоті піски – це тільки казка. Їй здається, що так доведеться плавати довіку («У тумані»). Якою рідною стає тоді їй чужа земля!
А знову зелені гори, як весело знімають думки вгору! Їй хочеться послухати гомін гірської пущі, Хочеться заглянути в таємну безодню, сперечатися з прудким потоком і дістатись поміж льоди самоцвітні. А в Ялті, де вона бачить і гори й море, як легко розлітатись її думкам по всіх краях!
Звичайно перебуває вона на чужині в зимі, а на літо вертає назад на Україну й тому може оглядати та пишатися «зимовою весною», коли на верхів’ях, на узгір’ях яскраво блищить білий сніг, а довкруги тихо й тепло, наче весна з квітками та ще без дощу…
«Тут і сором було б слабувати, так чудово тут і на землі і на морі, – пише вона в листі з чужини. – Сади всіма квітками процвітають, небо синіє, зовсім безхмарне, сонце світить і гріє, як улітку, а море аж вабить – таке хороше. Я оце пишу на дворі, на високім балконі, звідки всю затоку і все Сан-Ремо видко, і пальми, і вілли, і нагірні церкви, і всі гори. А господарі мої внизу в саду квітки поливають» [Недрукований лист до Сидоренкової Маргарити з 16 (3)-XI-1902 р. з Італії, San-Remo.].
«А там ще маю аж 7 листів на сумлінні, – читаємо в іншому листі, – одну поему, одну статтю переписати і т.д. А тут ще на дворі тепло та гарно, і море грає і наші люди бігають по горах та їздять човнами, аж завидно, бо мене «не беруть». Та я вже хоч так по саду та по вулицях гуляю або так на місці сиджу та на море дивлюсь» [Лист 6-III-1903 р.].
А коли вона з цієї європейської країни їде в дику Азію, знов інші вражіння, інші почування.
«Там проза життя здобувається тяжко, зате поезію і здобувати не треба, сама оточає навколо; от з моєї хати видко весь Дагестан, величний білоголовий кряж, він далеко, верстов за сорок, але в ясні дні й місячні ночі він присувається так близько, що аж страшно робиться, він тоді, наче привид новоствореного світа, здається легшим від хмар і прозорішим від льоду….. По другий бік у нас Тамборські гори теж чималі, але проти Дагестану то вже ідилія. В самому Телаві багато руїн старосвітських (це колись була столиця царів Кахетії), посеред міста ціле замчище з вежами з зубчастими мурами, воно мені нагадує Луцький замок і моє «отрочество»… І в кожнім куточку міста є своя руїна – то давня каплиця, то церква сторожова. Але, крім руїн, є ще багато новітніх пусток, що лишились либонь після великого лихоліття і не встигли покрити поезією давності своїх злиднів. Багато тут садків і виноградів (тут люди тільки вином і живуть), але то переважно по краях міста, а в середині тісно, камінно і брудно – по-азіатськи» і т.д. [Лист до Галини Комарівни з 10-III-1909].
Інші картини дає їй Єгипет, ця країна афри, цебто гарячої спокійної тиші, по якій навіть небо збіліло, – ця вітчина рудого хамсину, «що розгуляється та мчиться в повітрі й не позволяє глядіти чужинцеві на себе, засипаючи піском очі» («Хамсин»).
Від природи дістає вона натхнення, багатство барв, саме життя дає їй зміст, а велика освіта дає глибину думки. І все це, взяте разом, перепущене через буйну фантазію, перечуте, перетоплене в поетичному горнилі й вилляте в слова, дає нам чудові твори чи ту мрію по дефініції самої Лесі в драмі «У пущі». Але ця краса природи не служить ніде й ніколи предметом самого її опису. Леся зливається з нею в одну нерозривну цілість. Вражіння краси природи переходять до мозку, там вони виясняються, порядкуються й після цього дістають свій вираз у словах. Природа тільки тоді має своє значіння, коли вона не є німою красою, але коли вона має луну в нашім серці («Три хвилини»). І вона викликає в неї мрії та думи, що снуються, «мов на коловороті прядиво тонке» («Весна зимова»). Під шум кипарисів й осіннього вітру сама на чужині, «неначе тінь забутої людини», вона так гарно розуміє Іфігенію, «недужу тілом і душею хвору».
Перед нею встає Данте, флорентійський вигнанець, що все-таки й на чужині, «блукаючи по діброві життя, находив між тернами барвисті квітки». Їй не раз хотілось би «сто раз умерти в рідному краю, ніж жити на чужині». З часом мусило це почуття змагатись, коли вона ставала «перелітною птицею», що серед чужого іншого життя марить про хвилину воріття, то знову восени марить сумно про вирій, коли вона, дізнавши в рідній країні колючих тернів, думкою лине на чужину, що дала їй краплину здоров’я, що продовжила їй життя («Поворіт»). Чужа країна здається їй тоді краєм вічної весни. Іншим разом ота краса чужої країни починає гнітити її, як Жирондиста, що втік із тюрми. Подорожі та добровільне вигнання надто гарні, ця в’язниця занадто вільна, й Леся починає тужити за рідним краєм, за справжньою в’язницею, до понурих свідків великого героїзму, до товаришів, що мають високі думки та гарні вчинки
«Й високе щастя жертви для ідеї,
І муку сумнівів, і радість мрії,
І смерті неминучої трагізм».
(«Три хвилини»).
Коли найменша річ у природі звернула на себе Лесину увагу та вплинула на її творчість, то стріча з новими людьми під час перших її виїздів не відбилася на її писаннях. Сама Одеса здається їй великим містом, що в йому людей без ліку, але, мабуть, Леся не звертає уваги на різницю цих людей. Вона рада тільки, що зустріла серед цих чужих людей добру сім’ю, яка привітала та взяла її до себе, що знайшла там вірного друга [Ця «сім'я» – це рідня Комарових, а приятель – це Маргарита Комарівна, тепер дружина проф. Сидоренка, з якими зостається Леся в найкращій дружбі до кінця життя].
Молоденький вік та забезпечене економічне й соціальне становище не змушувало її ще поринати в бурхливе море соціальних контрастів. Коли вона хоче змалювати людську нужду, вона ще користується перекладом із Віктора Гюго «Бідні люди» («Сірома»), значить, вона ще витає в сфері абстрактних людських відношень або, кажучи словами самої Лесі, вона знає досі ще тільки «бідність артистичну та роботу важку». Правда, могла бути тому й інша причина. Слабе здоров’я потребувало лікування в теплому краї. Їй випадало жити десь у маленькій кімнатці якоїсь гостиниці серед курортної публіки, що прибула сюди, «щоб залишити морю й горам свої болі, щоб визволитися від своїх недугів», їй доводилося бачити такі типи, як Аліна Михайлівна («Над морем»). Але це не найважніша причина. Ми бачимо пізніше, коли вона вже інакше дивилася на людей, що вона вміла на них дивитись. У згаданім оповіданні «Над морем», написанім 1898 р., значить, після заложення нею українського соціал-демократичного гуртка та праці в ньому, Леся вже вміє дивитися на людей досвідченим оком класової свідомості. Ось навернувся молодий робітник, «утлий хлопець», з відром зеленої фарби, якому від тягара піт котиться рясними краплями з-під низенької смушевої татарської шапочки на темне, мов бронзове, чоло». Поетка бачить погляд того хлопчини, кинений у їх бік [Аліни Михайлівни та Лесі. – А. М.], від якого аж страшно», вона вміє читати в цьому погляді та «розуміє той страшний, фатальний антагонізм, темніший, ніж чорні очі молодого робітника».
«Не знаю, – каже Леся, – чи й хлопець побачив той погляд, що панна кинула його вкупі з презирливими словами. Але я бачила обидва погляди, й мені стало страшно – в них була ціла історія».
Це вже зовсім інший погляд на людей, не той, що його бачимо хоча б у «Сіромі», вже не якийсь жаль до поневолених ані не якась тільки цікава постать, як опис гарної чарівниці – «татарочки з чудними очима», що про неї може тільки сказати словами Шевченка, що «вона ще гуляє по волі». А коли 1903 р. по дорозі до Сан-Ремо в’їздить у передмістя Генуї, її вже не захоплює зверхня краса міста, її очей уже не сліпить багатство фабрик, як її спутника, італійського пана, але вона звертає перед усім увагу на
«…чорні,
Закурені… там будинки,
Суворі та непишні. По будинках
До вікон хустя прип’ялось, мов злидні,
Що їх ні в двері, ні в вікно не випреш,
А з вікон визирали, мов привиддя,
Якісь бліді, невільницькі обличчя.
А над усім той дим, той легкий дим,
Що не гризе очей, притьмом не душить,
А тільки небо ясне застилає
І краде людям сонечко веселе,
П’є кров з лиця і гасить людський погляд
І барви всі рівняє сивизною.
Ніхто його не чує, але завжди,
І день, і ніч, і кожную хвилину,
Безгучно і таємно та виразно
Він промовля: «я тут, я завжди тут».
Той дим проник мені у саме серце,
І стиснулось воно, і заніміло,
І вже не говорило: чужина».
[Як після цього міг Д.Донцов у своїй праці «Поетка українського Рісорджименто» сказати про Лесю Українку, автора драматичної поеми «На руїнах», статті «Два направления в итальянской литературе» і т.і., що нотки інтернаціоналізму «були їй чужі» (стр. 17), що «інтернаціоналізмом вона не захоплюється», що людськість поділена в неї горизонтальними перегородками, а фузія можлива межи різними класами одної нації й ніколи – між одними й тими самими верствами різних народів», годі зрозуміти. Чи можна вже хоча б після цього віднести до неї характеристику, що її дає вона сама єврейським пророкам: «свій народ – чужий народ, своя держава – чужа держава, свої боги – чужі боги», як це робить автор згаданого нарису. Порівн. теж її відношення до д'Аннунціо, співця-аристократа італійського відродження, про що буде мова ще при розгляді класового становища Лесиного в критичних статтях.
Після написання цих рядків появилася коротенька статья П.Филиповича, в якій автор справедливо каже: «Критика якось не помічала, що власне цю тему – національну – Леся Українка поставила в площу інтернаціональну». «Нова громада", 1923. Ч. 7-8. Літер. розділ].
Пізніше теж ні один рух, ні один людський крок не лишився неспостережений у нашої письменниці. Вона вміє придивлятися дійсно до життя та реальних відносин людської суспільності, що на них виростає щоденне горе, але й великі змагання до свободи. Вона бачить народну душу, узброєну радістю та надією, тими скарбами, що їх не зломить ніяка сила. Вона вишукує ці ознаки й усе находить їх там, де другому й не снилось. Навіть в усміху єгипетської дитини бачить авторка драми «На руїнах» вічну живучість народну та задаток до майбутньої боротьби, а з другого боку, в сурмах англійців, що гудять серед єгипетської тиші, вона чує, як англійці несуть поневоленому Єгиптові силу («Афра»). Ця сильна нота класової свідомості та класових змагань не дають їй самій належати до слабих душ, до поетів, що впали духом.
Може найбільше значіння в житті та творчості Лесі мав її виїзд до дядька в Софію. Цей вплив можна хіба порівняти тільки з впливом матері в дитячих літах і в часах її шкільної науки. Правда, Леся не виходила ніколи з-під впливу дядька, як це було зазначено вище, і цей вплив був посередній через твори, як теж і безпосередній через листи до самої Лесі. Лесині листи до Драгоманова й навпаки будуть найкращими покажчиками того великого значіння, яке мав цей геніальний учений і політик на незвичайно талановиту письменницю. Про це можна думати вже на підставі тієї маленької кількості листів, що їх надруковано в «Червоному шляхові», що відносяться тільки до 1890 р., в яких буквально кожне слово незвичайно глибоке змістом і повчаюче. А можна думати, що листування талановитої сестриниці з дядьком не переривалося від хвилі, коли Леся могла письменно говорити, й Драгоманов не викидав ніколи з пам’яті Лесі, що, певне, часто нагадувала про себе.
З листів ми бачимо, як у кожній справі звертається вона за порадою до дядька й одержує за це незвичайно багато вказівок і порад. Драгоманов впливає на неї в різних напрямках, як на поетку, громадську діячку і з наукового боку. Розлучився з нею, коли їй було 5 літ, і реально міг уявляти собі, як вона сидить на яблуні та говорить: «а я на дереві». А ти, бач, уже на Пегасі» [«Черв. шлях". 1923. Кн. 4-5. Стор. 195]. Вже тоді міг побачити її неабиякий талант, уже тоді мусила подавати маленька небога великі надії. Коли Леся почала вчитися, то з її листів міг стежити за її розвитком, що незабаром і заблиснув, коли в «Зорі» почали появлятися її вірші. По них стежив пильно Драгоманов за музою молоденької поетки, як видко з листів. «Твою поезію в останні часи я мало бачу, – пише він там 1890 р., – бо мені од маю не висилають «Зорі». Моя думка завше одна: твоя муза розумненька і тепленька дівчина, та ще молода, мало бачила світу і картин не набралась. Люди з неї будуть непремінно, а надто коли вона буде критично дивитись на «доморощену премудрість» [Ibid. Стор. 188-189]. А про переклади з Гайне пише так:
«А тут прислали з Галичини пачку книжок і між ними твої переклади з Гайне. Я їх довго ждав і добивався, та Львів така земля, що там я нічого не можу добитись ні прозьбами, ні навіть грішми. Насилу Франчиха купила мені твого Гайне, – але тим часом я довідався, що у Львові вийшла друга твоя оригінальна книга. Розуміється, що я її буду добиватися не менш 6-9 місяців, а може й більш. Переклад з Гайне читається легко; – це вже багато, тільки досить далеко переложені. Особливо злість Гайне не вийшла, може, через те, що ви з М.С. [Максим Славинський (Стависький), перекладач віршів, що їх видано 1892 р. у Львові] добрі люди. В мене тепер нема книги «Buch der Lieder», та я можу звіряти з тим, що пам’ятаю, ось наприклад, «Da knikset höflich den höflichsten Kniks» у тебе переведено зовсім без злості і т.д.» [«Черв. шлях». Кн. 4 — 5. Стор. 191].
І нетерпеливо чекає Драгоманов книжки «На крилах пісень».
«Вчора прийшов твій лист, – а книжки «звісно» ще нема, та скоро я не жду; інтересуюсь прочитати її, а також ті нові речі, про котрі ти згадуєш в останньому листі. Та де вони будуть напечатані» [Ibid. Стор. 193].
Природна річ, що Леся мусила дуже дорожити думкою дядька про свої твори й тому сповіщала про свіжо написані. А дядько зі свого боку нічого не занедбає, щоб вплинути на її поетичний розвиток. Щоб Леся могла «бачити більше світу та набратись картин», «щоб могла критично дивитись на доморощену премудрість», Драгоманов радить їй відновити навчання англійської мови. Сам він їй пропонує перекладати італійського поета Джозуе Кардуччі теж не без причин. Ми не знаємо, які твори поета італійського відродження мав на думці український політик, але, мабуть, це щось із його «Inno al satana» («Гімн до сатани») або «Il carnevale» («Карнавал»). У першому з них цей співець «великого Рісорджименто Італії» підіймає голосний протест проти неволі людського духа та славить сатану як духа протесту, що хоче розбити всякі кайдани, у другому описує розкішне життя, гульню багачів і злиденне життя бідноти, чим викликав сильний відгомін у цілій Італії.
Певне, що тут, крім гарної форми поета-лауреата, має Драгоманов на думці дати в руки Лесі поета, що своїми творами змагався до того, щоб італійський народ з’єднався разом, щоб здобув собі політичну єдність і свободу, але рівночасно визволився з пут усякої неволі. Іншим разом радить їй «попробувати свою ліру на біблійні теми й помогти йому та переложити віршами з Ісайї І ст. 2 – 3, 11 – 18, які йому потрібно вставити в одну статейку в «Хліборобі» [Ibid. Стор. 190.]. Для перекладу «Ріг-Веди» він намагається дати їй найкращі переклади на європейських мовах і про це пише так у листі до неї:
«Ріг-Веда переложена по німецькому Ludwig’oм, та іноді так, що все рівно, мов і по-санскритському – темно. А французький переклад є Langlois – дуже літературний і ясний (французька вдача), та знатоки кажуть, що дуже вільний. Вривки, що ти читала у Menard’a, з Ланглуа. Ти мені скажи, що тобі власне подобається, то я тобі випишу з обох переводів. Можеш знайти переклад деяких гімнів у статті М.Міллера «Сравнительная мифология в Летоп. р. литер. Тихонравова», котра, здається, вийшла в Росії й окремо» [«Черв. шлях». 1923. Кн. 4-5. Стор. 188].
З надрукованих листів бачимо теж, як Драгоманов впливав на науковий і політичний розвиток сестриниці, яка не занехаяла ніякої нагоди користуватися знаннями й досвідом великого вченого та політика, яка в кожній майже справі вдавалася до нього за порадою та вказівками. Все ж таки вважала Леся, що цією дорогою вона не вичерпає всього, не використає так, як треба, й тому на початку 1895 р. виїздить до нього до Софії, де тоді Драгоманов був професором історії на болгарськім університеті. Тут зачинається наука студентки, що має вже широку освіту та високу інтелігенцію, – студентки незвичайно здібної, людини з безмірною терпеливістю, з демонічною пильністю, з любов’ю та з великим захопленням до праці й науки під приводом геніального професора, що в його руках всі нитки умового життя й наукового світу, великого політичного діяча, соціаліста з переконань, все життя якого представляється переживанням героїчної української інтелігенції.
Не тільки з висоти своєї науки, але теж і з практичного життя він дивиться на минуле, сучасне й майбутнє України, й багатство знань і досвіду переходить від учителя на талантовиту ученицю. За своїм учителем дивиться вона на Україну через призму Європи, а, може, це тим легше робити, що мови не становлять для неї ніяких перешкод. Вона дістає широкі знання, присвоює собі дух Європи, вона пізнає дійсне реальне життя. Вибір історії для неї є рішаючий і благодатний чинник. Леся вчиться дивитися на близьке й далеке, на минуле й сучасне. Як історик вона розуміє найважнішу для живої людини сучасність, при чому дивиться вона на неї «не з абсолютного, не з етнографічного патріотизму». Вона бачить, що минуле й сучасне тісно зв’язані між собою, на що вказує нам уже й наша мова. Видко це зі сполуки слів таких, як «соціалістичний рай», таких далеких собі й по повстанні й по значінні та розумінні, що, проте, на просторах віків, єднаються раптом в одне речення так, наче між прадавньою легендою про рай і новітньою теорією соціалізму є якийсь кревний зв’язок [Л.У. «Утопія в белетрист». «Нова громада». 1906. Кн. XI. Стор. 14].
З історичної точки погляду починає Леся дивитися на всі явища, отже й на літературу, чи то в цілості, чи то студіюючи якогось автора або його твір зокрема. Але все-таки вона історик тільки з нахилу, а по генію вона поет, і якась сила пре її безперестанку перемінювати історію в поезію. Перед нею виступають живі люди, вона чує їх мову, бачить їхні рухи, їхні діла. Перед нею жива природа, з її красою, з її чудовими барвами та кольорами, одним словом, поетка все мертве воскрешує. Все в неї оживає, неначе той мармур і той «камінний люд статуй на будинках у Венеції в ясну місячну ніч, про які кажуть тамошні прості люди, що то русалки й нікси з моря вирнули й зійшли на мури, щоб розглянути, чи дуже світ широкий» («У пущі»). І цей історизм лишається відтепер у неї на ціле життя й буде підставою чи технікою її творчості. На підставі її творів можна думати, що Леся більш над усе студіює історію Ізраїлю й історію християнства, менше, мабуть, займається історією Греції та Риму. Якщо б вона була займалася пильніш історією згаданих держав, то з певністю була б звернулась у своїх соціальних драмах, коли описує класову боротьбу та класові антагонізми, до римської чи грецької історії, де маємо гарні зразки класової боротьби, що вибухала в криваві повстання та великі розрухи, й не була б обмежувалась одинокою згадкою про Спартака.
Але Драгоманов не тільки історик, він і політичний діяч, він проповідник соціалізму, й у цьому напрямі, мабуть, найбільше користується Леся його знанням, його досвідом, його вказівками. Там, у праці з Драгомановим, могли вирватися такі сильні слова:
«І все-таки до тебе думка лине,
Мій занапащений, нещасний краю.
Як я тебе згадаю,
У грудях серце з туги, з жалю гине».
Під приводом дядька-політика стає їй все ясно, й вона могла сміло сказати:
«Сі очі бачили скрізь лихо і насилля,
А тяжчого від твого не видали».
Хворий дядько, що «весь вік ніс тяжке завдання», міг їй сказати:
«Годі нам, тепер черга на вас,
На вас, робітники незнані молодії…
Та тільки хто ви, де? Подайте голос нам!
Невже ті голоси несміливі, слабкі,
Квиління немовлят – належать справді вам?»
Невже на всі великії події,
На все у вас одна відповідь є –
Мовчання, сльози та дитячі мрії?
Більш ні на що вам сили не стає?»
(«До товаришів»).
За дядьком, який казав, що політика не знає лірики, й Леся співає:
«Що сльози там, де крові навіть мало».
Перед очима поетки стали «суворії питання без прикрас».
На жаль, ця наука не тривала довго, й, може, Леся не могла дуже обтяжувати наукою хворого дядька. Ще попереднього року писав він до Лесі: «…Тим часом я діждався новини: вп’ять онімів, як 2½ років назад у Відні. Не пишіть про це поки в Гадяч» [«Черв. шлях». Кн. 4-5. Стор. 198]. А також пізніше: «про моє здоров’я противно й писати. Ось уже більше 3 тижнів я німий, говорю шопотом. Через 3 дні треба починати лекції 2-го триместру. Буду прохати одпуску на місяць, хоч певний, що за місяць нічого не переміниться. Треба буде подавати в одставку, – а тоді що їсти? В додаток 10 днів тому назад наскочило на мене 2-е видання сухого плевриту в лівому легкому. Кілька днів лежав у жару і кричав від болю» [Ibid. Стор. 200]. І коли тяжка хороба прикувала дядька до ліжка, Леся багато часу просиділа біля того ліжка, «слухаючи його навчання, одгуки його палкої душі, яку й жорстокі муки не могли загасити до останнього часу» [Л.Шишманова-Драгоманова. «Леся Українка» (Лист з Софії). «Рада», 1913. Ч. 253]. Швидко однак довелось їй писати дуже коротенький лист до батька, на якому відзначена дата 13-VI-1895 р. про смерть дядька, що вмер 8 червня несподівано од розриву аорти [«Черв. шлях», 1923. Кн. 4-5. Стор. 200].
Хоча не довга була Лесина наука в Драгоманова, але вона мала величезні наслідки. Від тепер Леся стає «новорожденною Кассандрою», стає «тим лицарем, що хоч ранений, одначе не може скинути залізного панцира, бо знає, що це така рана, що на неї немає інших завоїв, окрім панцира» («Трагедія»). Це зовсім не випадок, що Леся зараз по повороті на Україну, мабуть, по довгому теоретичному підготовленні в марксизмі таки в Софії, де вона прожила ціле літо, закладає разом зі Стешенком при участі Коцюбинського, Б.Ратнера й інших український соціал-демократичний гурток, окремо від групи «Южный рабочий», або стає соціалісткою «первого призыва», як вона про себе казала. Гурток цей мав завдання, головно, працю серед селян, серед сільського пролетаріату, над яким ніхто не працював і який був одинокий, неначе той Месія в драматичній поемі «Одержима», хоча біля нього крутилися цілі юрби та його ученики.
Тодішня керівниця РСДРП зосереджувала свою працю на великих галузях промислу, на великих фабричних підприємствах, по великих промислових осередках, де були російські робітники, вихідці з Росії, як кваліфіковані сили, або зрусифіковані українські робітники, а сільським пролетаріатом зовсім не займалася. Та РСДРП з осідком у Петрограді навіть не могла руководити організацією пролетаріату чи півпролетаріату, що розмовляв по-українському. До того був потрібний осередок на Україні з українською мовою [М.Равіч-Черкаський. «Історія комуністичної партії України». Харків. 1923. Стор. 25-26.]. Перед Лесею, що бачила цей стан, що бачила навкруги «великі пущі й темні тихі води», стало Гамлетівське питання – «То be or not to be», зовсім таке, яке поставив був Драгоманов «для письменних людей на нашій Україні», ще в «передньому слові до громади» [«Переднє слово до Громади». Київ, 1918 р. Вид. «Серп і Молот». Стор. 33.].
Вже Драгоманов звертав увагу українських соціалістів на працю серед селян, серед мужицтва й вказував роль та значіння селянства в долі України в часі революцій. Драгоманов завжди радив громадівцям потягти селян вперед, підняти їх до себе, прищепити ті здобутки, що мають усе-таки мешканці міст.
«Виступаючи серед наших селян, – цих безперечних українців, – писав Драгоманов, – приміром європейських громадян, українські громадівці мусять приложити свою працю й до того, щоб уменшити одміну, яка тепер є на Україні між громадянами та селянами й яка буде дедалі збільшуватись, коли ніяка сила не виступить проти того з систематичною працею» [М.Драгоманов. «Шевченко, українофіли і соціалізм». Львів, 1906. Стор. 145]
У «Передньому слові до Громади» читаємо теж: «Чи вмітимуть наші письменні люди вхопитись за край тієї нитки, котрий тягнеться сам по собі в нашому мужицтві, чи вмітимуть прив'язати до нього й те, що виплела за XVIII-XIX ст. думка людей, котрих історія не переривалась, і звести в темноті й на самоті виплетену нитку – іноді більше бажання, ніж ясної думки нашого мужицтва, з великою сіткою наукових і громадських думок європейських людей, – ось у чому тепер все діло для теперішніх письменних людей на нашій Україні!»
«Ось де для них: чи жити, чи помирати». [«Нарис української соціалістичної програми». («Переднє слово до Громади»). Друге видання. Київ. 1918. Вид. «Серп і Молот». Стор. 33]
Чи не під цим впливом пише Леся відомого листа до Франка, у якому підкреслює вагу та значіння інтелігенції на Україні.
Ще дальше в «Народі» читала вона, мабуть, такі статті, як агітація соціалістична по селах Німеччини [«Народ», 1891. Ч.6] й на Галичині мала яскравий приклад, що значить праця серед селян, що значить їх організація. Тим усім підготована, вона й закладає цей гурток. Як послідовна учениця свого дядька, Леся не могла теж погодитися з тодішньою тактикою РСДРП, що стояла на ґрунті так званого економізму, що вела агітацію поміж робітниками, маючи на увазі їхні безпосередні інтереси, та відкидала політичну боротьбу. Для Лесі немислима ніяка боротьба без політичної; боротьба з самодержавною владою не менше важна, як і економічний ґрунт, а для цієї боротьби та здобуття скасування царської й чиновницької самоволі потрібна масова, широка й активна підтримка селянства. Це, мабуть, теж причина заложення окремого українського соц.-дем. гуртка. Але найяскравіше буде видко вплив Драгоманова, коли пізніше ця група з РУП виділиться в так звану «Українську соц.-дем. спілку», що мала бути «крайовою організацією українського сільського пролетаріату». Її склад, її устрій і злука з РСДРП, певне, не без малої праці Лесі, покажуть нам ясно вплив Драгоманова. Але про це пізніше.
Від 1896 р. до року 1907 є Леся активним членом українських революційних гуртків, а саме: то українського соц.-дем. гуртка, то української революційної партії (РУП), то в 1904-1907 р.р. членом Української соц.-дем. спілки, доки ця остання не перервала свого існування, а радше до свого виїзду на Кавказ. Цю працю перериває тільки тяжка Лесина хвороба або її виїзди взимку на лікування на південь. Ми не маємо поки що змоги докладно сказати, чим виявлялася Лесина праця та яка вона була, але думаємо, що мусила бути немала. Леся мусила не тільки впливати на організацію, на план праці, але й сама брати в ній участь. На це вказував би не тільки її характер, її любов до роботи активної, організаторської [«Черв. шлях». 1923. Кн. 6-7. Стор. 191], про це свідчить не тільки її невсипучість і захоплення в «Просвіті» в рр. 1906-7, де вона «робила саму чорну роботу», але теж її поетична творчість. Як мучилася Леся, коли вона мусила лежати хвора й не могла працювати, видно з поем «Грішниця», «Поет під час облоги».
Коли мусила виїздити за границю, тоді вона, наче той жирондист-утікач на еміграції, що тужить
«до стін Конс’єржері,
до тих понурих свідків героїзму
товаришів, високих дум і вчинків,
бо ті мури мов живі,
неначе тямлять і біль розлуки,
й тугу поривання,
й високе щастя жертви для ідеї»…
«Там змагався б я, – каже поетка далі устами жирондиста, – боровся, поривався,
тремтів би за життя своє хвилеве,
але жив би. Я б людей любив,
людей ненавидів».
Про її працю міг би свідчити факт, розказаний кооператором Миколою Левитським по смерті Лесі.
«Леся завжди з великою щирістю й теплотою висловлювала свою прихильність до кооперативної справи. Але її симпатія щира до кооперації виявлялась не тільки в розмові. Один факт переконав мене і взагалі може ясно показати, як щиро цікавилась вона кооперацією. Ми всі знаємо, що вона, сердешна, цілий свій вік страждала – хворіла тяжко, й мимоволі спогад її викликає образ мучениці… Їй тяжко було й ходити, а не то що пускаться в подорож. І от, не дивлячись на це, Леся Українка обіщала мені, що приїде до нас у Херсонщину подивитися на спілки.
Я був дуже радий цьому, зарані дякував їй, але, знаючи, яке це тяжке для неї завдання, тим більше, що прийдеться ще й на конях їхати скілька десятків верстов, я мало надіявся бачити нашу золоту Лесю Українку в себе та й у спілках. Коли якось дають мені знати мої домашні, що приїхали до нас якісь дві баришні та питають мене. Виходжу й од радості сам собі не вірю – на звощику сидить Леся Українка з сестрою своєю, й так славно приязно усміхаються обоєчко. «А ми до вас, Мик. Вол., а що, мабуть, і не сподівались?». Я був невимовно радий.
Спочивши трохи, поїхали в ближнє село, в Аджалеку [Аджамку], де була тоді хліборобська спілка. Там переночували у приятеля спілок Ол.Коцаря, а на другий день їздили в поле, де працювала хліборобська спілка. Я ніколи не забуду, з яким щирим й живим зацікавленням віднеслась Леся Українка до спілкової справи, – як вона розпитувала про хазяйство та життя спілкою взагалі й цікавилась подробицями спілкової організації» [«Рада», 1913 р. Ч. 170].
Нема поданої дати, коли саме Леся їздила дивитися на спілкову організацію, певне одно, що їздила вона тоді як партійна діячка, що інтересувалася спілками та що в такій справі не вважала на своє здоров’я. Коли вже не могла інакше працювати через свою хворобу, тоді, мабуть, працювала вона над виданнями листків, брошур і книжок, що їх видавала партія, й тоді вона дійсно була цим «поетом під час облоги». В часі цієї політичної праці вона, мов той скульптор Річард Айрон, пізнала,
«…яка біда на світі!
Ти, Бело, здумати собі не можеш,
Яка нещасна Ріверсова жінка
У тій землянці вогкій,… з тими дітьми.
І не вона одна… таких є безліч».
Річардовими устами говорить далі Леся це, що вона тепер пережила. Річард каже виразно:
«Я досі знав лиш бідність артистичну,
Ощадність бачив, працю невсипущу,
Та корчів голоду я ще не бачив,
Не чув його спотвореного крику, –
Не чув, не бачив і не дбав! Матусю,
Хіба не гріх така страшна байдужність?
Але я жив серед краси і мрій.
Все вище, вище й вище я здіймався
На крилах мрій – тепер упав на землю…
Ох мамо, як же забився страшно!
Здається, мрії зломлено крило…
О, як воно плескало буйно!..
Так, замість мрій тут потребують хліба».
(«У пущі»).
Останні рядки нагадують драму самої Лесі, коли вона бачить кругом себе пущу й не знає, що їй робити, чи займатися далі поезією, чи здійняти срібло-золото
«З своєї ліри і скувати рало,
А струнами ці крила прив’язати,
Щоб тінь не падала на вузьку борозну,
Зайняти постать поряд з тими людьми,
Орати переліг і сіяти, а потім,
А потім ждати жнив, та не для себе» і т. д.
(«То be or not to be»).
Не без причини звертається там поетка до музи, щоб та «не сліпила їй очей», до серця, щоб воно «не билося так шалено», до думки, щоб «не летіла в порожньому просторі», їй потрібна рада, що робити, коли навколо «великі перелоги, дикі пущі, і високі кручі і темні, тихі води, коли шляхів нема, а є тільки де-не-де поплутані стежинки, що йдуть на безвість, а мало людей, що орють ті перелоги» і т.і.
І, як революційна діячка, при своїх теоретичних знаннях, що їх вона все поглиблює, вона занята соціальними та політичними питаннями; як народна робітниця, вона стає Одержимою, що «з великої любові до поневолених ненавидить не тільки тих, що цей люд неволять, до ворогів, але й до друзів, до того «сонного» кодла, якого не будить опівночі світло». Вона стає Кассандрою у відношенні до подій, що довкруги неї відбуваються, вона Тірца у громадській праці, вона той Монтаньяр у поняттях про ідеї, що знає, що вони не вічні.
Леся розуміє, що ідеї – тільки відбитки дійсних умовин, речей та процесів, отже жива величина, що вічно змінюється так, як усе живе, що є в вічному рухові й боротьбі. Але все це тільки різноманітні частини одного цілого, цебто марксівського світогляду, це її матеріалізм у філософії, її діалектика в способі думання, це її метод орієнтуватись у суспільних явищах, це її практична громадська праця та переведення в життя її теорії про мистецтво.
Ми бачили, якими дорогами йшла Леся, поки дійшла до такого світогляду, як вона пильно підготовлялася до нього, але коли раз стала на тому шляху, то вже не зійшла з нього й не схибила ні в чому. З її творчості видно, що вже від 1896 р. вона ясно бачить класову боротьбу, знає, якими шляхами вона піде та чим вона скінчиться. Вона зрозуміла, що пролетаріат має й мусить вибороти собі владу, що має згинути все старе, а народитися нове, «а під час породу, звісно, ллється кров і рветься крик». Отже треба скинути дотеперішню владу, «розруйнувати всі храми й піраміди, порозбивати всі камінні довбні… затопити ввесь край неволі» («В дому роботи, в країні неволі»). Тільки збройна війна, тільки цілковите знищення старого й на його руїнах будова нового життя. Руфін, той республіканець, що тільки знає легальну роботу, що боїться здійняти зброю на слуг закону, тяжко покутує за свої переконання. На ньому ясно бачимо нестійність його думки. І вся Лесина творчість відтепер є закликом до боротьби, є бойовим криком, гаслом до соціальної революції. Від її пісень
«Рука стискає невидиму зброю,
А в серці крики бойові лунають».
Поетка й для себе знає один наказ:
«Не кидай зброї,
Не відступай, не падай, не томись».
(«Якби вся кров»).
З ким же лучитися пролетаріатові в цій боротьбі й проти кого вести йому війну? Відповідь одна. Ні з ким, бо не може бути спілки там, де кожний має свої інтереси («Кассандра», «В катакомбах»), а «хто хоче бути республіканцем добрим, хай гострить меч на Брута щонайперше, бо це є те кодло, з якого Цезарі виходять потім» («Три хвилини»). Така її ідеологія, така й практика в житті.
Але їй, як поетці, потрібний марксівський світогляд у поетиці тим більше, що в другій половині 1890-тих років підготовляється Леся до виступу в драмі. Вона студіює пильно всесвітню літературу, стежить за ходою ідей, як теж і за художньою вартістю творів, приглядається, наскільки вони відповідають як мистецькі твори. Перед нею стоять питання, що ними саме тоді займались усюди: «мистецтво для мистецтва», «мистецтво для життя» чи, навпаки, «життя для мистецтва», взагалі питання про зв’язок між життям і мистецтвом. Це питання, що несміливо поки що виступало в українській літературі, широко й голосно було поставлено в сусідній російській і польській, як теж у європейській літературі.
В тих роках Толстой займається питанням, «что такое искусство». Пшибишевський, цей невтихомирний аргонавт нового мистецтва, виступає зі своїми теоріями. В німецькій літературі визначний драматург Ґергард Гауптман з такою мукою стежить у своїх драмах: «Die versunkene Glocke», «Michael Kramer», «Ein Hirtenlied» за внутрішнім світом художника, намагається ввійти в його душу, відкрити найтаємніші, найглибші імпульси та мету його творчості. В англійській Оскар Уайльд виступає зі своїм естетичним маніфестом нової школи, своїми «Видумками». Що ж казати вже про французьку decadence та німецьку moderne? До цього питання мусила Леся поставитись як поет по генію, історик із нахилу, але й як марксист своїм світоглядом. Як поет хоче вона точно визначити, що то є художній твір, як історик і політик, що дивиться на все з інтересів сучасності й у своїй творчості від неї виходить, боїться, щоб її твори, як це вона бачила на більшості всіх творів сучасної літератури, не стали публіцистикою, не були «мікстурою, підсолодженою цукром»; як марксист не може вона відірвати художника та його твір від життя.
На грецьких творах Софокла, Еврипіда, на творах Шекспіра, Ґете, Шиллера та й інших вчиться вона пізнавати, що робить художній твір класичним, що надає йому постійної вартості, чому він «вічно» чарує. І коли др. Іван Франко у своїй статті саме про Лесину творчість підніс питання про художню творчість, про зв’язок мистецтва з життям, про його завдання, його вплив, ідейність і тенденційність, про іманентність у художніх творах [Леся Українка. «Літературно-критична студія». ЛНВ. 1898. Кн. VII], Леся дає в драматичній поемі «У пущі», отже, в художній формі, відповідь на всі ці питання. Ця драма є її естетичним pronunciamento, як «Грішниця» – її політичним credo. «То be or not to be» є прологом її політичної діяльності, але є теж прологом згаданої драми. Поетка має відповідь на всі ці питання, але є все-таки Річардом Айроном, що творить у пущі.
Передусім ставить Леся ясно питання про зв’язок мистецтва з життям і відповідає, зглядно малює нам у художніх образах так. Талановитий скульптор, «над хистами суддя», Річард Айрон, хоча держиться тези «Pereat mundus, fiat ars», хоча думає, що мистецтво для мистецтва, що він творить із себе, все-таки звертається до моделей. Йому натхнення, мрію, й форму дають «у пущі» живі зразки, як Дженні, мати, індіанка, у Венеції викликує перлину з-під його рук Кароліна д’Орсі. Але, коли він починає творити на підставі фантазії та розуму, він уже не дає мистецьких творів, його статуя виходить tormentata, на ній сліди авторового шукання. Часом не правдиве життя, а видиво, ілюзія, подає мрію й форму, як венеційські мармурові статуї при світлі місяця дають образи русалок і нікс. І як при світлі сонця зникають усі ці русалки, показуються дійсні камінні статуї, але мрія залишається, так само в житті й у мистецтві. Життя минає, а мрія залишається (Pereat mundus, fiat ars).
Коли в мистецтві є головною мрія, коли мистецтво є відбитком життя, то не можна зводити всієї ваги в мистецтві до декорації й тільки «стилізувати форми створінь природи, наслідувати світляні ефекти, бавити погляд і слух ситих, спокійних людей», каже поетка на іншому місці [Леся Українка. «Утопія в белетристиці». «Нова громада», 1906, XII. Стор. 53.]. Всюди мусить бути джерелом і зразком життя, бо тільки тоді з’являються живі барви, форма, перспектива. І Леся «як поетка не підшукує фактів для ілюстрації своїх ідей, навпаки факти, що її поражають, пробуджують у неї думки та почування. Вона не гониться за новими вражіннями, але кожному почуванню, що її обгортає, вона віддається з жагою, з незвичайною щирістю». Ця характеристика, дана Лесею Аді Негрі [«Два направления в новой итальянской литературе». «Жизнь», 1900, VII. Отже не можна говорити про тенденційність у Лесі, як це роблять загально критики], зовсім підходить до неї самої. Але хоча мрія виринає на підставі життя чи його ілюзії, видива, все таки вони
«У згоді не бувають,
І вічно борються, хоч миру прагнуть,
[Цю боротьбу малює Леся докладно в «Лісовій пісні»]
А в скутку боротьби життя минає,
А мрія зостається. Се ж то й значить:
Pereat mundus, fiat ars».
Ця мрія, вложена в мистецькі твори, ці переживання людини, є тим, що надає творам постійної вартості, що робить їх «довголітніми на землі». Мрія є причиною, що твори чарують вічно, хоча змінюються умовини життя, хоча змінюються погляди, хоча змінюється естетичний смак і т.і. Іншими словами, такі твори відповідають думці: «життя минає, а мистецтво залишається», і в такому розумінні Леся приймає згадану вище тезу «Pereat mundus, fiat ars».
В такому розумінні мистецтва взагалі може вона mutatis mutandis згодитися на вічність і безсмертність із Пшибишевським, Оскаром Уайльдом та й ін., але ніяк не може погодитися з їхньою думкою про те, що «мистецтво незалежне від моральних і соціальних умовин», що «воно не відбиває настрою свого часу», що «не може служити ніякій ідеї», що «література випереджує життя» і т.і. Так само ця вічність дуже зглядна, й ідеї не вічні. Ідеї живуть у людях, отже з ними й умирають, бо «в кому ж їм жить». Ідея з людьми живе, з людьми й міняється. «Ти довголітній будеш на землі, – от де правдива вища нагорода народам, партіям й одиницям», – каже Монтаньяр Жирондистові в діалогу «Три хвилини». Вічна тільки матерія, що вічно зміняється.
«Що більше вічне – тіло чи ідея?» – питає там же Монтаньяр Жирондиста й дає йому такі приклади:
«Як думаєш, се ж може буть, що з тіла
Апостола Петра зросло колись
Те дерево, з якого трон вигідний
Для папи римського майстри зробили?
. . . . . . . . . . . . . . . . . . . . . .
Таку й твоєму тілу вічність дасть
Пречиста Діва наша гільйотина.
От перша голова з плечей впаде
І в кошику опиниться низенько,
А кров із жил напоїть ту травицю,
Що проросла навколо ешафоту,
А решта крові піде вкупі з тілом
В землі перебувати всякі зміни
Такого ж вічного життя, як те,
Що випало… й твоїй ідеї вічній».
А дійсно вічним є рух, є боротьба вічно рухливих творчих сил, вічним є життя. Світ не є чимсь постійним, сталим, але вічно рухливим, змінним, «не є чимсь, що є, але чимсь, що стає» [Донцов. «Поетка україн. Рісорджименто». Стор. 23]. І кожну річ треба брати в її рухові, в її розвитку. А що мистецтво постає на підставі життя, значить, і в йому повинні бути ті прикмети, – мусила думати так Леся Українка. І коли приглянутися до її творчості, то дійсно ми маємо там справжню діалектику.
«Я вчилась пісні в морського прибою,
А ти прислухалась, який в ньому стрій»
(«Зимова ніч на чужині»), –
каже Леся до музи, й ці слова символізують її творчість.
Бо що ж таке відтепер усі її твори? Це сукупність душевних процесів, переживань, емоцій у їх повному розвиткові, у їх переході від одних до других у їх вічному рухові, вічній боротьбі. Самі ідеї то виринають у неї, то знову зникають. Думки та мрії снуються, наче льняна нитка, тягнуться, мов звуки акорду на фортеп’яно. І не раз Леся вриває свій твір на найвищій точці, найбільшому напруженні, чим ніби зазначає, що цей рух міг би продовжуватися у нескінченність [Дм.Донцов. Ibidem. Стор. 31]. Тому, що вона передає душевні процеси не в їх скам’янілому вигляді, не в якійсь вирваній статичній їх частині, але в їх динаміці, тому не дає назви тим почуттям, не «конкретизує змісту тих емоцій», не називає по імені цих зворушень, «не бере у вузькі рамки понять» [Ibidem. Стор. 29-30.]; одним словом, вона не описує, а малює [Всякий відхил від цього вважає Леся публіцистикою й тому каже про свій діалог «В дому роботи, в країні неволі»: «воно якесь «публіцистичне» більше, ніж белетристичне». «Черв. шлях», 1923. 8. Стор. 246]. Отже всі її твори відтепер будуть дійсними драмами в ширшому й у найтіснішому значінні того слова або матимуть драматичний характер. У неї навіть зверхні слова, ці символи, що повинні передати душевні переживання, повинні вже зазначити собою й передати цей рух, коли навіть такі речі, як барва, гори, скали і т.і., передаються через порівняння з вогнем, зі світлом і т.і. Але сама Леся відчувала, що й цього засобу не вистачає, коли вона співає:
«Якби мої думи німії
Та піснею стали без слова,
Тоді б вони більше сказали,
Ніж вся оця довга розмова».
(«Lied ohne Klang».)
Може, ще одна музика може нам підказувати переживання, й тому бажає поетка, щоб її «німі думи впали на проречисті струни».
Коли в світі є тільки вічний рух, тоді всі явища – це частина того безконечного руху. Поодинокий факт – це зв’язок, це вислід, це частина того вічного творчого процесу в житті та природі:
«…люди й покоління –
Це тільки кільця в ланцюгу великім
Всесвітнього життя, а ланцюг той
Порватися не може…»
(«У пущі»).
Природна річ, що чоловік, що бере поодинокі явища в відношенні до цілого, до безконечного, до вічного, мусить бути символістом, так, як і поодиноке явище, вирване з того загального руху, взяте у скам’янілому вигляді, та реальний факт, віднесений до душевного життя і т.і., може бути тільки символом. І Леся є таким реалістичним символістом, чим нагадує Ібсена й д’Аннунціо, різниться, одначе, від них тим, що в неї немає ніякого містицизму, бо в неї символізм опертий на інших підвалинах, ніж у тамтих. У неї історизм і символізм – це тільки різні види її марксівського світогляду, що зливаються в одне й будуть творити в її душі голоси, барви, форми й перспективу. Дійсне, реальне життя – це джерело й форма для її мистецтва.
Перехід її як історика до давніх часів, до давньої історії, що вже є наче символом сучасних подій, до назв, що вже є дійсно тільки символом, стане відтепер її літературною технікою, або, кажучи її словами, «в высшем суждено совете», щоб я mit Todesverachtung кидалася в дебрі всесвітніх тем (як, наприклад, з Кассандрою своєю), куди земляки мої, за виїмком двох-трьох одважних, воліють не вступати» [Старицька-Черняхівська. «Хвилини життя Лесі Українки». ЛНВ. 1913. X. Стор. 30].
Але, крім цих поглядів на мистецтво, виказаних у художній формі, маємо її відчити та критичні статті, що в них Леся багато разів звертається до питання про художність творів, про тенденційність та ідейність і т.і. Саме в другій половині 1890-тих років зав’язалося в Києві Літературно-артистичне товариство. Це було російське товариство, але брали там теж участь і українці, що з часом навіть увійшли в президію. Там уряджували вечори в честь Шевченка, на яких з промовою виступала Олена Пчілка, з ігрою та співами кобзар Гнат Галайда. Там святкують столітній ювілей української літератури й Михайло Старицький декламує вірш Лесі, написаний з цієї нагоди. Під його орудою йдуть там вистави її п’єс, там і вечори, що складаються з рефератів про український театр, з читання українських поезій, співів і музики. Пізніше відбувається там і вечір, присвячений самій Лесі. Молодь зверталася з проханням уряджувати відчити для неї. Леся охоче відгукується на це прохання, уряджує ці відчити й сама читає 7 жовтня 1890 р. «Два направления в новейшей итальянской литературе», а 9 грудня того ж таки року про «Українських письменників на Буковині» та ін., мабуть, дає відчит тих статей, що були вислідом її студіювання всесвітньої літератури, з яких вона дещо надрукувала пізніше в журналі «Жизнь» або ще пізніше – в «Новій громаді».
Ці літературно-критичні статті визначаються соціально-історичним підходом і чисто класовим становищем. Як критично ставиться Леся до змагання польських письменників-народовців бачити та малювати польський народ як одне ціле, змагання затушувати класові протилежності [«Заметки о новейшей польской литературе». «Жизнь», 1900. І]! У вищезгаданім огляді нової італійської літератури [«Два направления в новой итальянской литературе». «Иллюстрированный сборник Киевского литерат. артистического общества». 1900. «Жизнь», 1900.] підкреслює вона два діаметрально протилежні класові напрями. В іншій статті виступає гостро проти утопійно-соціалістичної белетристики, що малює соціалістичний рай «як країну спокійного, безжурного життя», бо це ж не життя, а повільне вмирання від щастя, від безцільного, непотрібного добробуту. Ті люди п’ють, їдять, працюють, навіть любляться, все робиться в їх гарно, вибірно, але при тому життя справжнього нема. Нема боротьби, цієї конечної умови життя, нема трагедії, що дає глибінь і зміст життю [«Утопія в белетристиці». «Нова громада», 1906. XII кн. Стор. 52.]. «Ідеал соціалістичний профанується плиткою чисто буржуазною тенденцією комфорту для комфорту, проведеною у Белламі.
Профанується він і дрібним політиканством таких «утопістів», як Шпронк, Моклер або Галеві, що будують всю прийдешню долю нашого світа на рішенні марокського інциденту, східного питання або франко-російських відносин. Ці добродії провадять не раз ще й іншу «політику» в своїх «утопіях». Напр., Галеві запевняє нас, що поліпшення добробуту мас приведе ті маси тільки до повного морального занепаду. Інший знов утопіст Уельс лякає, що визволений пролетаріат здичавіє так, аж поїсть усіх позосталих аристократів, і людськість загине від канібальства… Ми не можемо згодитись з Анатолем Франсом, немов у цих утопіях відбився щирий песимізм душ, опанованих «світовою тугою», нам чується в них просто старече ґдирання підупалої групи й бажання залякати читачів вигаданим страхіттям соціалізму» [Як дивно перекручує Дм. Донцов виступ Лесі Українки проти буржуазного малювання соціалістичного устрою на нібито її боротьбу з ним і доказує, що нібито вона інтернаціоналізмом не захоплювалась. Див. його працю: «Поетка укр. рісор». Стор. 17].
Не забула теж авторка підкреслити погляд на відродження нації співця пролетаріату Ади Негрі, що дивиться на це відродження з точки погляду обдуреного та отуманеного тим великим захопленням знедоленого пролетаря, та д’Аннунціо, що стоїть на точці погляду викиненого за поріг аристократа, що сам радо пожертвував би «голоту італіянську» [«Два направления» і т.і.]. На всі рецепти визволення жінки, писані ліберальними світовими письменниками, знає вона дати гарну відповідь [«Новые перспективы и старые тени» («Новая женщина зап.-европейской беллетристики»). «Жизнь». 1900. XII.]. Її цікавить соціальна драма, й тому заповідає вона дати її нарис і змалювати тип робітничої жінки, якої контури ще не зовсім ясні у світовій літературі. Ці статті, дуже солідно опрацьовані, радо поміщувала редакція «Жизни», а Леся задоволена була, бо мала свій власний заробіток. Для цього заробітку Леся написала ще 1903 р. статті (згадує про дві) теж і для заграничних журналів [Недруков. лист. 6-III-1903. San-Remo]. Важко знати, чи й у якому заграничному (мабуть, італійському) журналі надруковані ці статті, але всі вони такої вартості, що не слід, щоб вони загинули.
Але не тільки в теорії була Леся Українка марксистом; ще ясніше виступає цей її світогляд, коли приглянемося до її громадської праці та до її творів, що є дійсно відбитком подій на Україні в 900-их роках. Загодя треба сказати, що коли ми маємо дійсно марксівську правильність у Лесиній орієнтації й у поступованні, то не мало тут допомогли їй Драгоманівські засади, бо сам Драгоманов, хоча не признавав себе марксистом, але думав і поступав по-марксівському.
В практиці громадської своєї діяльності мусила Леся виходити від тих умовин, що вона їх мала на Україні, від тих подій, що її окружали. А події йдуть дуже швидкою ходою. 1900-й рік приніс голод у південних частинах України, а за ним прийшла гарячка та цинга. Запомога приватних людей не могла зарятувати народ від голодних мук, зараз та економічної руїни. Розуміється, наслідки того показалися негайно. Багато селян пішло на заробітки то в міста, то в села, чим викликали зменшення заробітної платні. Селяни мусіли працювати майже задурно в економіях, і через це вибухали грізні селянські розрухи. 1902 р. на Полтавщині та на Харківщині повстають селянські бунти, що дали початок загальноросійському селянському рухові. 1903 р. появляються ще грізніші заворушення. Вони ширяться по інших губерніях. Горять панські маєтки, раз-у-раз трапляються вбивства поміщиків та чиновників. Разом із цим по містах починається сильний робітничий рух на економічній та політичній підставі. Перша страйкує Київщина, після цього йдуть страйки та демонстрації в Одесі, Полтаві, Катеринославі та Харкові. Звичайно, зачинають демонстрації студенти за приводом РСДРП., а потім прилучаються робітники й демонстрації приймають грандіозний характер. 1903-й рік був першою величезною спробою вирвати з рук самодержавності які-небудь уступки. В страйках «брало участь близько 300.000 душ. Цей рік був «великим передднем».
Але рівночасно заводчики організуються до боротьби з пролетаріатом. Правительство військовими екзекуціями розганяє демонстрантів, але боротьба не меншає. Пролетаріат дедалі все грізніше ставить свої економічні домагання та заразом починає розуміти зв’язок поміж політичною й економічною боротьбою, починає готовитися вихопити державну владу з рук дворянства. Стає ясною вже боротьба ахейців із троянцями за гарну Гелену (владу), що має «таку силу в очах, що їй усі коряться». З огляду на неминучу боротьбу всі революційні українські партії з’єднуються разом ув одну «Революційну українську партію» (РУП). Ця РУП об’єднала в собі зразу три течії: драгоманівську-федеративну, соціал-демократичну та народницько-революційну. Заразом вона приєднала до себе й національну українську інтелігенцію, так що маємо різних представників, почавши від Паріса, тієї культурницької української інтелігенції, що «тільки живе, як грає на сопілці серед отар», та скінчивши на Кассандрі, тій царівні, що «кинула царські звички, розпустила своїх рабинь, сама привикає до праці без рабинь, бо хутко це їй здасться, сама пряде й не випускає кужілки з рук, бо краще завчасу привикати до неминучого».
Розуміється, що в середині самої РУП йшла тиха боротьба. Причиною мало бути тільки ніби національне питання, швидко одначе виявилась і класова фізіономія. Леся, якій дійсно мусило залежати на тому, щоб уся українська інтелігенція йшла разом, не могла проте зійти з класового становища. Вона, немов той молодий пророк-співець Елеазар, на слова малого хлопчика, що, вчувши в розмові про хліб, просить батька хліба, каже всім зібраним:
«І добре каже хлопчик! Він за мене
Вам краще відповів, ніж сам я вмів.
Ви чули всі оцю малу розмову:
«Дай, тату, хліба!» – «Я не маю, сину!»
Поки в Ізраїлі так розмовляють,
Елеазар не піде хліб ділити
З левітами і каліками»
(«У полоні»).
Їй, мов Елеазарові, хотілось би погодити самарійських та й іудейських пророків, що борються за святиню, а радше за місце, де має стояти святиня, хотілося б усунути національну ворожнечу між РСДРП й українськими соціалістами. Леся вміє дати відсіч усім ворогам українсько-національного відродження, тим усім дозорцям, що зі сміхом питаються:
«Хіба як-небудь зветься ще руїна,
Хіба ще ймення має дика пустка?».
Бачучи величезну вавилонську будову, що будується серед стогону свого народу, вміє поетка Елеазаровими устами крикнути «Єрусалиме!», але показує українським націоналістам, які бояться, що за чужомовними словами вона забуде промовляти «Україна», як Елеазар «Єрусалим», що це ім’я таке дороге, так його згадується тільки тому, що воно страчене, що це мов та відтята рука, якої не можна забути, наче знищений зелений садочок, з якого тепер дорогий кожен листочок. Але доки була рука, не треба було казати: «правице, знай, що ти моя», доки був цей зелений садочок, доти зривалися ягідки й топталося листя під ноги («У полоні»).
Незабаром ця боротьба, що йшла в середині самої РУП, вийшла наверх. «В 1902 р. з цієї партії вже виходить права група (самостійники-демократи), що засновує окрему «Українську народну партію». В 1904 р. виходять з РУП усі радикали й під приводом Грінченка, разом із заснованою в 1903 році «Українською демократичною партією», дають початок «Українській радикально-демократичній партії», що своєю програмою стала близька до російських кадетів. Одночасно з виходом правих фракцій в 1904 році виділилася з РУП ліва течія під приводом Лесі Українки, Баска, Кавуна, Карася, Антоновича й Кирієнка. Вона зорганізувалася в «Українську соціал-демократичну спілку», що мала бути «крайовою організацією українського сільського пролетаріату».
Незабаром «Спілка» перестає обмежувати свою працю виключно серед селян. Вона мусила взяти під свій вплив й українські робітничі маси по містах, бо з 1904 р. робітничий рух по містах на Україні набирає широких розмірів. Наприкінці 1905 і на початку 1906 року, після того як Спілка об’єдналась із так званою «провінціальною організацією», що охоплювала міста й містечка на Київщині, на Поділлі та на півдні Волині, вона пустила корені серед міських робітників. Ця Спілка бере лінію на РСДРП, як провідницю фабрично-заводського пролетаріату, та вступає до неї як автономна секція. Свій вихід із РУП поясняють члени Спілки в декларації тим, що загубили надію надати РУП та її діяльності яскравого класового характер; вони характеризують її, як дрібну буржуазну, перейняту націоналізмом, що зловживає марксівською фразеологією» [М.Яворський. «Революція на Вкраїні». Стор. 26; Равіч-Черкаський. «Історія Комуністичної Партії Б-ів України». Стор. 35-36.]. Бачучи широкий робітничий рух і селянські розрухи, грізні селянські бунти та страйки, що йдуть під приводом Спілки та приймають великі розміри, спілчани чують, що революція не за горами, й тому виносять постанову разом із РСДРП,
«що майбутню буржуазну революцію пролетаріат, не забуваючи ні на хвилю своїх класових завдань, має зробити як клас, свідомий своїх класових інтересів. Не дати буржуазній демократії повести за собою робітничий клас, об’єднати всі свідомі сили пролетаріату в Росії для самостійного виступу на політичному кону як з’єднана та могутня пролетарська партія. От завдання, що стоїть перед кожним прихильником пролетарського ідеалу» [Равіч-Черкаський, op. cit. Стор. 36-37].
Все це діється, мабуть, коли не за почином і безпосереднім приводом, то, певне, при великій співучасті Лесі. Можна так думати на підставі ось таких причин. По-перше, з листа до матері 1904 р. видко, як вона любить активну, організаторську роботу [«Черв. шлях», 1923. Кн. 6-7. Стор. 191]. По-друге, вже вище ми сказали, як Леся у своїх драматичних поемах «У полоні» й «На руїнах» малює бажання та заходи погодити в національному питанні російських і українських соціал-демократів, що представлені в виді самарійських та іудейських пророків. По-третє, ця злука Спілки з РСДРП та її устрій нагадують нам дуже думки Драгоманова, яким Леся не мало поклонялася. Драгоманов радив українцям у політичних питаннях засвоїти собі програму не сепаратистичну, а федералістичну, згідно з місцевими умовинами й у спілці з місцевими демократично-федеративними елементами. Цю думку політика приняла Леся. Вона виходила з того мудрого драгоманівського заложення, що коли це робилося для пролетаріату на Україні, то, значить, праця була в першу чергу в інтересах передусім українського пролетаріату. Цією злукою з РСДРП Леся виходить із гуртківщини та переходить до державного поняття, а це теж не без впливу Драгоманова. При цій злуці, певне, Леся пам’ятала його слова: «Кожен соціаліст на Україні, що не додумався бути українцем, не поборов у собі пана, чиновника» і т.д.
Як послідовна соціалістка, Леся виходить у всьому з інтересів мас. Вона знає, що тільки через соціалістичну революцію, через рух цілих мас можна думати про здійснення державної незалежності, а з тим і розв’язання національного та культурного питання. Вона, мов та Кассандра, знає, що не поможуть надії на російську ліберальну буржуазію з її протидержавним рухом, цього Ахілла, що за ралець погнівався з Агамемноном, який керував ахейським військом. Та й сама назва «Спілка» та ще більше її організація нагадують нам драгоманівську вільну спілку. З організаційного боку Спілку оголошено було автономною частиною РСДРП, що мала на меті організувати пролетаріат, відповідно до місцевих комітетів партії.
«Спілка складалася з громад, що в відношенні до місцевих комітетів партійних мали автономію в справах унутрішньої організації, пропаганди й агітації. На чолі спілки стояв комітет. При ньому літературна комісія. Комітет Спілки обирався на з’їзді громад» [Равіч-Черкаський, op. cit. Стор. 37].
Чи не точне виконання заповіту Драгоманова про «товариство товариств», вільних у всіх своїх справах, зладженого ще в 1879 році. Та цей виступ з РУП, злука Спілки з РСДРП при тодішніх проявах шовінізму та російського націоналізму деяких соц.-демократів (головне, меншовиків із РСДРП) щодо українського питання, позиція Лесі супроти української інтелігенції, що не могла зрозуміти України без прадавніх святощів, не обійшлась так легко ні їй, ні другим. Українська інтелігенція побачила в її праці зраду національної справи; це викликало великі обурення з боку тих, у яких був сильний дух націоналізму. Сталося отже те, чого сподівався та що їй заповідав ще 1894 р. дядько, коли Леся писала до його, що вона «попала під інтердикт за космополітизм». І Леся готова до війни з тією інтелігенцією, вона заповідає прилюдну війну 1903 р. в листі до матері й тому хоче мати вільні руки навіть із видавцями «Віку», щодо яких вона стоїть «на пункті педантичної коректності» [«Червоний шлях». 1923. Кн. 6-7. Стор. 190].
Всі ці переживання, вся ця праця, вся ця боротьба майже до найменших подробиць має свій вираз у драматичній поемі «На руїнах», що є наче художнім маніфестом політичної діяльности самої Лесі та Спілки. Там і праця серед пролетарських мас і гарні наслідки цієї праці, бо пролетаріат розуміє слова пророчиці Тірци – партії в цілому й Лесі зокрема, що так сильно промовляють йому до розуму й до серця. Але там теж тупе нерозуміння української інтелігенції, тих левітів і пророків, що такі глухі та сліпі, що не бачать великої драми, що її переживає народ у боротьбі з царським правительством, не бачать тих вогників, що блимають серед народу. «Не бачать праці малих, що в куренях та при багаттях удосвіта працюють неоспало та готують жнива». І яка велика сила гніву й обурення Лесі проти тих, що такі нездібні в боротьбі в часі визвольних рухів у Росії. Що мусила перечути та переболіти поетка, коли вона писала: «А ви, мов скорпіон у гніві, самі собі отрути завдаєте, самі себе пожрете, мов ті змії». Подібні слова прокляття ми можемо найти ще хіба в Шевченка та Франка, що теж у наболілій своїй душі находять такі сильні слова обурення та незрозуміння, засліплення та байдужність інтелігенції.
Але Леся певна, що
«…встане люд, мов хвилі серед моря,
і Божий дух ті хвилі оживить.
І зацвіте Сіон весняним крином,
І знов поллється молоком і медом
Земля обітована, ся земля,
Де ми тепер блукаєм на бездоріжжі».
Ця певність соціальної революції каже їй закінчити драму словами:
«Дух Божий знайде сам мене в пустині,
А вам ще довгий шлях лежить до нього».
Національне питання між російськими й українськими соціалістами виливається й у цій поемі так само, як і вище в «Вавилонському полоні», в суперечку між пророками самарійськими та іудейськими про святиню. Леся не занехаяла згадки про прояви російського хворобливого націоналізму деяких соціал-демократів, так чи інакше замаскованого, та їхнього шовінізму в українському питанні. Самарянин заповідає:
«А тим часом розберем руїни
І занесем каміння в Самарію.
Жертовник ваш на Гарізім поставим
І жертву принесем святому гаю».
Гурт іудеїв (що надійшов потроху слухати сперечки) кричить йому в відповідь:
«Собаки самарійські! Ось чого ви
Прийшли сюди, як злодії вночі.
Прийшли святиню нашу обкрадати».
(Гурт на гурт починає наступати. Левіт береться за камінь і наміряється в пророка самарійського).
Тірца. «Впиніться ви! Дозорець вавилонський
З намету вийде і рабам накаже
Вас бичувати. Не будіть його!»
(«На руїнах»).
Це зрозуміння сильного ворога казало Лесі утворити один фронт та злучити Спілку з РСДРП. Ця боротьба в національному питанні й пропозиція деяких російських елементів, що не в силі були позбутися й перемогти психології та звичок російського націоналізму, породили в Лесі на світ трохи пізніше діалог «В дому роботи, в країні неволі». Цікаве тут підкреслення Лесею психології раба- єгиптянина та раба-гебрея. Перший думає, що якщо б дістався на волю, то будував би храми:
«По-свойому, я б вигадав нові
Емблеми для богів, а колонади
Зовсім би не таким порядком ставив,
Я б їх єднав по три, по п’ять, по сім,
Отак як пальми часом виростають.
А знаєш, я б ховав у пірамідах,
Скажу тобі по правді, не царів,
А всіх, що жили по правді»…
А раб-гебрей каже:
«(я)… розруйнував би
Усі ті храми ваші й піраміди…
Порозбивав би всі камінні довбні.
Всіх мертвяків повикидав би геть.
Загородив би Ніл і затопив би
Увесь сей край неволі»
(за що дістає в лице від раба-єгиптянина).
Не мало, мабуть, старань докладала Леся, щоб і інші українські соціалістичні партії з’єднались, і коли на з’їзді в Стокгольмі УСРДРП входить у склад РСДРП на правах автономної секції, то це, певно, не без великих заходів Лесі та й інших членів Спілки, що, з одного боку, намагались усунути вимоги УСДРП, щоб вона була одинокою представницею соціалістичних партій на Україні, а з другого – впливають на шовіністичні російські елементи в РСДРП, що не хочуть чути про ніяке українство та, мов ті пророки самарійські, питають, «де той єрусалимський храм», і сміються з левіта, що каже: «в законі».
Вище було зазначено, що при комітеті Спілки була літературна комісія. Ця літературна комісія видала багато різних творів, між іншими видавала теж робітничий орган «Правда». Без сумніву, що Леся мусила належати до тієї літературної комісії та брати активну участь у виданнях, та й у «Правді». На жаль, брак матеріалу під руками не позволяв мені нічого певнішого, крім догадів, сказати.
Боротьба, яка почалася поміж УСРДП і Спілкою (УСДС), тією соціал-демократичною «Жирондою», та «Горою», як теж незгоди між більшовиками та меншовиками в РСДРП, визвали з-під Лесиного пера діалог «Три хвилини». Ми знаємо, як Леся ґрунтовно студіювала всі явища, як вона підходила до них з наукового боку. Мабуть, бачучи початки революції в Росії 1905 р., вона пильно студіює першу французьку революцію, а рівночасно її здоров’я таке, що не позволяє їй брати участь у боротьбі, й Леся часто мусить виїздити на чужину. Це переживання та згадана вище боротьба викликають у неї цей діалог [Ще в першій половині травня 1905 року бачимо Лесю Українку в Тифлісі (Лист до Галини Комарівні 7. V), а діалог написано в серпні того ж року «у протязі кількох днів», як читаємо в примітках (Леся Українка. «Драматичні твори». Книгоспілка. Київ. 1923. Стор. 283). Можна напевно сказати, що діалог зродивсь і виношений на Кавказі. Чи можна хоча б уже на підставі цього діалогу погодитися з думкою Ол.Дорошкевича, що каже: «Леся Українка по натурі своїй не була практичним діячем-революціонером, хоч і близько (? А. М.) стояла до марксистських гуртків; вона лише теоретично підходила до проблеми боротьби й повстання, шукаючи натхнення в історичному образі римського пролетаря-раба Спартака й гордого Прометея». «Підручник історії української літератури». Книгоспілка. Харків-Київ. 1924. Стор. 266].
І яка глибока прірва між «Горою» та «Жирондою», які два різні світи в Монтаньяра та Жирондиста, дві різні підвалини, на яких вони будують «свої світи»! Монтаньяр – матеріаліст, що вірить у живу людську силу, знає, що «сила вродить повинна силу, а примари примарами зостануться», а Жирондист – ідеаліст, що не бачить, як він своїми думками й поступком тільки потверджує правдивість Монтаньярової думки. Перший ненавидить противників за їх «великопанські мрії», другий не любить монтаньярів за їх глибоко-хамські вчинки». Монтаньяр виразно каже Жирондистові:
«Зреклися ви титулів, привілеїв
І хартій паперових лиш на те,
Щоб хартії неписані дістати,
На привілей посвітачами бути,
Героями для всіх віків потомних.
Ви Цезаря свого не пощадили,
Аби на титул Брутів заслужити
О, тії Брути! Се ж і є те кодло,
З якого Цезарі виходять потім.
Хто хоче буть республіканцем добрим,
Хай гострить меч на Брута щонайперше!»
[Підкреслення моє. А. М.].
Вже вище ми бачили, як в особі Лесі зливаються разом її політична діяльність і поетична творчість, як ця друга випливає з першої внаслідок розуміння нею мистецтва, як її діла й думки, перетворені в символ, дають нам художні твори, драматичні поеми та ліричні поезії. Іншими словами можна сказати, що Лесю як поета, а передусім як драматичного поета, виховують два чинники – події Україні та символізм у літературі. Як революціонер Леся готується й готує інших до боротьби, підлічує свої сили, зважує сили противника. Як поет-драматург має вона гарний матеріал для драми. Як марксист вона бачить ту боротьбу, бачить це російське царське правительство, що мов ахейці облягли Трою. Як поет-символіст з нахилом історика, вона творить у своїй Кассандрі трагедію цієї боротьби, малює Іліаду українського народу. Дійові особи, що там виступають, – це лише символи поодиноких груп українського народу, це тільки українські партії, що, сліпі самі, беруться вести за собою народ.
А самий перебіг революції 1905 р.! Ми не маємо ще ні стихійної сили, ні організованої свідомої маси, що могла б випасти з-за мурів і розбити це ахейське військо. Революція зачинається не від оружного повстання, а від загального страйку та демонстрацій, правда, підтриманих усюди та всіма противниками правительства. Правительство, яке не може здавити силою, вже на 4-й день страйку ніби почало здавати свої позиції, а в дійсності готує рішаючий удар, але підступний. Воно видає маніфеста, проголошує конституцію, підсуває троянцам того дерев’яного коня, що в ньому скривається вся узброєна сила, яка здавила всю революцію та зробила великі погроми. Ці дві сцени, VII й VIII, перероблені Лесею 1907 року, отже після революції, коли запанувала всюди реакція, коли вже прозріли й «сліпі, що ставили побитих біля коня на сторожі», вказують, як Леся держалася пильно дійсності, як не хотіла вона від неї відступити ні на йоту.
Незвичайне однак закінчення VIII сцени. Ця Кассандра, що вічно дивилася сталевими очима, що все боялася кінцевого висліду боротьби, в часі радости та надії інших, побачивши погроми та різню, засміялася серед пожарів страшним сміхом і сказала: «Нема руїни. Є життя». І пояснення своєї думки та цієї сцени дає нам Леся в драматичній поемі «В катакомбах». Правда, на перший погляд вигляд страшніший, коли після революції наступила реакція. Тепер уже не виглядає це на боротьбу троянців з ахейцями. Тепер знов усі революційні сили пішли в підпілля; революційна хвиля, що пронеслася по цілій країні та підняла маси й перестрашила всіх противників, зійшла, неначе християнство, в катакомби перед могутньою Римською імперією. Але ця революція не проминула даром, ця нова наука, голошена в часі революції, не пройшла безслідно. Ось у гуртку християн у катакомбах раб-неофіт. Це вже не сліпий сторож ахейського коня, не виконавець приказу партії, але раб, що покуштував заказаного яблука волі. Він тепер уже не задовольняється балачками, для нього немає значіння думка, що нібито всі рівні перед законом, що «в думці вільні, а в житті раби».
Він ставить виразно питання: «А чому ж у нас є патриції, плебеї, ну й раби?» Йому ненависні всі добродійства, усі філантропійні паліативи, усі дарунки від панів, коли «дивак-багач любить годувати усю голоту». Його серце разить украй ця підмога, для нього це тяжке лихо стати жебрущим дідом, по волі простягати руку по ласкавий хліб, отже з невільника зробитися жебраком і т.і Він бачить, що це добродійство, яке йому роблять, і дарунки, що їх йому дають, це все роблять багаті тільки для себе. Це «мило», що дає йому крамар, це тільки на те, щоб трохи обхаючить рабські злидні, аби не так уже кололи очі багатим братам.
«А то ще прийде часом брат убогий
На ту агапу раз на тиждень їсти
Та розпростре свої брудні верети
На лаві поруч білої туніки
І вишитої тоги…».
На такий дарунок відповідає він глибокою іронією й радить залишити це мило:
«Бо, може, прийдеться умити ноги
Мені для християнського братання,
То все-таки вони чистіші будуть,
Як я їх дома трошки милом змию,
Пожалую ручок патриціанських».
Він не вірить у щирість християнських панів і каже їм у вічі:
«Як би ви щиро помогти хотіли –
Он маєте на олтарі срібло
І золото – замість отих агап
Могли б рабів з неволі викупляти. –
(До патриція)
Ти, пане, міг би відпустити й дурно,
А ми б уже самі собі дістали
Одежі й хліба».
Він не може розуміти боротьби в покорі, він знає, що до цієї боротьби привела «геєна, той плач і скрегіт, що точив йому серце, мов робак», і він прийшов тут шукати «правди, волі й надії», а найшов «слова облудні і марну мрію про Небесне Царство».
«Ні, далебі, не знаю, чи не краще
Було б мені в самій геєні вічній,
Ніж у такому рабстві безнадійнім,
З якого й смерть вже визволить не може».
Тому заповідає він усім:
«А я піду за волю проти рабства,
Я виступлю за правду проти вас».
І коли вся громада рушає зі свічками в руках, а єпископ попереду, то Неофіт-раб іде сам окремо, другим переходом в інший бік.
Це пише Леся саме в часі, коли друга письменниця, таки її товаришка, згадувана не раз Старицька-Черняхівська, мріє про повну згоду та єдність цілого українського народу [Муки українського слова». Трагічний жарт. ЛНВ. XII. 1907]. У цій драмі заповідає авторка те, проти чого так боролись інші письменники та громадські діячі, цебто відокремлення пролетаріату від усіх, що признають класове суспільство, заповідає горожанську війну, у якій пролетаріат скине владу багатих над бідними, дійсно зрівняє усіх і тоді настане «громада вільна без пастиря-дозорця і без пана». Отже, Леся ясно бачить і вказує докладно причини й мету боротьби пролетаріату тоді, коли всі інші поети та громадські діячі вважали цю боротьбу незрозумінням провідників масою.
Революція дала Лесі теж матеріали для драматичної поеми «Руфін і Прісцілла». Не тільки серед різних партій, але навіть у сім’ї Косачів були різні погляди й відносини до цієї революції. Не говорячи вже про саму Лесю, що дивиться на революцію іншими очима, ніж її батьки та чоловік, бо вона бачить лише рятунок у соціальній революції, була, мабуть, різниця в поглядах батька та матері. Ця різниця підказала їй драму «Руфін і Прісцілла», в якій задумане питання про любов і волю в таких обставинах, коли чоловік не вірить в ідеали жінки, але з любові до неї приймає на себе всі муки й віддає себе на жертву. Нещасливий вислід революції, а з тим і всі наслідки невдачі, такі як деморалізація, недовір’я до керівників, незадоволення й т.і., знайшли місце в цій драмі, тим більше, що Леся писала її досить довго, по довших перервах, коли нові події давали їй матеріал до нових сцен. І так почала Леся писати цю драму ще 1906 р., а викінчила її 1909 р. Про це читаємо в увагах до IV тому ось що:
«Перша, друга і половина третьої дії драми «Руфін і Прісцілла» були написані в Києві 1906 р. [Леся в листі до матері каже, що вона почала цю драму 1907 р. «Черв. Шлях». 1923. Кн. 6-7. Ст. 193.]. Після того Леся Українка перервала роботу над цією драмою майже на цілий рік і відновила аж восени 1907 р. в Ялті… Перші дві з половиною дії «Р. і П.» написані встяж у короткий час і пізніше майже не поправлялися; останні коштували довгої праці, сполученої зі спеціальним начитуванням дотичної історичної літератури. В цій праці пройшов цілий 1908 р. в Ялті. Остаточно зредаговано «Руфіна і Прісціллу» на початку 1909-го рік в Телаві» [Увага до IV тому драматич. творів вид. Книгоспілки. Київ, 1923. Стор. 341].
Думаю, що не так студіювання дотичного матеріалу було, крім хвороби, головною причиною такої довгої перерви й так довгого писання, але ще, може, більше вичікування подій. Спеціальних студій вимагала більше перша й друга дія, й, певно, Леся не приступала до писання їх без докладного студіювання, як це вже ми знаємо з інших драм. Мій догад, здається, потверджує цей факт, що Леся написала V дію, яка не степенує, а ослабляє вражіння, як це вже зазначила була редакція «Літ.-наук. вісника», й тому Леся згодилася не друкувати його.
А ця дія відповідає дійсним відносинам у Росії й на Україні після революції.
А коли придивитися до Лесиної творчості від 1906 р. взагалі, то ми бачимо в її творах тільки зміну тактики: коли досі писала Леся свої твори з точки погляду підготовлення пролетаріату до революції, до боротьби, до нападу на ворога, то тепер з її творів, таких як «Руфін і Прісцілла», «На полі крові», «Адвокат Мартіан», «Оргія», докладно бачимо, що, вже після невдалої боротьби, ясно видко відступ. Перед нашими очима, як перед очима самої поетки, переможці й переможені, відношення останніх до перших й поміж собою й знову точка виходу – інтереси пролетаріату та становище тих, що залишилися йому вірними.
Рівночасно не забуває Леся теж і просвітньої праці. Вона хоче використати й легальні засоби праці та з захопленням працює у «Просвіті». Не кажучи вже про організаційну та літературну працю, вона робила саму чорну роботу, збирала книжки, упорядковувала бібліотеку і т.і. І лише «вириваючи хвилинки», пише вона всякі речі до друку [Старицька-Черняхівська. «Хвил. життя Л.Укр.». ЛНВ. 1913. Х. Ст.21].
1907 р. зайшли великі зміни як у приватному Лесиному житті, так і в її громадській роботі. З 1907 р. збільшується реакція в Росії й на Україні. Робітничий рух почав під впливом цієї реакції занепадати, він почав знову замикатись у гуртки. Під впливом цієї реакції Спілка мусила припинити свою діяльність, тим більше, що багато її членів перейшло до УСРДРП. Але не тільки реакція та розпущення організації були причиною залишення Лесею громадської праці. Ще важнішою причиною був виїзд з України на постійне життя на чужині, що знову було зв’язане з її станом здоров’я, а, може, ще більше зі станом здоров’я її чоловіка.
Влітку 1907 року вона одружилася з К.Квіткою, й це одруження мало, на мою думку, великі наслідки так для неї самої, як і для її поетичної творчості. Одружилася вона для того, щоб, як сама каже, «ніхто не противився нашим планам взаємної помочі й спільного життя. Ми вже стілько лиха пережили і перебороли спільно, що надалі не можемо уявити собі життя нарізно» [Лист до Сидоренкової 21-Х-1907]. Опісля взаємна допомога стала темою її оповідання «Розмова», вона є драмою в житті героїні. Знаменита актриса розійшлася зі своїм «несуженим» тільки через те, що не хотіла бути «жінкою свого мужа», як теж і він не хотів бути мужем «цариці». Дуже багато рис актриси нагадує нам саму Лесю, й тому, може, не без причини написала вона оповідання саме тоді, коли вона зажила новим життям, коли життя вимагало від Лесі піднімати такі питання. У цілому оповіданні, як і в інших творах, з того часу маємо мотив давньої любови. Цей мотив є теж підставою діалогу «Айша та Мохаммед», що його написала Леся швидко після згаданого оповідання 1908 р., він є й у поемі «Ізольда Білорука».
Але з подружжям зв’язаний ще один мотив у її творчості. Це мотив волі.
Правда, цей мотив є в усіх Лесиних творах, але після 1907 р. набирає іншого характеру. До тепер ця воля мала більше політичний («Вавилонський полон», «На руїнах»), соціальний («В катакомбах»), національний характер («В дому роботи, в країні неволі»), відтепер буде більше підкреслена особиста воля, що давніше носила епізодичний («У пущі»), а може навіть і мимовільний характер («Кассандра»). І це не дивно. По-перше, Леся відривається від громадського життя. По-друге, взагалі життя на чужині, між чужими людьми, що знають тільки свою мову, змушувало їх жити відлюдно.
«Люди грузини-кахетинці привітні й ґречні, та рідко приходиться з ними як слід розговоритись, бо здебільшого вони тільки свою рідну мову знають, – жаліється Леся в листі до товаришки. – Ми мало з ким знайомі, живемо більше самі з собою та з своєю бідою» [Лист до Гал. Комарівни 10-III-1909.].
Таке життя не раз насувало їй думки, що їх Леся вкладає в уста Валента й Аврелії, дітей адвоката Мартіана, й могло дати їй яскравий образ їхнього переживання здалека від життя в присутності німого раба Міма та воротаря-германця.
По-третє, після одруження Леся пережила такі почування, які досі були їй чужими, а ми вже вище не раз згадували, що Леся писала лише те, що вона сама пережила.
«Що до мене, – пише вона в листі з 1907 р., – то я ні на один день не зважилась би покинути К. [цебто свого чоловіка. – А. М.]; я не люблю навіть, як він іде куди хоч на годину без мене, бо все мені здається, що йому ще лихо може трапитись. Ти не думай, що се я з яких інших причин так стісняю його, ні, як він видужає зовсім, то буде зовсім вільний, але він, здається, не дуже тужить по тій «волі» [Лесині турботи про його здоров’я видко теж із листів до матері. «Черв. шлях», 1923. Кн. 6-7].
Далі не тільки через своє власне здоров’я, але ще більше через здоров’я свого чоловіка кидає Леся зовсім Україну, виїздить у Крим на постійне життя, а потім на Кавказ, де чоловік дістає посаду. Особливо можна це сказати про виїзд на Кавказ у зимі 1908 р., після того як у чоловіка був «сильний рецидив слабості» [Лист до Галини Комарівни 10-III-1909.]. Немає найменшого сумніву, що не такий легкий був виїзд і розлука з усім для Лесі, що так жила громадським життям, що ціле своє життя, наскільки позволяло їй здоров’я, а радше наперекір йому, присвятила громадській праці, знаючи, як потрібна вона та як мало свідомих робітників. А тепер, коли ще більше потрібна праця, вона мусить кидати її й рідну країну. Не дурно підкреслює вона в наголовку драматичної поеми «Йоганна, жінка Хусова», що її Леся написала після переїзду з чоловіком на Кавказ, де він дістав посаду. Отже при кінці літа 1907 р. переїздить Леся до Криму. Серпень і вересень перебуває вона в Балаклаві, між Ялтою та Севастополем, а потім переїздить у саму Ялту на довший час. Про це довідуємося з її листа до Маргарити Сидоренкової з того-таки року, писаного вже в Ялті.
«Як бачиш, ми тепер в Ялті, се вже на всю зиму, а краще сказати на неозначений час, бо нам обом краще не спішитися з Криму… Найняли ми собі домівку вже на рік, і оце саме тепер іде клопіт з купуванням посуду, найманням служниці і т.і. Морока чимала, хоча я тепер уже звикла до всякої мороки і рада, що на сей раз вона хоч без лиха відбувається. Настрій у мене настільки добрий, що я навіть в інтервалах драматичні поеми пишу, значить, все в порядку» [Лист з 21-Х-1907].
Сьогодні ми вже знаємо, що саме писала Леся в Ялті. Перш за все Леся викінчує драми, що їх давно розпочала. Передусім закінчує драму «У пущі», якої першу та третю дію й частину другої написала ще року 1898. З того часу аж до серпня 1907 року Леся над цією драматичною поемою не працювала. В серпні й вересні 1907 року в Балаклаві (південний берег Криму, недалеко від Севастополя) Леся скінчила цю річ, написавши сцену суду до другої дії та зредагувавши написане давніше.
«Під впливом «осаждающих» мене просьб від усяких редакторів збірників (очевидно, мода на альманахи вернулася), – пише вона в листі до матері дня 10-IX-1907 [Уваги до IV т. Л. У. «Драм. твори», Книгоспілка. Київ, 1923], – я заходилась кінчати не тільки ту драму, що сей рік почата («Руфін і Прісцілла»), але й давно почату та відложену в довгий ящик драму про скульптора серед пуритан і взялась до неї дуже ретельно, бо щось мені чується, що як не скінчу тепер, то так вона й залишиться, а мені її шкода – es liegt mir doch etwas daran. Тілько оце на скілько день зважила зробити перерив, бо почала було перетомлюватись, а там знов приймусь. Тут час і обставини дуже сприяють такій роботі» [«Черв. шлях», 1923. Кн. 6-7. Стор. 193] і т.д.
Тут серед гарної природи, але далеко від дійсного життя, як розуміла його Леся, отже «у пущі», вона знайшла тільки потвердження своїх думок і під свіжим вражінням свого виїзду легко пише другу сцену, сцену суду. По викінченні цієї драми береться вона восени 1907 р. в Ялті за писання другої, розпочатої ще в Києві в 1906 р., драми «Руфін і Прісцілла», пише діалоги «Айша та Мохаммед» і згадане вище оповідання «Розмова» [«Черв. Шлях», 1923. Кн. 6-7. Стор. 193]. Але здоров’я, яке, як каже Леся, ніколи не було «ідеальне», та все-таки покращало було настільки, що вона могла про себе сказати: «В цілому живеться мені краще, ніж було коли-небудь, відколи ти мене знаєш» [Лист з 12-Х-1907], – мабуть, погіршалось або Леся задумала цілковито підлічитися.
Тому вирушила вона до Берліна, маючи надію на радикальну операцію. Ізраелі, берлінський професор-спеціаліст, сказав їй, що операції не можна робити, й радив їй їхати до Єгипту. Одначе Леся не послухала й не виїхала на зиму до Єгипту, а переїхала на Кавказ і дорого заплатила за свій непослух, бо дуже хворіла:
«Я сеї зими взагалі мало писала, – пише вона в листі, – бо відбувала клопіт переїздів, а, крім того, слабувала гірше, ніж торік – се, видно, кара мені за те, що я не поїхала в Єгипет, як радив мені в Берліні проф. Ізраелі. І тепер під вражіннями трудно пережитої зими (та й тепер не можу сказати, щоб мені було добре) я вже наважилась на ту зиму їхати в Єгипет, коли миша голови не відкусить» [Лист до Галини Комарівни 10-02-1909 (Телав).].
Та не тільки до Єгипту, але й на Кавказ Леся не поїхала відразу. Після поїздки до Берліна приїхала вона до Києва. Мабуть, приїхала вона не тільки тому, щоб попрощатися з ріднею перед виїздом на Кавказ, але, що важніше, щоб власними очима приглянутися до життя та й до подій. Потрібне було їй це не тільки тому, що вона все цікавилася громадським життям та літературними справами, але й безпосередньо для її драматичної поеми «Руфін і Прісцілла», над якою саме тоді працювала та до якої прикладала сама велику вагу. Пізніш оповідала вона Старицькій-Черняхівській, як турбувалася вона перед операцією, що її задумала відбути в Берліні, за цю драму, що вмре й не скінчить її та не скаже людям того, що вона хотіла в ній сказати.
«А потім, my dearest friend, – додала вона з усмішкою, – побачила я, що, як кажуть у нас, прийшов Прокіп – кипить окріп, пішов Прокіп – кипить окріп, і без Прокопа кипить окріп» [«Хвил. життя Л.У.» ЛНВ. 1913. X. Стор. 30].
Ці останні, слова, ця приповідка вказує найкраще, як знову ця драма зв’язана з життям, з подіями на Україні після революції, як вона є лише символом того, що тоді діялось. А події були дуже сумні. Контрреволюція збирала свої тріумфи. Партії складали вину одна на другу за невдачу революції, багато мусило бути невдоволення, недовір’я. Появилися не тільки Парвуси та Нартали, але ще в більшій мірі Юди. «В часі всенародного руху були такі, що простягнули руки до українства, але негайно взяли їх назад, коли показалося, що на українській хвилі не випливеш до почестей, заробітків, не зробиш кар’єри, і вони швиденько повернули кругом направо чи наліво, старанно замівши за собою сліди такого нерозважного «увлечения», – каже в одному місці Михайло Грушевський. Та не тільки так було з українством, взагалі було так з тими, що на хвилю «захопились» революційним рухом, а потім зробилися донощиками, а то й запроданцями інтересів революції, коли побачили, що революція не дає їм нічого, навпаки, позбавляє їх власних користей. Це дало Лесі тему до драми «На полі крові», написаної, правда, на Кавказі, в Телаві (центр і давня столиця Кахетії), але під свіжим вражінням, що його винесла Леся з України.
Бо хто ж такий Юда, яке його соціальне становище, яка його психологія, його світогляд, чому він пристає до нової науки та які причини, що він зраджує її та її пророка?
Юда – це «отецький син, ще й одинак, що мав спадок від батька. Була в нього нива добра, виноград, садок і дім». А хто ж такий Христос, пророк нової науки? Запитання й відповідь дає Юда ось які:
«Хто він був? Син теслі. Що він мав?
Нічого зроду. Хто такі всі ті,
Що з ним ходили? Все рибалки більше.
їм що, які маєтки їм потрібні?
Вода – маєток Божий – всім дається,
Аби натрапив де – закинув ятір,
Та вже й готова їжа. Був там митар
Посеред них. Так що ж, не все одно
На митниці сидіти чи ходити
За хлібом жебраним? – однака честь!
Мені ж таки було про що подумать».
І коли Христос казав йому роздати весь свій достаток бідним, то Юда «мовчки від нього відступив. Тяжким здалося йому це слово». Правда, нарешті пристає він до нової громади й роздає своє майно, але тільки тому, що завжди йому марилась – то райська брама, то золотий престол, а на престолі Месія, завжди сподівався царства й бачив себе на першому місці побіч престолу, тому, що «бачив щастя та радість усіх, які слуговують [яка психологія та яке розуміння. – А. М] новому цареві й заздрив їм».
Але тому, що він увіходить до цього товариства зовсім з іншою метою, ніж воно собі поставило, тому, що він не має розуміння того товариства та світогляду його членів, а до всього підходить по-своєму, то й зрозумів Христа як того, що хоче сам панувати, що робить усе для себе і т.і. Не дивниця, що кожне слово пророка, звернене проти тих, що мали такі самі погляди, як Юда, він бере на себе. Який же мусів бути кінець? Відповідь дає Юда ясну:
«І я ж поки ще Царства сподівався,
Все залюбки терпів, а потім мусів
Терпіти й без надії – де б я дівся?
Хоч день і ніч я голову сушив,
Як вирватися з того царства глуму,
Де не мені народи слугували,
А я служив відметам всіх народів.
. . . . . . . . . . . . . . . . . . . . . . . . . . . . . .
Хіба ж не мав я права знов зміняти
Його [цебто Христа. – А. М] на те добро, що я втеряв
З його причини?»
І дійсно, продає Юда вчителя за ту ціну, яку можна було одержати, та купує собі знову хоча частину майна. Ніхто й інший, як ці самі зрадники революції й донощики, були причиною, що за надрукування цієї п’єси в «Літературно-Науковому Віснику» позивають редактора того журналу й конфіскують книжку ЛНВ. Правда, редакцію віддано під суд по статті 73, пункт 3, цебто за «возложение хулы славимого в единосущной Троице Бога, на Пречистую владычицу нашую Богородицу и Приснодеву Марию, на бесплотные Силы Небесные или на Святых Угодников Божиих» [Мих. Грушевський. «На укр. теми. Іще про наше культурне життя». ЛНВ. 1911. Кн. II. Ст. 392], але з певністю можна сказати, що мотивом було іменно підкреслення зради Юди, що для власної користі продає Христа, як ці, що продали революцію й українство.
А переслідування та кари на революціонерів, а ще в більшій мірі на українство, доходило свого вершка. Всі, що ненавиділи українців, підсували їм всякі провини й домагання на них кари. Це всі ті гетери, вояки, матрони і т.і., що вимагають від суду кари на перших християн, що жадають, щоб їх «убити» «розірвати», «розп’ясти», що «кричать»: «До звірів! На кострища! Миттю! Зараз!». Під таким вражінням викінчувала поетка та редагувала остаточно свою драматичну поему «Руфін і Прісцілла» взимку 1908 і на початку 1909 р. в Телаві і відтіля посилає рукописи до редакції ЛНВ.
Переїзди, з якими злучені були різні клопоти та метушня, ще гірше підривали Лесине здоров’я. А клопотів було не мало.
«Живемо ми тута, – пише вона в листі, – трохи більш як два місяці, а вже дві кватирі перемінили. Тут таки трудненько врядитись скілько-небудь «по-європейськи», – бо тут таки не дармо Азія. «Проза життя» тут здобувається тяжко, зате поезію і здобувати не треба, сама оточує навколо» [Лист 10-02-1909. Телав]…
Не було вже майже ліків, щоб полегшити її хворобу, й лікарі не приписували ніяких ліків. Про це пише вона в листі так:
«Що до мене, то і тутешній лікар так, як Ізраелі, не квапиться приступатись до мене з туберкуліном і взагалі воліє мене ніяк не зачіпати, бо людей з такою «рідкою» слабістю, як у мене, – він сам признається, – бачив тілько двох за весь свій вік – і не знає, як з такими обходитися. Тим часом се шкода, що нема хоч яких паліативів, бо досить мене мучать всякі болі в поражених місцях і те, що раз-у-раз нудить (сього торік не було), але видко, окрім Єгипта, нема мені лікарства, бо приписаного мені іхтіолу не приймає мій організм, а від сироліну виразних наслідків не бачу. Через те я все марю про Єгипет» [Ibidem].
І відтепер зачнеться дійсна боротьба зі смертю, улітку на Кавказі, взимку в Єгипті, відтепер доведеться їй «перелітати тільки понад чужими морями»… «Та вже, видко, мені на роду написано бути такою princesse Lointaine, пожила в Азії, поживу ще й в Африці, а там… отак все посуватимусь далі та далі та й зникну, обернуся в легенду… Хіба ж це не гарно?» – потішає себе авторка «Боярині» в тому ж таки листі. Але хоч як не потішала Леся себе й інших, що це гарно, все ж таки життя на чужині їй докучало. «Мучить дуже так далеко жити від свого краю та від родини, звістки про папіну слабість просто вбивали мене», – пише вона коротко в листі кілька рядків перед тим. За це гарний і довгий малюнок муки й туги та нудів за рідним краєм дає нам у драматичній поемі «Бояриня».
Мабуть, хвиля сильно пережитої туги підказала їй цю тему, а вражіння такої туги позволяють їй написати цю драму на протязі трьох днів і підкреслити діагноз хвороби: «Ваша пані занудилась по ріднім краю – се є також слабість»… «Коли б її повезти на Вкраїну, то може б ще й одужала»… «Не кожне привикає до чужини… Котре привикне, а котре то й ні». Ті слова треба віднести до самої Лесі, що 1913 р. пише: «На Кавказ уже либонь не поїду, бо, здається, всі перекочуємо незабаром на Україну, то зустрінемося, певне, у Лілі. Коли б уже дав Біг, а то увірилась уже мені ота «Крымско-Кавказская линия» та взагалі доволі з нас тої Азії» [Лист з 8-IV-1913 до Гал. Комарівни.].
Одиноким рятунком у Лесиній хворобі був Єгипет, і тому вона заздалегідь марить про нього.
«Через те я все марю про Єгипет, – хоч то ще річ далека (на весну ж туди не їдуть, а літом там, кажуть, витримати не можна), але вже збираю відомості про нього. Оце виписую собі Бедекера (Guide d’Egypte), а, крім того, хотіла б я ще й через людей допитатись, де і як там саме живуть і лічаться хворі люде… Мені вже хочеться скоріш мати відомості про Єгипет, щоб мати виразне поняття, коли й з якими засобами треба туди збиратися, так мені наче було б легше жити (се, може, просто каприз хворої)» [Лист з 10-03-1909.].
Та Леся не тільки збирає відомості. Ні. Вона студіює Єгипет, його культуру. Вона студіює Wiedemann’a: «Die Unterhaltungsliteratur der alten Aegypter», і наслідкам цих студій була коротка стаття й переклади, зглядно переспіви ліричних пісень давнього Єгипту, що їх перекладав Відеман прозою на німецьку мову [Див. ЛНВ. 1910. IX. Тепер у II томі видання Книгоспілки. «Поеми й переклади». Харків-Київ. 1924]. Її поетичне чуття та докладне знання української народної словесності позволяє їй сперечатися з ученим єгиптологом і доказувати проти його думки, що згадані пісні є народні твори, а не виривки з так званого красного письменства, як думає німецький учений.
Сама подорож до Єгипту була не раз дуже тяжка, особливо подорож 1911 року. Вражіння й опис її маємо ми в чудових ліричних піснях, написаних таки в дорозі або безпосередньо після неї.
«Від’їздила Леся зовсім слабою. Довелося їхати на якомусь італійському пароплаві, негаразд і пристосованому до пасажирських подорожей. Навіть опалення порядного на ньому не було. Через день подорожі – зірвався страшенний сніговий шторм на морі. Корабель, на якому їхала Леся, кидало й шпурляло як тріску, і кілька день носився він обліплений льодом і снігом, як привид, не знаючи, куди жене його буря між хвиль і завірюхи. Оповідаючи про ту подорож, Леся казала: «се було щось таке неможливе, що я бажала всім серцем, щоб корабель розбився і разом пірнув на дно» [ЛНВ. 1913. X. Ст. 27].
Останній раз 1912 р. їхала Леся до Єгипту під час Балканської війни, й їзда морем, де саме відбувався осередок воєнних подій, де можна було натрапити на міну, була теж дуже небезпечна. «Та краще ж наскочити на міну, ніж давати себе бацилам доїдати», – казала Леся.
Поняття про це життя дають нам відомості, що їх маємо в листах, написаних із Єгипту [Листи до матері в «Черв. шляху» і недруковані до Галини Комарівни з 1913 р.]. На щастя, маємо листи майже за всі часи її перебування в Африці й можемо виробити собі поняття про її життя. Правда, воно не буде чимсь визначатись, особливо, коли візьмемо на увагу стан її здоров’я, та й майже нічим воно не різниться в 1910-й у 1913 р., хіба що в часі першого перебування її здоров’я ще не було таке виснажене й тому могла вона більше працювати. Зовсім природна річ, що дорога мучила її дуже й треба було їй довго відпочивати після неї.
«Я так вимучилась була, і хворобою, й тяжкою та прикрою дорогою (пише вона до Старицької-Черняхівської), що ледве тепер як слід до пам’яті прихожу, нирки вже встигли трохи поправитись, але загальний стан організму ніяк не поправляється, невважаючи на важкі особливі заходи, я навіть схудла вся. Не роблю нічого, все тільки збираюсь робити» [ЛНВ. 1913. X. Ст. 27.].
Так само мусила вона загодя думати про поворіт, набирати сили на дорогу та придбати взагалі здоров’я.
«Починаю вже думати про поворіт додому, – пише вона в листі більше як місяць перед своїм виїздом, – та раніш великоднього або й провідного тижня навряд чи виберусь, бо в марті ще не сподіваюся такої погоди, якої мені треба, щоб краще склеїтись перед виїздом, а в квітні треба хоч тижнів зо два як слід попектися, то може що й вийде з мене» [Недрук. лист до Гал. Комар. 9-III-1913].
Про саме життя пише ось що:
«…Живу собі так наполовину, нікуди не хожу й не їзжу, й не хочеться мені нікуди, та, правда, і лікар забороняє рипатись, робота так іде, як і не йде, – пишу переважно листи, та й то як напишу бува довгий, то три дні голова болить. Крім листів, тілько дві невеличкі речі написала, а то все лінуюся і навіть давнішого ніяк не спроможусь виправити та переписати, хоч і слід би. Може, тут заважає трохи й дурний курортний спосіб життя: треба ж якомога більше на дворі сидіти, а на дворі, де тілько є вигідний для мене куток, то він якраз і для інших вигідний, а в компанії яке вже там писання, зараз розпитування, теревені всякі, приходять араби з усяким крамом, торг, навколо галас…
А тут тобі якісь мавпи танцюють на паркані під дудку, або якась берберинка «танець живота» танцює (бачити його не можу), або старець-дервіш головою мотає, душу з тебе вимотує (хотячи власне вимотати «бакшиш – п’ятака») і отакі «орієнтальні вражіння» снують доти, поки не плюнеш, кинеш перо і починаєш якісь дурниці базікати з кимсь із сусідів. З одчаю я почала вчитися іспанської мови, самоучитель звісно» [Лист до Гал. Комар. 9-03-1913 і «Червоний Шлях», 1933. Кн. 6-7. Стор. 195].
Додаймо до цього ще 4-6 годин на лекції, що їх давала Леся для заробітку, на переклади торгових контрактів, які давали їй мільйонери, й будемо мати приблизно її життя в Єгипті та причини, чому відносно дуже мало творів написала Леся в країні афри та хамсину. Годиться підкреслити характеристичну Лесину рису, а, певне, з тим і душевні її переживання. Батьки Лесині були люди заможні й давали їй гроші на все, тим більше, що її здоров’я не позволяло їй самій заробляти. Але Леся не хоче брати від них грошей і бере тільки з конечності. Живе вона незвичайно скромно та старається все сама якось заробити, шукає «подсобного заработка», як каже вона ще в листі з 1903 р., і дуже часто терпить грошовий голод. Іншим разом із вишуканням праці «обов’язкової», цебто такої, що дала б їй змогу жити, Леся зв’язує своє життя в такій місцевості, що більше підходила б для її здоров’я. Про це пише вона знову до Галини Комарівни:
«А тут ще в мене такий план – я прошу у тебе в тім поради: – мені обридло курортне життя, хочеться жити і працювати нормально і не на чужині (вона вже мені увірилась, хоч вона і гарна), але я боюся перейти одразу після італіянської на київську зиму, і спадає мені на думку, чи не прожити мені будучу зиму в Одесі. Я ще не писала про це додому, поговорю вже сама, як приїду, бо ще є час, але я хотіла б вияснити собі заздалегідь, чи є які шанси на те, що я і в Одесі не буду в становищі такому, як тут, себто що там нічого не зароблю на місці, а мусітиму шукати заробітку десь по редакціях за тридев’ять земель. Ти краще знаєш Одесу і її умови, то може ти мені скажеш, чи може там знайти літературний, педагогічний чи так який конторщицький, кореспондентський (у торгових фірм, наприклад) заробіток, людина без диплома, але тямуща в чужих мовах (настілько, що може писати по-французьки, німецьки, італіянськи, і англійськи) і взагалі такого типу, як я.
Якби я мала якісь вигляди на такий заробіток, я б серйозніше зайнялась переведенням в діло моєї думки (прожити зиму в Одесі) і постаралась би помирити з нею моїх рідних. Я думаю, що вони спочатку будуть против і прийдеться багато поагітувати, але я як матиму під собою якийсь «ґрунт», то моя красномовність буде енергічнішою. Я думаю, що безділля гірше томить і мучить людські нерви, ніж, навіть, надмірна робота, бо в роботі принаймні нема часу думати про їх. Між іншим через те і сама хочу роботи «обов’язкової» (необов’язкова у мене завжди є, і вона мене дуже рятує, тілько я думаю, що обов’язкова порятує ліпше» [Лист 6-III-1903 р.].
Для заробітку вона теж пише статті, дає лекції, переклади й т.і. Тому вона в Єгипті ще 1913 р., отже в часі, коли її життя висить на волосочку, вчить якогось хлопця французької мови [Лист 9-03-1913.]. Коли ж їй лишалася яка вільна хвилина, то вона використовувала її на читання книжок і журналів, особливо, коли мусила сидіти на дворі й не могла писати. Для цього читання брала Леся з собою книжки та журнали, хоча це приносило їй багато клопоту. Щоб його позбутися, пересилає вона книжки на адресу Гал. Комарівни й пише в цій справі так:
«Я маю, Галюнько, до тебе прохання. Чи позволиш послати на адресу трохи книжок та паперів звичайною бандеролею. В них нема нічого особливого, переважно старі журнали тощо, але мені не хочеться їх везти в багажі, щоб не удовжувати переглядання речей на таможні, нехай собі переглядають на пошті; а то на таможні я ж мусітиму стояти при тому, а мені кожна зайва хвилина стояння тяжка» [Лист 9-III-1913].
З листів до матері ми можемо бачити, що Леся брала з собою й українські журнали, особливо «Літер.-Наук. Вісник» та газети «Раду», «Рідний край». Вона пильно стежила за життям на Україні, й тому для неї дорога кожна книжка ЛНВ, де вона могла мати по можливості точний огляд цього життя. В листі з дня 12-III-1912 р. дякує матері за переслану статтю Гехтера й не скриває, що їй ці речі інтересні [«Черв. шл.», 1923. Кн. 8. Ст. 245]. Певне, тут іде мова про огляд українського життя 1911 р., що в нім автор намагався змалювати це життя з усіх боків – соціально-економічного, політичного, культурного [ЛНВ. 1912. Кн. І, II]. Такі статті потрібні їй до творчості, бо каже вона: «хоч я уміла і «в пустині» бути «гласом вопіющим», але все ж цікаво, як той глас може відбиватися не в пустині» [«Черв. шл.» 1923. Кн. 8. Ст. 245].
Про всякі події довідується Леся теж від матері, що не забуває ніколи їй про все донести. Взагалі мати лишалася до Лесиної смерти найближчою людиною для неї. Вона полагоджує всі її справи, навіть авторські. Леся дуже часто здається на літературний смак своєї матері, хоча це не значить, щоб вона йшла за материними вказівками. Навпаки, її муза йде зовсім іншим шляхом, що відповідає її світоглядові та її розумінню мистецтва. Мабуть, під вражінням різних пропозицій матері щодо її творів пише Леся «Музині химери», тему, що муза ніколи не хоче робити того, що «мусить», а тільки те, що забагнеться» [Ibid. Стор. 242.]. Читання книжок було Лесі необхідне, щоб не думати про свою слабість, про «своє виснаження», про високу температуру та й інші симптоми, що пригнітають інтелект.
Але таке читання могло тільки розбурхувати її й так буйну фантазію та приносити нові думки, нові образи, що не давали їй спати, що мучили, як нова недуга… «Оттоді вже приходить демон, лютіший над усі недуги, і наказує мені писати, а потім я знова лежу zusammengeklappt, як порожня торбина. Отак я писала «Лісову пісню» і все, що писала останнього року» [ЛНВ. 1923. X. Стор. 9]. А думок у неї непереможна сила. Поезія та життя, погоня за красою, мрія та дійсність, ідея й реальне життя, поезія як творчий елемент, роздвоєна психологія сучасної культурної людини, боротьба старих і нових форм життя, питання рівності та свобідної любові й т.і., а особливо її idée fixe, цебто питання волі в найрізнородніших відтінках, це ті думки, що її гальванізували, це ті ідеї, що створювали перед нею різні образи, які не давали їй спати й просилися на папір, але яких вона не могла здійснити в Єгипті через згадані вище причини й відкладала їх до приїзду на Кавказ.
Лесин чоловік готував ще з 1907 р. до друку музично-етнографічні твори [«Черв. шлях». 1923. Кн. 6-7. Ст. 193. Кн. 8. Стор. 243. Видані 1917-18, див. вище] й особливо пильно заходився біля видання збірника народних пісень волинських, записаних із уст Лесі. Це збирання та записування пісень, а, крім того, й кавказька природа з її лісами та замками, напроваджували Лесю на згадки з дитячих літ, переносили її на Волинь, ставили перед очі образи життя поліщуків, їх вірування, їх забобони, їхню поезію на лоні природи, з якою поліщук жив нерозривно. Ці образи лягли в основу її чудової драми-феєрії «Лісова пісня». Про це пише вона до матері ось як:
«Мені здається, що я просто згадала наші ліси та затужила за ними. А то ще я й здавна тую мавку «в умі держала», ще аж із того часу, як ти в Жабориці мені щось про мавок розказувала, як ми йшли якимсь лісом з маленькими, але дуже рясними деревами. Потім я, в Колодяжному, в місячну ніч бігала самотою в ліс (ви того ніхто не знали) і там ждала, щоб мені привиділася мавка. І над Нечімним вона мені мріла, як ми там ночували – пам’ятаєш – у дядька Лева Скулинського… Видко, вже треба було мені її колись написати, а тепер чомусь прийшов «слушний час» – я й сама не збагну чому. Зчарував мене сей образ на весь вік» [«Червон. шлях». 1923. 8. Стор. 241].
У цій драмі злучена романтика з реальними сценами, поезія з життям, мрія з дійсністю, взагалі знайдемо в ній зачеплені всі питання, про які ми вище згадали, що так займали сучасних письменників і критиків. Яскраво змальована й підкреслена в «Лісовій Пісні» думка, що її зазначила поетка в давнішій драмі «У пущі», як це було згадано вище, а іменно, що
«Життя і мрія в згоді не бувають
І вічно борються, хоч миру прагнуть.
А в скутку боротьби життя минає,
А мрія зостається».
І знову в цій драмі глибокі ідеї, виражені в художній формі, справжня поезія й глибока думка, чудова форма й багатий зміст, всі вимоги художньої техніки й питання, що захоплюють висококультурну людину і т.д.
Виказавши волю, свободу й закономірність у природі й неможливість цієї волі при тяжких буденних злиднях у людей, коли чоловік змушений думати про життя, про хліб насущний, переходить Леся в драматичній поемі «Адвокат Мартіан» до волі чоловіка, батька сім’ї, громадянина, при ненормальних політичних умовинах. При таких умовинах, де нема політичної та соціальної волі, не можна говорити про волю взагалі. І політичний діяч при ненормальних умовинах мусить бути сам, коли не хоче попадати в конфлікти.
«…Таким, як я,
Не можна мати кревної родини,
Не можна й другом називати нікого», –
каже адвокат Мартіан, що як християнин, який мусить зі своїм християнством критися перед властями, стратив через свою громадську працю, через оборону християн, свою жінку й дітей і свою небогу, що для добра громади не смів схоронити перед властями палкого християнина Ардента, якого був опікуном і т.і.
Ще краще виказана неможливість волі при класовім устрою в драматичній поемі «Камінний господар». Неможливо говорити про волю тим, що стоять на чолі класового суспільства. Господар, власник, пан мусить бути, мусить стати камінним. Дон Жуан, лицар усякої волі, може ним бути тільки поза тією громадою, що викидає його з-поміж себе, й, живучи на самоті й ховаючись, він почуває себе вільним і незалежним.
«…Той тільки вільний від громадських пут,
Кого громада кине геть од себе…», –
каже він у одному місці. Через своє вигнання та блуканину він пізнає красу інших країн і робиться людиною всесвіту. Але любов його до Донни Анни, нібито гордого, вільного духа, а в суті речі до гордої представниці влади, робить його командором, паном, господарем, а разом із тим камінним. Пишучи цю драму, Леся пише в листі:
«Як ви зразу ж побачите по списку діячів, єсть се не більше не менше, як українська версія світової теми про Дон-Жуана. «До чего дерзость хохлацкая доходит», – скаже Струве і вся чесна компанія наших «старших братів». Що се є справді дерзость з мого боку, се я й сама тямлю, але вже, певне, «то в высшем суждено совете», щоб я mit Todesverachtung кидалася в дебрі всесвітніх тем (як, наприклад, з Кассандрою своєю), куди земляки мої, за виїмком двох-трьох одважних, воліють не вступати»…
Може, не випадкові в Лесі ця згадка про Струве при писанні Дон-Жуана й натяк на Кассандру. Іменно на цій останній поемі ми виказали, як точно передані в ній події в Росії й на Україні. І драму «Камінний господар» з усесвітньою темою, як і всі попередні аж до драми «Адвокат Мартіан» включно, можна краще зрозуміти на тлі дійсних подій. Бо й сам Струве з лицаря волі переходить у камінного господаря. Ще 1898 р. пише він маніфест російської соціал-демократичної партії, пізніше переходить на бік лівих лібералів і стає редактором ліберально-конституційного органу, а в кінці стає типічним буржуазним російським імперіалістом і кричить про «вільну» державу [М.Порш. «Струве в укр. справі». ЛНВ. 1912. V. Стор. 325]. А вже дійсно міг Струве й уся його чесна компанія говорити про «дерзость», бо іменно його й компанію мала на думці Леся, пишучи свою драматичну поему «Оргія».
«Велика Росія» потрібна, писав і кричав за Столипіним Струве, а з тим у парі все друге: й велика одна нація, й одна культура, й «ідейна боротьба» з українською культурою та з тенденціями «до культурного партикуляризму», що відкидає загальноросійську культуру, відкидає її орган і символ – загальноросійську мову та змагається краєве українське поставити в один ряд, на один щабель з національною стихією, котра по «його глибокому переконанню, в єдиній Росії повинна бути з цього погляду єдиною» [М.Порш, op. cit. Стор. 325. «Русская Мысль», 1912. 1.].
І ця ідейна боротьба з українською культурою почалася надобре. Дійшло знову до того, що правіші круги, оці прокуратори, як-от Меншиков, вважали за гріхи проти національного курсу й небезпеку для Росії дозвіл українських книг, українських вистав, панахиди по Шевченкові й навіть поставлення пам’ятника Богданові Хмельницькому [Мих. Грушевський. «На українські теми. Фабрикація сепаратизму». 1911. Ч. 4. ЛНВ. 1912. І.]. «Жарт жартом, а Римові з такого дилетантства все ж може вийти шкода, – каже прокуратор в «Оргії», як Меншиков у «Новому времени» [«Национальная трещина». «Новое Время», 1911. № 12839]. Посипалися різні доноси на сепаратизм, на мазепинство, «на відділення корінфської республіки од Риму», як каже Леся в «Оргії». Розуміється, в такі часи находиться багато малодушних, що з переляку покидають працю для культури, а ще більш находиться таких типів, яких малює нам Леся, як-от співець Хілон, скульптор Федон і Антеєва жінка, танцівниця Неріса, що свідомо, може, після деякого вагання й душевної боротьби, йдуть на підмогу чужій, пануючій і панській культурі. Одного вабить там перспектива широкої слави та багатого незалежного життя, йому мариться місце в громаді, що відповідало б його кебеті, другого лякає думка, що він «увесь вік буде сидіти без хліба й без слави» і т.і.
«Я можу стати ритором в тій школі,
А згодом в академії де-небудь.
Або поїду в Рим. Там дуже добре
Ведеться вихованцям Мецената,
Бо рід його там досі має силу…», –
мріє молодий співець Хілон, учень Антея. А скульптор Федон продав свою статую богині Терпсіхори Меценатові, бо… «там цінять генія, там дарують славу, а… хто слави не бажає, той не еллін». – «Корінф же оцінить свого співця тоді, коли втеряє», – каже Неріса.
Зовсім протилежні їм типи – це Антей та його сестра Евфрозіна. «Спів, музика й слово – мій заробіток, – каже Антей, але й додає, –
…Та хист мій я-таки ціную вище,
Ніж тії гроші, що приходять з нього»
[В листі до матері пише Леся: «Звісно, якби я вміла продавати не так рукописи, як «вдохновенье», то може б і досі з самих авторських забагатіла, та коли ж я маю таку прокляту натуру, що замість «хлебных пьес» з серця вирощую якісь лісові, мовляла ти, «квітки», а з квіток же, відомо, хліба не їсти…». «Черв. Шлях», 1923. VIII. Стор. 245].
А сестра Евфрозіна, що не боїться навіть утратити особисте щастя, тільки щоб своєю працею помагати братові як речникові грецького народу й тим способом служити всій Елладі:
«І нехай довіку
Я дівуватиму – я не позаздрю
Ані жінкам, ні матерям щасливим,
Бо їх любов лише їх родині служить,
Моя ж Елладі всій… В тобі, Антею,
Уся надія наша».
Отже як Антей, так і Евфрозіна, не відступають від рідної культури з великої любові до свого народу, до рідного краю, не продають себе, ні свого хисту купці римських галапасів. Воно не дивно, коли пригадаємо собі розуміння Лесею значіння культури в інтересі мас.
Вже вище було сказано зі слів самої Лесі, як їй надокучило життя на чужині та як вона марила про поворот на Україну. І дійсно, повертаючи з Єгипту на весну 1911 р., Леся завітала до Києва. Українська громада вшанувала її приїзд. На її честь уряджено вечір у клубі «Родина». Поставлено було її поему – діалог «Магомет і Айша». Декламовано її поезії та співано пісень на її слова. У відповідь на привітання Леся сказала промову й цілий вечір здавалася веселою та бадьорою. Три тижні прожила Леся в Києві в матері. Майже нікуди за ввесь час не ходила та й узагалі не виходила з хати й більшу частину часу перележала в ліжку. Такий стан здоров’я не дозволяв їй довше залишатись у Києві, й тому Леся мусила знову кинути Київ та їхати на Кавказ. «Бліда, прозора постать Лесі з руками, повними квіток, зі словами, повними енергії, любові й віри, та зі смертю в очах», – такими короткими, але незвичайно вдатними та яскравими рисами малює Лесю Старицька-Черняхівська [Старицька-Черняхівська, op. cit. ЛНВ, 1913. X. Стор. 29].
Такою була Леся вже в Києві. Люди вичитували в її очах смерть, а вона сама цікавиться громадським і літературним життям, переказує плани своєї праці, обіцяє драматичну поему для збірника «Арго», повість із арабського життя для ЛНВ. У цій розпочатій повісті пише вона про захід єгипетського сонця ось як:
«Там сонце уміє вдавати переможця в останній час перед неминучою поразкою і так гордо та весело без найменшої тіні вечірнього суму сипле барвисті дари на небо, на пустиню, на велику ріку і на кожну дрібную дрібницю своєї улюбленої країни, що навіть за одну хвилину перед навалом темряви не йметься віри її неминучості» [Ibidem. Стор. 5].
Як можна ці слова перенести на саму авторку, що наче те єгипетське сонце ніяк не хоче показати близького свого заходу та посилає барвисті дари, свої твори. Коли їй на іменини послала Галина Комарівна до Єгипту 1913 р. привітання, Леся зраділа й пише до неї з цієї нагоди:
«Мені дуже мило було одержати привітання від тебе і від Левинятка, і се мені підсолодило трохи вражіння від моїх 42-х роковин, що самі по собі не могли бути дуже приємними, бо се вже цифра така, що показує не до Петра, а до Різдва. Ну, та нічого, коли минув час «петрівчаних пісень», то ще, як дасть Біг, поколядуємо трохи людям, поки сила» [Лист 9-III-1913].
Як бачимо з цього листа, сама Леся й не думала ще про смерть, яка була вже в неї за плечима, й збиралася ще попрацювати мимо того, що «здоров’я її таке, що як напише листа, то три дні голова болить». Та ще краще буде це видно на останніх хвилинах її життя.
Коли Леся виїздила з Києва, всім було видко, що вона вже не проживе довго. І дійсно, як тільки приїхала вона до Кутаїсу, зараз почула себе гірше. З початку липня рідня її в Києві дістала телеграму, що її стан безнадійний. Мати виїхала негайно до неї. Лежачи вже майже на смертній постелі, Леся поривається думкою до своїх творів. Про це розказує Олена Пчілка ось як:
«Коли я в початку липня прибула до Лесі на Кавказ у Кутаїс, вона, лежачи хвора в ліжку, однак поривалася думкою до своїх творів. Одного разу, при розмові об «Арґо» згадала про свою обітницю про ту поему [що її Леся обіцяла ще в Києві для збірника. – А. М.] і сказала: «Ану спробую зазначити, як би то воно виходило». Отож вона говорила, а я писала з її слів поданий тут зміст її надуманої поеми. Проказуючи, Леся дещо зміняла – місце дії, останні слова. Перше хотіла закінчити прокляттям, потім сказала: «Ні, нехай «останнім… акордом» буде молитва до Геліоса, – та й проказала ті слова, що стоять у кінці конспекту. – Оттак і буде, – додала Леся на останку, – як тільки зможу писать, зараз напишу й пошлю». Та сьому бажанню не судилося справдитися. Зостався конспект», – додає мати від себе [«Арго», збірник. Київ, 1914].
Не можна робити багато висновків на підставі цього коротенького конспекту, але все ж таки можна думати, що два мотиви лягли в основу її передсмертних думок та її останнього твору. Перше – це велике переслідування українського слова, яке принесла реакція після 1905 р., як-от циркуляр міністра внутрішніх справ за 20 січня 1910 р., що заборонив губернаторам давати дозвіл на заснування товариств «инородческих, в том числе украинских и еврейских, независимо от преследуемых ими целей», а потім рапорт міністерства, який звучав, що українські «…культурные цели с точки зрения русской государственной власти представляются крайне нежелательны». За тим розпорядженням пішла люта нагінка на українське слово та на все, що пахло українським духом.
Другий мотив, що нуртував у глибині Лесиної душі, – це нерозуміння суспільністю її творів і дуже часта мовчанка критики при їхній появі, мовчанка, що її зазнавала Леся дуже часто й потім майже увійшла в правило.
«Не здивувало і навіть не огорчило, що на мою книжку [«На крилах пісень». Київ. 1904.] нема отзивів, – пише вона в одному листі. – Положим, один був, в «Одесских новостях» [«Одесские Новости», 4 ноября 1904 г., № 6467, дуже коротенька рецензія за підписом Гр. С-ній], глупо зложений, але з добрим заміром. Може, через те іменно там був отзив, що Комаров [Відомий Мих. Фед. Комаров.] конечне намігся послати в ту газету примірник «для отзыва» від себе. Може, тому в інших не було, що ми не схотіли піти за сим звичаєм, а се, кажуть, конечне потрібно, коли хочеш, щоб про книжку знали. Може, знайомим і ніяково писати про «авторський подарок», а хто-небудь чужий з редакційних людей і написав би.
Зрештою, я ж і не покладала рожевих надій на свою «славу» – недарма тепер поети французькі йдуть… в прикащики… Але будь справедлива до галичан – вони не мовчали ні на одно моє видання, і власне в тім краю можу я сказати: nennt man die besten Namen, so wird auch der meine genannt. Мені т. Еля теж писала про мою книжку, спасибі їй, я дуже порушена її листом. Писав мені теж і Грінченко подяку und Komplimenten genug… Ну, а в печаті – мовчання. Та що ж, поділю сей фатум з Шевченком, в його компанії і се не сором».
Так писала Леся 1904 р. [«Черв. шлях», 1923. Кн. 6-7. Стор. 192], а чим далі, тим мовчанка ще більша. На її драми не тільки не відгукуються, але й, мабуть, не читають. «А вже ж годі заперечити, що бути голосом, волаючим у пустині без відгуку, все-таки нікому невесело, хоч би він мав і так мало претензій на популярність, як я», – жаліється Леся на іншому місці [Ibid. Кн. 8. Стор. 241]. А що ж мусило діятися з нею, які думки мусіли насуватись їй, коли вона знала, що публіка не читає її «кованих» речей. Про це вона пише навіть у листі до матері.
«Саме сього дня я збиралася до тебе писати, як отримала твого листа, що дуже втішив мене і сам собою і своїми прилогами. А вже ж таки й прилогами – не так хвалебний тон, як саме той факт, що таки хтось і окрім ближчої родини та приятелів часом уважне читає мої, мовляла п. Русова, «ковані» речі, мене радує, бо часом мені здавалось, що драми мої належать саме до речей «хвалимих, але не читомих» (Русова, напр., не читала нічого, рецензуючи) [«Черв. Шлях», 1923, Кн. 8. Стор. 241]».
Отже нерозуміння Лесиних творів і вищезгадані переслідування мучили, певне, Лесю в останні хвилини її життя та дали їй тему до задуманої поеми. На таку думку напроваджує особливо доручення творів Геліосові й золотій пустині та молитва до Геліоса, щоб він рятував ці скарби. «Може, колись хтось знайде ті скарби – і дізнається великої мудрості».
[«Рада», 1913. Ч. 165-173. «Укр. Жизнь», 1913, VII-VIII. Стор. 127-131.]
Як бачимо, Леся до останньої хвилини не думала про смерть. Не дивлячись на великі муки, що їх вона переживала, особливо в останній час, все вона була повна надій та різних планів. Але смерть наближалася. Не раз Леся немов утікала від неї. Коли та досягала її в одному місці, Леся своїми виїздами все ж таки виривала від смерті якийсь час на життя собі. І тепер її за порадою лікарів було перевезено з Кутаїсу до Сураму, але не надовго. Тут померла вона вранці 1 серпня н. ст. 1913 року, проживши майже 42½ роки. Вістка про Лесину смерть рознеслася блискавкою по всій Україні, невважаючи на кордони, та викликала великий сум. З усіх усюдів посипалися на адресу матері та редакцій українських газет, особливо «Ради», телеграми та листи з виразом жалю по страті великої української поетки та громадянки.
У Києві почалися приготування до похорону, особливо коли Ол. Пчілка вернула до Києва та сповістила, що тіло померлої вже відправлено з Кутаїсу та буде поховане на Байковому цвинтарі біля батькової могили. 7 серпня н. ст. прибула домовина з тілом о 11-ій годині дня. Вже з самого ранку почали збиратися родичі, товариші, знайомі, громадські діячі, літератори, художники, артисти й усі, що цінили її талант, вийшли зустрічати дорогого гостя. Коли відчинено вагона, сім’я та знайомі увійшли й зложили на домовину вінок. На скрині, в яку була забита домовина, лежав великий вінок із дубового листя. Потім, о першій годині дня, зачинили знову вагон. Згідно з останньою волею померлої, не перенесено тіла нікуди, й похорон відбувся на другий день просто з залізничного двірця. Жалібний похід рушив із двірця о 3 годині. З початку несли домовину на руках, але потім перенесено її на катафалок, бо поліція не дозволила нести на вулицях міста. Навіть вінки та квітки було заборонено нести в руках.
Домовину й увесь катафалок укрито було букетами та вінками – все все з живих квітів. Леся Українка не любила нічого штучного, отже й металічних вінків, і не раз за життя виказувала бажання, щоб по її смерті не клали їх на домовину. Процесію ввесь час проводила поліція, що заборонила була співи, й коли процесія дійшла до Паньківської вулиці, тут зустрів її новий наряд поліції, що оточив її з усіх боків. Через це жалібний похід мав вигляд демонстрації, бо попереду й позаду була кінна поліція, по боках – піша. А біля самого цвинтаря чекав ще новий відділ поліції, що не допускав людей збиратися біля могили. І коли процесія дійшла до цвинтаря, поліція старалася, крім сім’ї та делегатів, не допустити на цвинтар до могили нікого більше. Коли їй це не вдалося, під натиском великої маси народу, вона оточила могилу та, крім близьких родичів і делегації, нікого не допустила. Поліція не дозволила теж ніяких промов над могилою, неначе боялася, щоб не було промови її словами, щоб не було проголошено її заповіту, щоб її слова не стали «блискавицями та мечами, що мали будити навіть гірську луну». Взагалі похорон – це відділення поліцією тіла померлої від маси народу – це неначе символ боротьби двох світів. Треба було пробити мур, що відділяв масу від покійної, щоб її думки та заповіт перейшли в масу, щоб маса привела її думки до життя.