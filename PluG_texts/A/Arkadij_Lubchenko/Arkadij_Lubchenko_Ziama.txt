ЗЯМА
 Я давно розгубив їх  — завзятих, відважних, молодих...
 Пішли у ніч, а чи дійшли до ранку  — не знаю.
 Тепер я часто згадую їх, згадую глухе повітове місто, і передо мною, як живий, виростає Зяма.
 І коли на дворі осіння моква, а над будинками промерзло тріпочуться прапори, я чомусь так ясно бачу це далеке місто, бачу, як по смітниках бродить з патичком у руках стара Рухеле й тоненьким голоском одноманітно виспівує:
  — Ти же, моя Зя-а-мочка ... Ти же, моя лю-у-бочка...
 Так вона заспівала другого дня після арешту Зями, і з того часу ніхто від неї нічого іншого не чув.
 
 Зяму я знав з дитинства. Тоді ще, пригадую, його на вулиці дражнили «цицькуном», і нам, урвихвостам, чимало перепадало від його матері. Був я з ним дуже близько, бо ми разом училися на бляхарів, і, пам'ятаю, хоч п'яний майстер часто гладив його очкуром, але Зяма ніколи не протестував і не плакав,  — лише низенько-низенько схиляв свою голову в паршах. Незабаром він покинув майстра, покрутився ще з півроку попихачем у місцевій голярні і кінець-кінцем став учнем поважного повітового музики Герша Крома.
 Знав я його й пізніше, за часів дійшлості, коли Зяма в місцевому оркестрі вів уже першу скрипку й коли стара Рухеле всім сусідам вуха протрубила своїм талановитим сином.
 У нас в гуртку його любили, як гарного товариша, поважали, як найкращого серед нас знавця теорій революційних і тільки одного не могли йому вибачити  — його лякливості. У всіх чомусь склалася думка, що він боягуз.
 Про це відверто не говорилося, але серйозних справ йому не доручали.
 І раптом на одному засіданні Зяма запротестував. Він уперто домагався, щоб справу з літературою було доручено тільки йому.
 Тоді хтось із товаришів пожартував:
  — Зямка, голубе, як же ти підеш? Ти ж собак боїшся...
 Пам'ятаю, Зяма зразу зчервонів, рвонувся, наче до бійки, а потім, незручно втягнувши шию й пустивши очі долі, тихо сказав:
  — Нічого... Нічого...
 Це зробило вплив: він завжди був витримано-спокійний, і ніхто від нього такої витівки не чекав. Пробували підійти з іншого боку, але Зяма був непохитний. Він дав нам такі ґрунтовні, переконуючі докази, так розсудливо довів необхідність його участі, що врешті більшість погодилася з ним.
 Зяма щасливо посміхнувся:
  — Нічого... Нічого ...
 А через кілька днів ми, як ті горобці з-під стріхи, пурхнули на всі боки.
 Ми тоді були ще надто молоді, і надто несподівано все це сталося. Бо ж кому на думку спало б, що Зяма, тихенький, худорлявий музикант, Зяма-боягуз, попавши з агітками до рук городовика, міг вихопити в цього городовика нагана й стріляти в нього?
 Зяму заарештували.
 Згодом, пізньої осені, я потай переходив через повітове місто. Був сірий день  — повітове місто, розкисаючи на дощі, зовсім принишкло, наїжилося, наче ждало в тривозі, що ось-ось по головних вулицях лавою потече тванюка.
 І тоді на задвір'ях я бачив Зямину матір. Вона бабралась патичком у калюжі й тихенько виспівувала:
  — Ти ж, моя Зя-а-мочка... Ти ж, моя лю-у-бочка...
 Я підійшов, спитав, але на мій голос вона й головою не хитнула.
 Так назавжди й лишилося: сірий день, дощова пилюга за вітром і стара Рухеле над калюжею з патичком у руках...
 
 Промайнули літа...
 На півночі вщухало, а на Україні якраз розгоралося. Буремно йшов запізнений Жовтень, смолоскипом розмахував, розкидав заграви.
 Курявою дні...
 І тоді якраз випадково зустрілися ми з Зямою.
 Я не пізнав. Розхристана, сутула постать, обличчя густо заросло, а в очах замість колишньої спокійної зосередкованості  — неспокійні вогники завзяття.
  — Ну, що?  — знічевив я від радості.
 Він заморгав очима й так само, як колись, тихо відповів:
  — Нічого...
 Кілька хвилин ми стояли, мов укопані.
 Наче ні тюрми, ні заслання не було, наче це було в далекому повітовому місті кілька років тому, і лише хтось із товаришів пожартував з худорлявого боягуза-музики.
  — Зямка!  — не втерпів я, широко розмахнувши руками.
  — Ти... жулик...  — ніжно-схвильовано потягнувся він до мене  — все, що міг він тоді сказати.
 Згадали колишнє. Про матір він ще нічого не знав. Я не хотів його вражати й завдав йому трохи брехні:
  — Бачив якось... Живе помаленьку... Все сподівається...
 У Зями ледве помітно затремтіла спідня губа, і, незграбно обмацуючи ґудзики на своїй шинелі, він перевів погляд у даль. Потім раптово здригнувся, повернувся до мене й рішуче сказав:
  — Слухай! Будьмо завжди вкупі.
 
 Я стиснув йому руку.
 Курявою знялися дні... Чи дні, чи ночі  — все шкереберть, не розбереш.
 Нас, п'яних від радості, від повстанського чаду, закрутило в червоному вирі, потаскало бистрою повіддю. Ген тріщали корчі в берегах, розмивало, розкидало береги, трощило перепони, греблі, гребельки  — з дороги, під ноги!..
  — Симфонію, ух, яку симфонію писать!  — усміхався захоплено Зяма.
 І одного разу кинуло нас цепом уздовж залізниці.
 Йшов бій.
 Зяма був віддаля й не бачив, що я, легко ранений в ногу, пошкандибав з товаришем до найближчої будки.
 Мені ледве встигли промити рану, як густо зацокотіло над дахом, і в розбите віконце було видко, що наші відходять.
  — Швидше!  — хапаючи до рук рушницю, гаркнув я на товариша й стару сторожиху, що якимся дрантям обмотували мені ногу.
 І в цей час раптом шаснули двері, а на порозі виріс блідий Зяма.
  — Ти?  — крикнув він несамовито і, націляючись просто на мене, скомандував:
  — Кинь зброю!
 Я розгубився... Бахнув постріл. Посипалась штукатурка, і я мимохіть підніс руки д'горі.
  — Ти!  — визвірився він, переступаючи через зомлілу сторожиху, але, глянувши на мою ногу, винувато заморгав очима.
  — Зямка, ти що?..
  — Вибач... Я думав... що ти сховався,  — і болісно провів рукою по мокрому від поту обличчі.
  — Як же ти міг? Ти ж мене знаєш?
  — А чорт його знає...  — ніяково сказав, ховаючи очі, і півголосом додав:  — Тепер і батькові не повіриш...
 
 Летіли вогненною завірюхою дні і ночі, дні і ночі  — спотикалися, перекидалися, падали й знову летіли ...
 Стогоном земля...
 Була ніч, якої не забути...
 Земля гула, хиталася під ногами, а над нашими головами та над містом невпинно й розлютовано ухало.
 Ворог тоді не жартом завзявся. В наших руках ще лишалося передмістя, а йому  — чи попіл, чи руїни, на день чи на годину  — йому було все одно, аби здобути. І численно насувалися нові й нові контр-загони, обходили з боків, стискали смертельним колом.
 Ми лежали в рові, поруч із Зямою, механічно припадаючи до прикладів розпечених рушниць, і тоді він попросив мене:
  — Коли б щось... то матері не кажи... Хай сподівається...
 Зяма наче знав, бо як тільки ми знялися до відступу, гвинтівка випорснула з його рук, і він поліз окарач.
  — Зямка, що тобі?
  — Груди...  — простогнав Зяма.
 Я підскочив, силоміць кинув його на першу стрічну тачанку, але на звороті коні враз брязнули копитами, і тачанка перекинулась.
 Ми стикнулися з лівим крилом ворога. Рота, відстрілюючись, одходила далі. Треба було поспішати, щоб уникнути пастки.
 І в цей час Зяма несамовито окрикнув мене.
 Я на хвилинку зупинився, нагнувся. Переді мною затряслось скалічене жахом обличчя, а з уст белькотіло хрипіння:
  — Убий мене!.. Щоб не мучився...
 Я відхитнувся.
  — Убий мене... Живим не хочу... Я  — жид... Вони жидів живими не беруть...
 І коли я одбіг кілька кроків, знову заверещало ззаду. Оглянувся  — за мною слідком, як пес, окарач плазував Зяма й стогнав:
  — Убий мене... Убий мене...
 Наш цеп був далеко. Численний ворог завзято насідав з правого флангу, і купці повстанців, що незмінно змагалися другу добу, вже було не до ранених.
 Ми вдвох лишалися у перехресному вогні.
 Думки стрибнули, розсипались  — не збереш.
 Що робити?
 А він обхопив мої коліна, і в серце гостро впинався уже несвідомий, дикий хрип агонії:
  — Убий мене... Убий мене...
 Тоді я рішуче стиснув курок.
  — Так!
 І вогненна нитка пришила його до землі.
 
Харків, 1924 р.
