Відьми, чарівниці й опирі
1. Вступ
Колись я мав щастя жити лице в лице з простим людом українським – колись і я був щасливий! Як згадаю, що минуло, здається, тоді й сонце не так світило і не так сходило, а якось краще, і місяць не такий був – тепер наче мізерніший, наче замлів, і небо чистіше видавалось, і зорі ясніші – а люди! то янголи проти того, що довелося спізнати… Здається, все перемінилось; а воно все однакове, мабуть; лише я перемінився, життя хроном стало, то здається, що й світ не такий!.. і люди поінакшіли.
Тоді ніхто не лукавив зі мною, бо [і] я ні з ким не міг. І всі бачили, що я іще дитина, і були зо мною, як єсть, не підробляючись, не маскуючись. І паняночки-щебетушечки було поз’їжджаються та цоконять-цоконять, та регочуться, не зважають, що хлопець був у хаті, – та такі добренькі видавалися, такі щирі душі!.. А я вірив і з такими солоденькими сподіванками на добро та на правду пускався у світ!..
Літ скілька назад, як опала полуда, а я заплакав би, щоб сльози давно не висохли, що не можна вернутись назад і сісти на припічку в одній сорочині та по-дитячи слухати, як люди проміж себе гуторять, не зважаючи, що я там, а як розказують про опирів, відьом тощо та про всякі другі дива дивнії – чуда чуднії!
Перебираючи життя прошле, не маю на чім стати і відпочити – чорно та й чорно; аж як поминеш школи – богдай би мене мати лучче була під серцем приспала, аніж мали ще маленького в монаські руки віддавати! Із’їли вони літа мої! І моє здоров’я! А як по той бік школів наче полянка невеличка, а кругом болото, трясовина… Да й там мізерне щастя: тільки й добра, що мав волю тим життям жити, яке було по душі, що кипіло навкруги.
Не ганяв мене батько з-межи хлопців киякою, не чубила мати за мужицьку мову, не тер, не м’яв, як швець шкуру, продайдуша-німець, машкара довгов’яза та довгобраза! Та й тільки ж те! Може, кому смішно, може, кому дивно! а мені любо спогадати, як сидиш було у пекарні – ні няньок, ні мамок! На запічку пір’я деруть, серед хати солом’яник плететься, коло порога дівчина посуду (там начиння) миє, а друга галить з-за кужіля абощо: «Скорій-бо, Югино! – (Ївга) чи як там, – мий, та казки послухаєм!»
І почнеться казка абощо. Все стихло, лиш там солома тріщить, там, чути, прядиво рветься, як пряха смиче, та пір’я озивається, немовби проситься: «То не деріть мене! бо не трудно зопсувати, а чи складеш назад як було?! Сміюся було, як і ті сміються, і плачемо разом, і зо страху було в одну купу всі тиснемося і боязко поглядаєм то на вікна, то на двері, чи не йде страх – чи не йде опир. І за плечі немовби й справді що лапає рукою мохнатою і мороз подирає по шкурі. Сміливіший боягуз і крикне: «Ага!» Перехреститься баба, ахнуть дівчата і я за гуртом – і в грудях похолоне, і так заб’ється серденько, як уже не биться йому по гроб жизні, повік-віка…
«Та ну-бо, Іване! – чи там Семене, чи як, – не лякайся!» – озветься котре, а друге: «Мовчи – не перебивай. Нехай доказують», – чи доказує! – І знов стихне, лиш одного чути, і знов усі душі в один узлик зв’язані, на одну струнку натягнуті.
І сміються було з мене, що я жду, поки не вкипить долото чи сокира, що там для мене на вечерю вариться. Іноді бувало нишком і ганчірку причеплять до сорочки та й дурять, що спати лягають, – аби я пройшовся з хвостом – і нічого не помагало – я все своє та й своє! Іноді бувало кажуть, що вони на моїм місці давно спали б як побиті, а мене то й сон не бере.
Щаслива пора була! І я був щасливий, як, не зважаючи на мене, могли говорити і робити хто що хтів. Кожне словечко того часу незабутого глибоко запало мені в душу, пройшло всю мою постать, то, мабуть, і до гробу серце моє не випахається… То для мене школа правди і любові!.. На той світ душа перейде, то коли й там, як і тут, то й там хахлом подражняться, бо й там не відцураюсь козацької та бурлацької пісні!.. Скажу:
«Може, в вас такої не чували, може, вам докучило все одно та й одно? Дайте лишень нової втну: про степи, про Запорожжя… про ті діти, що як квіти цвіли-процвітали; про ту волю, що на полі сонце забувала, ой то росла-розросталась – неба досягала; про той місяць срібно-злотий, як в Дніпрі купався; про козака-чорнобровця, як вірне кохався; як дівочі карі очі слізьми запливали, як козака край байрака в степу поховали.
Товариство – товариша в китайку обвили і могилу насипали і хрест становили, щоб прохожий, проїжджачий – хто могилу, хрест зобачить, ізняв шапку й помолився за козацьку вільну душу, що за волю, за спокій ні собі, ні другим, ні в полі, ні дома не давали спокою – під землею ворога вишукували! І тут в землі білі кості лежать – схоронили, і над ними хрест високий, – висока могила…»
Заспіваю, помолюся, піду аж до бога і самого запитаю: «Чого терном заросла битая дорога?»
О! Вечори-вечори! Уже вам до мене не вертатися… Довгі ви зимою, але ж і довго вас пам’ятатиму! Виховали ви мене, виняньчили, робіть тепер своє діло уже з другими. Та долі їм дайте більше, як мені; бо без долі тяжко жити, і без сліз вас не спогадаєш, як нема талану. Ції-то вечори показали мені всю добру душу простого люду невинного, і я полюбив їх всією простотою чистої душі младенчеської, як могло невинне серце дитяче!
Дякуючи тим вечорам, я без жодної праці завладів тим, над чим тепер прийшло б ся добре попотупкати, хтівши зібрати що-небудь. Різні спадки стародавнини, що старші від самого Києва, що пережили все – все пережили, що було, що минуло і чому вже не вертатись – різні примхи, забобони, примхливії оповідання тощо, що мимо них промигнула не одна сотня поколінь, достались мені, кажу, без жодної праці.
То нехай же не гниють більше під сподом; може, знайдеться хтось такий, що й мені подякує, як я уже дякую тим, від кого сам почув, може, і це зацвіле, заплісніле комусь знадобиться. Може, іще хто, прочитавши ці остатки буванобіжжя, подивує зо мною, як-таки за стільки літ, при таких бучах, не загибли вони, не пропали, не очистилась від них наша віра православна, не сполоскалась тою кров’ю, що не раз річками текла по всій Україні! Лягло кістьми стільки люду щирого, щиро обороняючи благочестіє, і так щиро віруючи в діла і безділля, з-предку-віку християнством заборонені! Тільки десь-не-десь бачиш слід, що в це вірить християнин, а не магометан або хто.
Хвалити бога, що нас обчищали невмілими руками! На що ще Нестор нападається, і досі в народі задержалося: так же по іскрах угадують, так же бояться, щоб піп дороги не перейшов і друге і друге. Тільки, що тут не для цього місце, то і зоставлю теє до другого, може, часу, а тепер буде про відьом тощо – примхи будуть, а забобони лиш деякі, що просто йдуть до діла. Може, колись іншим часом і те докупи зведу – не знаю.
2. Опирі
Все, що я чув про відьом, про опирів, сходиться в одно що відьми й опирі єсть родимі і вчені. Тим-то я і звів ix докупи, що вони ув цім ділі сходяться, аби не говорити одно по кілька раз. Родимі опирі і відьми з хвостом – як палець, кажуть, стирчить хвостик на самім купрі.
Як бере шмаття [Чи не ходили наші, як і черкеси, в сорочках, аж доки не порветься, не скидаючи, коли зветься шмаття – шматки, наче рубці, або хвантя, тож наче шматки, які, що аж висить, подерлися. – А. С.] на себе абощо, то треба роздягтися до голого, то того хвостика не видно – втягає в шкуру; тільки вже як купається, то не може заховать – так і кивається по воді, як борозник. Найлучче видно його, як ті пливають, бо тоді він наверх води виставляється.
Родимі не так страшні, як вчені, – той не винен, що під такою планетою родився, а вчені, то вже самі захотіли, і, кажуть, на них така планета надходить, то не витерпить – не може витерпіти, щоб не зробити кому якогось лиха. (Під це останнє підходить і вовкулак (оборотень), що така планета на його надходить, то вже мусить вовком перекинутись і бігти.)
Щоб пізнати, чи то відьма, чи що, чи добра людина, беруть навпоперек мотузом і пускають на воду – топлять, як це зветься між людом. Коли добра душа, чиста, то впірне, а коли ні, то так і плюскається поверх води – саму голову токмачить, бо встидно; та нічого не вдіє – голова і ноги будуть в воді, а середина все зверху, хіба камінь прив’язати, то аж тоді піде на дно.
Я сам мало-мало що цього вже року не був свідком, як в однім селі купали відьом та опирів – кількома днями тільки спізнився. Найбільше допікає, що відьми дощ запродують (з уст люду). Як посуха, то громада вже й гуде на відьом, що дощ запродали, і нишком змовляться та й коли-небудь у велике свято, як все село в церкві, переступлять дорогу, щоб ніхто не втік, і ловлять, про кого недобра чутка ходить, та й і топлять. Так візьмуть навпоперек, наче поясом, і пускають на воду з кручі де, чи з містка, чи з греблі – яка де вода і звідки зручніше мочати.
Тут і виявиться, що в кому кипить – інше і само признається. Як родиме, то пускають, а як вчене, то б’ють – само признається. На другий, на третій день і піллє дощ, як з луба; так було і цього року. Літ з десять абощо назад в однім селі на Поділлі одну бабу і втопили, не хотячи, на Богу, як відьом купали. Кажуть, чиста душа була, бо як спустили на воду, вона і не плюснулась, і не потопала – пішла, як сокира, на дно. «Чиста! чиста!» – загула громада і зараз же таки витягли, а вона й нежива. Що дива виробляли! І трясли, і відтирали – таки не помоглося. Так і поховали, що не ожила.
Опирі, кажуть, до запродування дощу не належать, але де вони є, то так дощ не може йти – і їх купають, Щоб дощ пішов. Як купали цього року, то знайшовся такий, що признався. Я, каже, не винен, бо я родимий – так і вродився.
Водиться на Поділлі празник – росалі; його обходять на перший день петрівки на степку. Це зветься жіноче – бабське – свято, і з чоловіків там ніхто не буває, де його обходять. То на росалі жінки самі купаються, не роздягаючись, і кого спіймають, також зо всім у воду тащать; як єсть, так і вкинуть – одягненого, взутого, щоб дощ ішов [Тут же сказати, що люди вимовляють не русалка, а росалка, що від роси походить, а не від русий, руський. – А. С.].
Опирі тільки по смерті шкідливі – страшні, а за життя, як і всі люди – нікому нічого не винен. По смерті опир ходить попід вікна і лоскоче в носі, де світло горить в хаті дуже допізна. Як хто сидить сам у хаті, то затикає вікна, щоб вогню на двір не видно було, бо опиря привабить. Як залоскоче в носі, закрутить, то чоловік і чхне. Як нікому сказати «здоров» або хоч є кому, да не скаже, то сам собі скаже; бо як ні, то піллється кров з носа і вмреш. Це зветься потяв або підкосив опир.
Як же скажеш чи почуєш «здоров», то тут примха двоїться: одні кажуть, що опир прахом стане. Мабуть, це тичеться до його тіла, що в гробі лежить – не гниє. А другі кажуть, що йде під другу хату і там уже лоскоче в носі. Ще кажуть, що опир кров ссе з чоловіка, та я не знаю, чи це то ж саме, що кров носом піллється, чи що друге.
Знаю тільки, що з кого опир кров виссе, той до дня не діжде; більш всього, що його застануть уже неживим, як надосвіток встають, і такий чоловік по смерті не жовтий, як всі люди, а білий буде. Єсть також оповідання, що опирі, ходячи попід хати, позирають на вікна, чи нема вогню в хаті; і як нема, то аж тоді починає ссати кров. Мабуть, чи не набіляє це про двоякість опирів: що одні не боялися вогню – світла – і ті в носі лоскотали, щоб чхати, а другі боялись і з сонного чоловіка ссали кров.
Ув бургарів єсть також опир і зветься вампір, вапір, лепір. Кожен умерлий стає тим лепірем, як через його, коли ще він в хаті лежить, перескочить кішка. А ложать у їх вмерців просто на землі серед хати або наче на столі, але все-таки серед хати, то вже й примічають, чи не перескочить кішка. По-бургарському лепірі також і кров ссуть з чоловіка. Родимий опир у бургар ще за життя капостить. Кажуть вони, що тіло лежить, де ліг спати, а душа шатає попід хати.
Отож і розказують, що жінка якась мала чоловіка опиря і не знала, що він опир. Але як вночі колись, хотячи чи не хотячи, приторкнулась до його, а він лежить, як дуб, і холодний зовсім; а передоднем і потеплів і ожив.
Стала вона примічати та й зауважила, що він таки частенько вночі зовсім неживий і тільки передоднем ожива. От і питає в сусіди, )що б воно таке значилося? А ті й кажуть, що він лепір і що у них різні дива витворяються. Злякалась вона, небога, і поради попросила, а ті й прираїли: як ляже спати, кажуть, а ти примічай й оберни його на полу головою в ноги, а ногами в голови; то душа, як вернеться додому і захоче ввійти в тіло, то не знайде рота і так зостанеться.
Так вона й зробила. Він заснув, а душа і вийшла з тіла та й пішла попід вікна; а вона й обернула тіло, як баби казали, і чоловік уже більше не вставав. (Чув від самих бургар у Києві.)
В старовину бувало в нас, як дознається громада, що вже опир ходить по селі, зараз і йдуть до попа та до церкви, забирають корогви і так з процесією йдуть на цвинтар [Цвинтар або цминтар. Я придержався тут мови правобіцької: там вживається кладовище для турків, татар, для жидів – окописько або окопище і для хрещених – тільки цвинтар чи цминтар. – А. С.]; відкопують його, а він і лежить ниці. Тоді обернуть його горіниці, як годиться, і піп щось править.
Як відправа відійде, тоді заб’ють опиреві в груди осиковий кіл і так землею привернуть. Кажуть, було кров різана тече з тіла, як кіл забивати. Коли це не поможе, то ізнов бувало відкопують, відрізують голову і кладуть її в ногах в домовині, щоб не достав руками навлежачки, а як достане, то таки буде ходити і ту голову свою носити, – як в руках і кидає нею в людей, кого на вулиці здибле. Тоді вже треба до баби вдаватись, – як баба не поможе, то нічого не поможе, аж сам хіба перестане.
Як трапиться, що опир кого підотне, то той уже буде йому замість коня – опир їздить ним попід вікна до самих півнів досвітчаних, а після іде на цвинтар, лягає в гріб і лежить аж до ночі, а там ізнов встане та й їздить. Як нікого не підотне, то вмерлий опир на живому їздить. Ще й тепер де-де можна бачити осиковий кіл на гробі в головах, іноді навіть і свіжий, тільки тепер уже не відкопують опиря, а так просто б’ють в гріб – в землю – попи, значиться, не такі настали, щоб послухати громади, як перше бувало.
Тут можна сказати і про вмерців загалом, бо думаю огласити скілька оповідань і про них. Як ходить вмерлець, то і йому забивали осиковий кіл в груди, а тепер забивають в гріб в головах. А то ще роблять осикові хрести на вікнах – прибивають довгі осикові поліна наохрест на кожнім вікні в тій хаті, куди вмерлець ходить, а двері на ніч намазують дьогтем та часником. Що ще роблять – виявиться з оповідань.
Опир і вмерлець, що ходить, – не все одно: то нечиста сила, а це що іншого, да про вмерців буде іншим часом, а тут лиш про опирів.
3. Оповідання про опиря
От одне оповідання, як я чув його (1852 року), тільки то мовою не такою, як там балакають.
«Не при вас це діялось, що маю розказати, не при батьках ваших; ось бачите, моя голова вже сивиною полискується, а й мені розказував сивий дід, як я ще й погоничем не був – то, мабуть, буде вже цьому літ зо сто абощо. Ще за Польщі, перед Коліївщиною, де тепер Джулинки, село, що пошукати – було скілька хат і церковця божа стояла – то й парахвія була, і піп жив, і бакаляр [Див. накінці всього цього – Бакаляри. – А. С.], а в його був піддячий Курбацький Михась.
Ото ж він і розказував, уже постарівшись, що коло Джулинок, каже, від Дяківки (село), в лісі жив курінний – що ліса стеріг – старий-старезний чоловік – ще першу унію запам’ятав, – і розказує було про козаків, про гетьманщину, про Запорожжя, як по писаному, а Коліївщину, Залізняка та різанину з Харком знав, як свою кишеню.
Було приказують, що він чужосторонній і прийшов у село вже з сивиною в бороді, а ніхто не запам’ятав, коли саме прийшов, при кому – всі перемерли! Такий старий був, аж жовтий волос мав, не то сивий; а як де бувало вдарить тропака, то аж земля стогне – у старовину все кріпкі люди бували! – та такий червоний ходив, як півень. [В бургарів опирі тож червоні, і єсть приповістки: червоні очі, як в опиря, дивиться, як опир (хто з червоними очима), червоний, як опир. – А. С.] При собі держав дівчину-сирітку, щоб було кому хату підмести тощо та щоб не тинялась в чужих людях, а більше – ні роду, ні плоду.
От, каже, сидимо ми з бакаляром та пригадуємо то це, то те, сміємося, школа різні штуки приставляє, щоб як до перших півнів досидіти, а там і спати.
Надворі вітер гуде, аж школа здвигається.
– Пане реєнтій! Відчиніть, – чути крізь вікно дівочий голос. Ми зараз догадалися, що вже якась треба, в селі псавтиру читати абощо.
Кинувся я відчиняти – а то дівчина, дідова вихованка, а ніч місячна, хоч голки збирай, та мороз-мороз!
– Добривечір, пане реєнтій!
– Дай, боже, здоров’я, дочко! А тебе що принесло: чи човен, чи весло? по волі чи по неволі?
– Дідусь мій умер, п[ане] реєнтій! То яка тут воля! – от їдьте псавтиру читати.
– І на його зайшла черга! – озвався дяк. – А я думав: на тім світі вже забули твого дідуся! Та, бачу, ні. Коли їхати, то їхати! Але ти хіба санками? Бо знаєш – я піший.
– Та санками ж! – озвалась дівчина; та така йому гарна стоїть, як вималювана! Ногами постукує, що то з холоду прийшла, хукає в руки, а очі, як зорі, сяють; та чорні, як терен, – і лице горить!..
– Вдягайся! – каже мені бакаляр, – поїдемо.
Пошкрібався я в потилицю, що такий холод, та що ж! Треба вдягатися; в чім зван, в тім пробувай!
Поїхали ми, і собака за нами побіг. Добрий псисько був! Рябий, клаповухий – було вовка подужає.
Приїздимо до того куреня, а вже місяць серед неба доходив.
– Ідіть же ви, п[ане] реєнтій, і ти, Михасю, чи що, до куреня, будьте ласкаві, а я ще тут маю діло.
Входимо в сіни, і собака за нами, попід ноги тиснеться; впустили ми й його за собою до сіней. А та дівчина – тарах! Та й засунула двері на ввесь замок. Засміялись ми з реєнтієм, що не ввійшла вона і руки погріти, та й байдуже – пішли до хати.
– Входимо, – розказував, – до хати з сіней, лежить дід на лаві, наміткою вкритий, вусатий, як сом, і сивий-сивий!
– Бач! – каже реєнтій, – ще й не пожовк! Цупкий дідора! І по смерті не подається. – Глянув я – правда: червоний на твару, аж синявий, наче каплун на морозі, як і живий був, тільки губи пожовкли та попід очі трохи посиніло.
Читали ми ту псавтиру наперемінку – то я, то він – таки довго читали, а собака походив, походив та й ліг під припічком і лежить. Так коло опівночі я читаю, реєнтій сидячи спить під грубою на припічку та сопе. Якби ви знали – якось сумно було, каже, на лаві вмерлець лежить, витягнувся, в головах йому каганець блима, на припічку дяк сопе, під припічком пес, ще й хата в лісі!.. За гуртом і баба якась ще куняла та сопла.
Тільки мій голос, каже, розлягався, наче в пустці, аж дзвенить, аж лунає, а крізь вікно знадвору прямо в лице мені місяць заглядає – чоло виставив – та зодалеки, немов боїться, і білий такий! Зібрав і мене страх! Читаю – боюсь замовчати, але й читати боюся, а голосом все підношу та в вікно поглядаю на місяць, на сніг й знов у книжку – аж в’язи мені затерпли, що стояв як вкопаний! Як шарну листком, перевертаючи, то аж мороз піде поза плечі, наче хто стоїть ззаду, наче хто лапає. А тут і собака – гаррр!
Цим мене докінчило; в грудях так холодно стало, наче вода потекла, і в вухах лиш – фу! фу! наче вчадів, і мурашки по шкурі лазять. Проте я читаю-таки. Ллє собака ізнов загарчав, далі ізнов і встає з-під припічка – затріщав ріщем. Оглянувся я – йде собака до мене, а серед хати вікно відмалювалось від місяця і моя тінь простяглася від каганця, а каганець хлипає, аж читати не можна.
Потягнувся рябко, понюхав мене, хвостом помахав і ліг очима до лави, поклав морду на лапи і дивиться просто в лице дідові, а він то вусом моргне, то оком кліпне. Я вже не втерпів більше – знайшов псалом знакомий, що напам’ять затвердив, і відступаюсь від,стола, читаючи. Назадгузь, назадгузь – аж до припічка: вставайте, кажу, пане реєнтій, читайте вже ви: бо в мене аж голосу не стає.
– А що! вже пізно хіба? – питає він.
– А вже. Далі вже півні на досвіток запіють. – А тут іще й на опівніч не піли.
– А на чім ти став? – запитав ізнов.
Я сказав. Потягнувся той, аж кості затріщали, протер очі кулаком й пішов до стола, з хрипом читаючи той псалом. А я сів уже на припічку і дивлюсь то на собаку, то на діда поглядаю, чи не видалось мені, що він вусом моргає, а він, може, ні, і міряю оком, чи далеко до дверей.
Трохи вже мені відлягло від серця; аж нас дві душі не спить і собака третій. Грубка собі теплесенька, в плечі гріє, і сон морить, і чую, що їло б ся щось, і думаю: треба в печі пошпортати – чи нема чого, а тут уже зовсім сплю. Собака ізнов загарчав, я зопалу глянув на діда, подрухавшись, він-таки і справді вусом моргає. Тоді вже думаю: «Постій! піду ж я двері відімкну».
Вернувшись до хати, вже більше не сідав, а став коло комина грітись і не зводжу очей з покійника. Той же собі, знай, чита і вухом не веде, ще й на собаку посварюється. Не пам’ятаю вже, чи довго, чи недовго мені стоялось коло комина, як реєнтій запитує:
– Ти, Михайло, нічого не бачиш?
– Ні, – кажу, – або що? – Не відказав він мені ні слова, начеб і не почув, читаючи.
Дід ще ногою заворушив, руками, кліпнув очима скілька раз і схопився на ноги, а собака йому на груди. Я в ноги, дяк за мною, а їх так і зоставили накупі, і баба зосталась. Лишили й хату нарозтвір та й побігли до села без духу.
На другий день такою громадою йдемо до куреня! Душ зо тридцять. Приходимо. Двері, як ми зоставили нарозтвір, так і стоять, баби нема, а дід стоїть коло печі, на комин сперся головою і задубів так. Собака ж, бідний, до половини в печі і весь зад відгорів, а перед – до половини у діда в руках; як держав його, так руки й заков’язли. Кров всю хату сполонила, та така чорна!.. Видно, довго бурикався неборака рябко – не давався, бо в діда всі груди і всі руки скусані, да таки заміг бідняку і так каторжно замучив ного!.. Сказано – опир нечиста сила – кого не подужає!»
4. Як опир з дурня царя зробив
А от і казка про опиря.
Ув одного чоловіка, опиря, три сини: два розумних, а третій дурний. Іван звався, і жоден не знав, що їх батько опир. От умирає він і каже: «Як поховаєте мене, діти, то кожен приходьте на мій гріб одну ніч переночувати».
Як поховали батька, старший зоставсь уже головою і каже до найменшого:
– Йди ти, Іване, цю ніч переночуй, а на ту вже котрийсь із нас піде.
– Як іти, то йти!
Пішов дурень на татів гріб ночувати. Вночі тато і встає з гроба, а Іван десь там сидить, знітився.
– А то ти, Іване? – питає.
– Я, тату.
– А старший чому не прийшов?
– Казали, щоб я йшов, я й пішов, а з них котрийсь вже взавтра, мабуть, прийде.
– На ж тобі, – каже тато, – цей дзвінок; як буде чого треба, то подзвониш, та тим не кажи! – І зник; а цей заховав дзвінок, переспав до дня і прийшов додому та й тим і не каже.
Увечері середущий брат просить Івана:
– Йди, Іване-голубе, переночуй і за мене! Я тобі коника куплю.
Іван наче опирається, не хоче:
– А ти чому не йдеш? Аже ж то зарівно як мій, так і твій тато.
Як почав той просити, як почав, Іван пішов і на другу ніч до тата на гріб ночувати. Коло опівночі тато і встає:
– А хто тут? – питає.
– Я, тату.
– Ти, Іване?
– Я, тату.
– А ті чому не йдуть?
– Просив середущий, що йди, я й пішов.
– Нехай же дурень вибачає, коли так! А тобі на, – каже, – і цей дзвінок. Як буде чого треба дуже пильно, то подзвониш.
І зник, наказав, щоб тим нічого не казати. Переночував дурний і другу ніч. На третю вже черга найстаршого йти до тата на гріб ночувати; то він і почав просити Івана, щоб і за нього переночував: «Ти, каже, вже дві ночі ночував, то тобі зарівно і третю вже переночувати, а я боюся. Піди, каже, за мене, то я тобі сопілку куплю». Опирався Іван ще гірше – не хоче йти, та й годі. Насилу той упросив і різних гостинців обіщав йому накупити.
– А йти, то йти, – каже Іван. Зібрався і пішов ще й на третю ніч. І знов батько з’явився, і знов запитав, чому вже старший не прийшов? Та й каже:
– Нехай же дурень вибачає, коли так, – а Іванові дав і третій дзвінок: «Як буде, каже, чого дуже-дуже треба, то подзвониш», а сам ізнов зник. Забрав дурний Іван дзвоники за всіх трьох і прийшов додому, виліз на піч та й сидить, ще й за гостинці опоминається.
Через кілька місяців чи, може, й літ дійшла до цих трьох братів чутка, що з того ж царства царівна хоче заміж вийти. Але вона була дуже хороша, то цар, її батько, вимурував дуже високий стовп у сто сажнів вишини, обкопав його ровом в сто сажнів ширини і в сто глибини. Посадив її на тім стовпі і дав в руки хустку. Як знайдеться рицар, що до неї вискочить, візьме ту хустку і саму поцілує, того вона й буде. І гукнув на охочого. Рушили панство, лицарі зі всього царства, і ці два старших брати збираються в дорогу.
– Куди ви ідете, браття! Візьміть і мене з собою, – проситься Іван.
– Тебе, бач, там ще не було! От сиди на печі, коли тобі тепло,та не рипайся.
– Овва! не хочете – не хочете! Я й просити не буду.
Поїхали ті розумніші, а дурень вдома зостався.
Пройшло кілька часу, наш Іван сунеться з печі, бере кошик і йде начеб до лісу за печерицями. Приходить у ліс, як подзвонить у перший дзвінок! – являється кінь, як лялечка, аж землю рве під собою.
– Чого потребуєш, лицарю Іване?
– Так і так, – каже, – цар наш посадив дочку свою на стовпі, а стовп сто сажнів вишини, і навкруги яма сто сажнів ширини і глибини сто; поїду подивлюся, як будуть лицарі ту царівну здобувати.
– Може, й сам захочеш попробувати щастя?
– А що! Може, ми роздобудем?
– Роздобудем чи ні, а в ямі не будем. Дивись мені під сідло!
Подивився Іван під сідло, а там для нього найкраще вбрання лицарське, як до його міряне. Убрався він, сів на коня, як зоря ясна.
– А як тебе везти лицарю Іване! Попід небесами чи понад лісами?
– Звідтіля будеш понад лісами, а туди вези дібровою, козацькою дорогою; лицарі їздять – з ворогами не розминаються.
Ударив кінь копитами, земля загула, і лише курява за Іваном встала. Догнав своїх братів, дав їм по батогові, що з дороги не зминули; та й погнався дорогою.
– Оце, – кажуть вони, – лицар полетів! Мабуть, його буде царівна! Та як шкулько б’ється!..
Приїхав Іван до місця, а там панства! лицарів! що й голці не впасти – зі всього царства поназ’їжджались, шовками, оксамитами поубирані, сріблом-злотом позаливані; а зглянув на себе, то його вбрання найкраще за всіх. Всі в одну лаву стоять, і Іван став на самім кінці. Дивиться – то той стовп стоїть високий-високий! що на верху царівна видає завбільшки як палець, – сидить на самім верхнім кружалі. Під цим кружалом з-напівстовпа від землі друге таке, а під цим ще й третє – сажнів з-на двадцять п’ять абощо від землі.
От виїхав і цар та й каже:
– Панове, панство! Значні лицарі! Оце стовп перед вами трьома кружалами! на першім кружалі – лицарська збруя на столі; на другім кружалі – перстень на столі; на третім кружалі – царівна сидить, хусткою махає, лицаря піджидає! Хто її достане – на рушник стане!
Зашамотіло панство, заворушилось, здвигнулися лицарі, заіржали коні, задзвеніла збруя – і почали скакать… Хто скочить, та все в яму! хто скочить, та все в яму! Ніхто і до стовпа не доскочив, а більше стояли та дивились! Скакали-скакали та й перестали, а царівна на стовпі хусткою маше – приманює.
Гукнув цар раз, чи нема охочого, – всі мовчать. Гукнув другий раз, – всі мовчать; за третім разом Іван виїхав з лави і почав конем вигравати, та як розбігся! як скочить! то аж повище першого кружала вискочив, і так каблукою та й назад до землі аж по той бік ями. Чуть-чуть кінь в яму не впав задніми ногами – аж зашамотився – та ні! вдарив копитами і, як сокіл ясний, звився, полетів, як вітер!.. Тут Іванові в долоні плещуть, гукають: підожди… Де-то не лихо! Як оком змигнути, так він щез з-перед очей.
Приїхав до лісу, склав одежу під сідло, пустив коня і знов зостався дурень дурнем; прийшов додому, виліз на піч та й сидить. От і браття приїхало.
– А що ви там бачили, де були? – питає Іван.
– Говори що! Та тобі такого дива й по смерть не видати! – І давай йому розказувати про його самого, що там яма глибока-глибоченна та широка! I серед ями стовп; а лицарі все скачуть та все в яму, один лиш знайшовся такий з-межи всіх, що мало-мало не до половини того стовпа вискочив і яму перескочив та й утік! Мабуть, що цього буде царівна, як захоче приїхати за другим разом.
– То я був, – каже Іван.
– Та що ти! Хіба ж би ми тебе, дурня, не пізнали! Тобою там і пахло!
– Отже, побачите, що то я!
– Ет! Говори собі, дурню! От нам треба ще збиратися, бо цар назначив скакати.
– А вам там нічого не було? – питає Іван.
– Ні, – кажуть, – нічого, тільки той лицар дав по батогові, що ми з дороги йому не зминули.
Засміявся на всю хату:
– Аже то я бив вас! – каже.
– Вези здоров! – кажуть Іванові браття; а самі поїхали до міста нове вбрання набрати собі для того другого разу дивогляду.
Пройшло скілька часу, ті два брати ізнов у дорогу рихтуються, бо вже приспіла пора, що цар зазначив, а Іван ізнов проситься:
– Візьміть і мене з собою. – Ті на його посварились, а він:
– Овва! – каже, і просити не став! – Буду я и без вашої ласки.
От ті поїхали. Пройшло знов чи тиждень часу, чи дві неділі, як Іван знов злазить з печі і йде надвір.
– Ти куди? – питає мати.
– Піду, – каже, – в ліс, губів назбираю. – Взяв кошика і потяг до лісу. Прийшов, заховав кошик у корчі, як подзвонить у другий дзвінок! Прибігає кінь білий, як сніг, а перший був карий, як ворон, аж вилискується.
– Чого потребуєш, лицарю Іване?
– Поїдемо царівну здобувати, – вже каже Іван.
– Чи здобудем, чи не здобудем, – озвався кінь, – а в ямі не будем. Дивись мені під сідло!
Подивився Іван, а там для нього вбрання ще краще, як перше було. Убрався він, упав на сідло, як місяць ясний.
– А як скажеш везти тебе, лицарю Іване, попід небесами чи понад лісами?
– Звідтіля, – каже, – будеш понад лісами, а туди, коню, дібровою, козацькою дорогою; лицарі їздять – з ворогами не розминаються.
Ударив кінь копитами – лише курява встала.
І знов Іван догнав браття своє, дав їм по батогові – уже по два, – що з дороги не зминули, та й полетів, як птиця. Приїжджає до місця, а там панів! лицарства! ще більше, як перше було! Хоч город будуй! Мало не зі всього світу поназ’їжджалися. І знов виїхав цар и сказав те ж саме, а лицарі й почали скакать. Хто скочить, та все в яму! Хто скочить, та все в яму! А Іван стоїть; стоїть собі на самім послідку та дивиться. Скакали-скакали та й перестали. От цар ізнов гука на охочого. За третім разом Іван і виїхав з лави.
– Оце, – кажуть, – той самий лицар, що перше був! – Аж тепер пізнали. – Вже, кажуть, коня перемінив, то докаже слави!
А Іван так грає конем по степу! Так виграває! розбігся – як скочить, та аж на другім кружалі опинився. Взяв перстень і скочив.
– Браво! Браво! – закричали. А Іван так полетів, що й не завважили, де дівся. Приїхав до лісу, пустив коня і знов дурень дурнем. Назбирав губ чи ні, взяв кошик та й приходить додому. Замотав той перстень в ганчірки і встромив у стріху, а сам прийшов до хати.
– А де ти так забарився? – питає мати.
– Ліг, – каже, – під дубом та й заснув і проспав аж досі. А то за печерицями ходив по корчах… – Та й поліз на піч. От і браття приїхало.
– А що ви, братця, бачили? – питає Іван.
Вони ізнов розказали йому про його самого та й кажуть, що конче його буде царівна, бо де ж таки! Ніхто і до стовпа не доскочив, а той лицар аж з другого кружала перстень взяв.
– Оже то я, братця! – каже Іван.
– Куди тобі, бідному та нещасливому! Там нас б’ють, а ти б усіх перейшов. Красне було б лицарство, якби так, щоб ти був перший!
– Вірте не вірте, як собі хочете! – озвався Іван й замовк на печі.
Прийшла пора, ті два і третій раз поїхали, а Іван попросився, щоб узяли, – не взяли, та й зостався на печі. А згодом суне з печі, взяв кошика й пішов, ніби знов за печерицями. Прийшов у ліс. Як задзвонить у третій дзвінок – прибігає кінь морозоватий.
– Чого потребуєш, лицарю Іване?
– Поїдемо царівну здобувати, – каже.
– Здобудем! Але ж і лиха наберемся! Бери вбрання з-під сідла!
Взяв Іван убрання ще краще, як друге було, – але ж не втерпів, щоб не полюбуватись на себе, – впав на сідло, як сонце ясне.
– А як скажеш везти себе, лицарю Іване! Понад лісами чи попід небесами?
– Звідтіля, – каже, – будеш понад лісами, а туди, коню, дібровою, козацькою дорогою; лицарі їздять – з ворогами не розминаються.
Ударив кінь копитами і поніс, землі не доторкаючись. Догнав Іван своїх братів і цей раз, і вже дав їм по три батоги, що з дороги не звернули, та й поїхав далі. Коли приїжджає до місця, а там ще нема й половини лицарів. Далі й ті поз’їжджалися; і його браття приїхали і стали ген-ген за плацом.
За цим разом вже мало хто й скакав: «Що ж, кажуть, на відважного бити, хіба лиш головою накласти! Коли всякому відомо, що приїде той лицар великий, і царівна все його буде – не чия! Тільки що виїхав Іван з лави, як всі його обступили і поздоровляють, що то він ті два рази скакав.
– Ні, – каже Іван, – я ніде не був, нічого не бачив і не знаю.
А тим часом дав коню трохи віддуху, поки піт в себе вбере, та як скочив, то аж на самий верх вискочив, на третє кружало, де вже царівна сиділа. Вона так і обняла його і поцілувала. А він її поки зібрався, то вона вспіла забити йому півперсня в чоло. Потім розірвала на дві половини ту хустку, що мала в руках, і своїми руками йому голову перев’язала.
Скочив Іван, а та хустка так далеко за ним розвівається по оздухах, то-то здорова була.
– Браво! Браво! Підожди! Підожди! – кричать йому зо всіх боків. Цар зняв шапку, махає: «Сюди! сюди!» А Іван, що й не до його п’ється – полетів, та й годі.
От приїхав до лісу, пустив коня та так шукає ганчірок, так збирає! Та все мотає на голову, все мотає. Намотав таку голову, мало не як стіжок завбільшки; взяв кошик із корча і приходить так додому.
– А що тобі? – питає мати.
– Еге, що! – крізь сльози озвався він, – поліз на тополю за воронятами, та й впав і голову розвалив…
– Може, дуже? Ану покажи! Може, треба морової губки? Може, горілкою з милом прополоскати? – сказано мати – жалує сина.
– Ні! – каже Іван, – я вже сам і промив, і лікарство знайшов і приклав собі до рани.
– Ану! Покажи-таки! – Та до його й руки протягнула – ганчірки ніби розв’язувати та розмотувати. Як наробить [він] гвалту!
– Гій! Навіжений! Мовчи! Схаменись! Не буду! – озвалась мати.
– То ж бо то! – Іван каже, – що не буду! А нащо братись!.. – поліз на теплу піч, ліг та й стогне.
От приїхали і браття його.
– О вже! – кажуть, – по царівні! Якийсь лицар вискочив! А наш де?
– Он там на печі стогне! – озвалась мати. – Лихе понесло на тополю за воронятами, чи що, та й шибнуло ним звідтіля, і голову собі розвалив. Тепер і лежить як убитий.
– Якби кізка не скакала, – озвались браття, – то б і ніжка не зламалась. Так йому й треба, нехай дурень знає, що не при йому писане. А вже ж бо! Де не посієш, там він і вродиться! Як відлежить, може, потихішає.
А Іван собі думає: «Ну-ну! Дурні! Такеє-то гречане! Як не перехрестить, то порепається». І тільки стогне, щоб не здогадались.
Пройшло чимало часу, а Іван все з зав’язаною головою і ходить, і на печі сидить, і нізащо не дається подивитись на ту рану. Як наробить крику, що аж на друге село чути, ті й відкинуться, аби лиш біди скараскатись.
А цар тим часом розіслав комісарів по всім світі шукати того рицаря, і насамперед по своєму царству, і такий приказ дав, щоб у всіх шукали – не минали ні старого, ні малого, ні бідного, ні багатого, ні жодної віри. Чи то жид буде, чи циган – шукай, та й годі. А дав знак: півперсня в чолі, а другу їм віддав, щоб приміряли, півхустки, що в царівни взяв, а другу пів-хустки дав ізнов, щоб приміряти: «А третій, – каже, – знак – сигнат з брильянтом самосвітним, що стояв на другім кружалі. Як знайдете, – каже, – такого, що в його будуть ці всі штуки, зараз везіть його до мене».
От і їздять ті комісари по всім царстві, по всіх закутках, шукають, чи нема де того лицаря, що в його всі ті три знаки будуть. Шукали-шукали, їздили-їздили та й добрались аж до того куточка, де Іван на печі вигрівався. Прийшли до господи.
– Помогайбі, люди добрі!
– Дай, боже, здоров’я, великі гості.
– А чй нема між вами того лицаря, що царівну роздобув?
– Нема, – кажуть.
Подивились ті, – у всіх лоби цілі, та й питають:
– Чи всі ж ви тут?
– Всі, – кажуть, – тільки на печі один ще єсть, але то дурень зроду, на його ніщо зважати.
– О ні! Нам казано все царство передивитись, бо коли сам не з’являється, то вже щось воно є такого. А злазь-но, Іване!
– Не хочу!
– Та ну-бо! Злазь!
– Не хочу! Або як злізу, то що?
– Та поїдемо до царя в гості!..
– Ого! Коли мені й тут так добре! Ще лучче, як в царя… Або ж у царя є й піч?
– Та що з ним панькатися!.. – каже старший брат. – Силою його з печі. Щоб людей не марудити.
– І я кажу! – озвавсь другий. Кричав він, дерся, шарпався, проте таки стягнули його на землю.
– А чого це в його голова зав’язана? – питають комісари.
– Лихе понесло ворону за сороченятами! Упав з дерева і голову розвалив. – А йому хустка так і червоніється з-між ганчірок.
– А то що червоне?
– Кров, мабуть, коли не шматина яка, жидівське дрантя абощо! Чи то дурне розбирає!..
– Ану покажи! – Розв’язали, розмотали ганчірки, аж то царівнина хустка, розмотали хустку, а півперсня в лобі. Прирівняли і то й то – якраз те саме.
– Ну, – кажуть, голубе, тебе нам і треба! А де сигнат?
– Який?
– Та ти вже й сам добре знаєш.
– Я не чув, не бачив жодного сигната.
Як причепились вони, як почали то просьбою, то грозьбою коло його, він пішов на двір і взяв із стріхи перстень та й каже:
– Осьде вам і перстень!
– Їдьмо хоч тепер до царя!
– А в його ж є піч?
– Та ну його! дурника вдавать! Годі тобі! – кажуть комісари.
А браття лиш язики повисолоплювало та й дихає. Привезли Івана перед царя – таке препогане, шмаркате, обшарпане, невмиване – аж гидко дивитись!..
– Оце, – кажуть комісари, – той, що мав всі знаки! – і показали півперсня, півхустки і сигнат, що у Івана на пальці.
– Ти? – цар питає, – той лицар, що до царівни на стовп вискочив.
– Я не бачив і не знаю, – озвався Іван і стоїть ізгорбившись.
– Ніщо робити! – каже цар, – хай побуде при нас, придивимся та й розпізнаєм, що в йому кипить. – І відвели Івана на кухню.
Чи довго, чи недовго жив він при царевому дворі, як почалась війна, чи татари надійшли, чи то так який ворог нападався. Цар поїхав на війну, а двораки царські давай глузувати з Івана, що він ніби такий лицар дуже великий, а на війну не виїжджає.
– Добре, добре! – озвавсь Іван. – Я там буду! – і казав дати собі коня. Осідлали йому якогось возиводу і привели. Сів Іван на того коня, ізгорбився, взяв якусь кимаку в руки та й каже: «На війну їду». Хто хтів сміявся, хто й ні, а Іван поїхав. Приїжджає в ліс, пустив царського возиводу на пашу, а сам і подзвонив у перший дзвіночок; перший кінь чорний, як ворон, що з землі виріс, став перед ним.
– Чого потребуєш, лицарю Іване?
– Завоюєм те військо, що на наше царство нападається?
– Ніщо й турбуватись! Бери лиш зброю з правого вуха, а з-під сідла вбрання! Та скоріш, щоб пізно не було.
Убрався Іван, такий лицар, що куди-куди! Сів на коня – сріблом-золотом сяє, аж іскрить…
– А як скажеш везти тебе, лицарю Іване?
– Так вези, щоб стріла не брала і меч не тяв.
Ударив кінь копитами, і незчувся Іван, як став на війні – військо з військом січеться, рубається, кров річками тече, але ні той того, ні той того не переможе. Як вмішався Іван! Як почав сікти! Царське військо й перестало воювати – на лицаря заворонилось. А він січе та рубає, що вороги летять від його, як терміття. Ні душі живої не зосталося, тільки самі свої. Цар зняв шапку і махає: «Просим покорно! Дарую вам шаблю!» Іван підскочив, взяв шаблю й побіг – каже: «Там і там, в такім-то царстві іще мене на війні виглядають», і зник, мов його й не було.
– Оце – лицар, то так що лицар! – кажуть всі, і цар каже: – Це той, що за першим разом до царівни скакав! Якби такий мені зять, – каже цар, – не жалував би йому півцарства дати!.. – А сам зібрав військо і пішов на чужі краї війною. Да з чужих країв його як попруть! То аж під саму столицю приперли. От цар і пише до дочки, що, каже, бувай здорова з святим маковейом! Перше якийсь лицар визволив, а тепер поминай, як батька звали!.. Плачу! Лементу! Божа твоя воля – на всю столицю. Почув Іван з печі той галас та й питає:
– Що за плач?
– До живого, – кажуть, – прикрутилося нашому цареві. Чи не поїхав би ти визволити? – додали на кпи.
– Поїду, – каже, – а як же не поїхати! Коня мені! Засміявся, хто чув, але коня, проте, осідлали. Сів
Іван ізнов на возиводу і поїхав за ворота з кимакою в руках.
Приїхав у ліс, подзвонив у другий дзвінок, з’явився другий кінь – білий.
– Чого потребуєш, лицарю Іване?
– Поїдем царю своєму помагати, чуже військо воювати!
– Хоч воно трудно-трудно, але побачим – бери збрую з правого вуха, а з-під сідла убрання.
Зробив так Іван, убрався і сів на коня.
– А як скажеш везти тебе, лицарю Іване?
– Так, коню, вези, щоб стріла не брала і меч не тяв.
Ударив кінь копитами, земля застогнала. Та й лиш курява за Іваном встала. Приїздить на війну, а там ізнов така січа, така різня! Господи, сохрани та борони! Половину царського війська впень витяли.
– Стій, наше військо! – гукнув Іван, – я буду воювати! Розступилось військо, дало йому дорогу, як піде наш
Іван сікти на два боки! Так січе, так січе! Вороги летять, як солома від коси, як терміття!.. Пройшов раз, пройшов другий вздовж і поперек, а неприятель і крикнув: «Згода!» Тоді Іван перестав сікти; підбігає до царя: «Згода», – каже. Цар подарував йому золотий перстень. Іван взяв і полетів. «Ще, – каже, – в другім царстві ждуть від мене запомоги». Цар з військовими своїми лиш стільки придивились до Івана, що пізнали його. «Це, – кажуть, – той лицар, що за другим разом до царівни скакав».
– Той самий, – каже цар. – Якби цей був моїм зятем, то я не пожалував би йому віддати три чверті свого царства, відступив би йому, а сам в одній чверті тільки царював би». Військові спозирнули оком один на другого, думаючи: «Порядкує цар, немовби у своєму току!» А Іван собі приїхав до лісу, пустив свого коня і ліг під дубком відпочити: поклав ту шаблю коло себе і цей перстень на руці має. Лежить ще зовсім вбраний по-лицарськи. От приходить якийсь дуже великий заслужений чоловік – пан, чи що, чи генерал.
– Не продаси, пане лицарю, тієї шаблюки часом?
– Ні, – каже, – не продам, а так віддам, лиш дай мені за неї мізинний палець з правої ноги.
Покрутився генерал, подумав, але що ж! За ту шаблюку царівну дадуть, і згодився дати палець.
– Може ще, – каже Іван, – і цей перстень тобі знадобився б?
– А добре, – каже.
– Дай мізинний палець з лівої ноги, то віддам. Відтяв генерал палець і з лівої ноги і дав Іванові, а сам взяв перстень і шаблю та й поїхав. Тоді і Іван відпустив свого коня, а царського взяв, сів на нього, очима до хвоста, й їде додому.
– А що, – питають, – багато навоював?
– Багато, – каже, – повну пелену! – І висипав тріски та патички, що в лісі назбирав.
Другі кпили, сміялися, а царівна плаче, що таку тютю вибрала собі. А цар ще не вертався, бо розійшлась поголоска, що той цар – неприятель – ще третій раз хоче сили попробувати, та аж тоді згода буде.
Надійшло чужого війська неприязного, як хмари восени – може, там двоє або й троє царства докупи зійшлося, аби таки збити цього царя і його дочку силою віддати заміж за якогось там царевича горбатого, чи що, а може, за німця, а вона німця не хотіла. Каже: «Лучче за такого Івана піду, який він є, а німця не хочу і на очі бачить. І ні за кого не піду, тільки за Івана».
Вона добре придивилась на нього ще на стовпі і тепер пізнала, що це таки той самий лицар, лиш дурня дуже вдає.
Як пізнав батько, в чім діло, то й пише до дочки, що так і так, дитя моє! Шукав я для тебе долі, а для себе запомоги, а знайшов тобі лихо, а собі напасть, отого Івана непотрібного. От, бачиш, збираються царі наше царство звоювати, тебе силою заміж взяти, а мене в неволю запродати або мечем стяти!
І приписав – каже: «Як почуєш, що ми завойовані, то кажи знести голову Іванові, бо то не він той лицар, що на стовпі був, а є хтось другий. Той генерал уже дав о собі чутку». Нім дійшло письмо до царівни, вороги півкраю спустошили вогнем і мечем. А Іван собі на печі – нічого й не знає.
Як перечули царські двораки, що Іванові наказано голову анести, та й прийшли до нього і кажуть:
– Вигрівайся ж добре на печі, бо вже більше не будеш – цар казав тобі голову знести.
А Іван собі зареготався, як навіжений, та й каже:
– Що буде, то буде, а буде те, що бог дасть! А тим часом – коня мені! Поїду на війну!
Цар не дав приказу, щоб не слухати Івана, ні царівна не дала; то й підвели йому коня, все того ж возиводу, і кимаку дали в руки. Іван сів на коня, як на лаву, і поїхав, посвистуючи під якусь думку. Приїхав до лісу, пустив коня та як задзвонить у третій дзвінок, так і з’явився кінь морозоватий.
– Чого потребуєш, лицарю Іване?
– Поїдем на війну! А звоюєм?
– Тяжко воно, тяжко! Але побачимо! Бери збрую з вуха, а з-під сідла убрання.
Вбрався Іван, сів на коня, а кінь і говорить:
– Та не оглядайся, бо поранять! – І поніс Івана поверх лісів… Прибігають на війну, а там цареве військо тільки що держиться – от-от, то й переможуть.
– Стій, військо! Дай дорогу! – гукнув Іван і почав сікти на два боки, а кінь бити на чотири. Як побачив цар лицаря, то душа і стала йому на мірі; бо вже знав, що його грало.
Проїхав Іван раз, другий, третій поміж неприязне військо, і зостався чоловік, як на пожарі стеблинка: і ті царі трупом валяються, і все військо їх. Глянув Іван вперед себе – нема з ким воювати; та й забувся й оглянувся назад себе, а з-між трупу і встає лицар: «Ану, – каже, – зо мною на поєдинок!»
Розійшлися, з’їхалися, брязнули шаблюками раз, другий, та й тому голова злетіла, а Іван зостався без мізинного пальця на правій руці. «До царя!» – каже кінь. Іван підняв руку вгору: «Рана», – каже, і протепом до царя. Цар щось там уже на собі такого, що міг розірвати – розірвав і зав’язав тому рану та й просить до себе на могорич…
– Нема часу! – Іван каже. – На весіллі буду. – І поїхав, бо, каже, ще й друге царство від його лицарської запомоги жде.
Іде Іван додому у своїм лицарськім вбранні, з зав’язаною рукою, як передибає його знов той генерал, чи що.
– Продаси, – питає, – хустку?
– Ні, не продам, а так віддам, тільки дай мізинний палець з правої руки.
Втяв той собі палець і віддав Іванові, а собі взяв хустку і перев’язав рану та й поїхав прямо на столицю. А Іван звернув у ліс, пустив коня, назбирав ганчірок і замотав собі рану та й іде додому.
– Що тобі в руку? – питають двораки.
– Тріски збирав та й заскалив, – відказав Іван і поліз на піч.
От і цар приїжджає, розказує, що такий-то й такий лицар визволив його з біди, і розпитує, чи не бачив хто, куди він поїхав: «А я, – каже, – не пожалую все царство своє відступити, як захоче бути моїм зятем».
Зараз йому і сказали про того генерала, що то, кажуть, він той лицар, бо в нього і коні такі єсть, як цар оповідав, і рана на руці, і царівниною хусткою рука перев’язана. Дав цар приказ привести того генерала. Він і прийшов; та шабля, що цар Іванові подарував, висить у нього при боці; і той перстень на руці сяє, і рука хусткою перев’язана.
– Це! Це! Мій збавитель! Мій оборонця! – закричав цар на першім кроку генерала до двора.
І зараз його за стіл засадили на самий покут і давай свататися і могорич запивати. Генерал той – чи то він був – і давай прибріхувати, як-то він на стовп скакав, як влюбився; а ті, що слухають, не можуть його нахвалитися, що він такий лицар, як на всім світі другого нема. Засватались – геть усе, і весілля назначили; а Іван сидить собі на печі і байдуже йому, що там робиться у царських палатах.
От і весілля! Видає цар свою дочку за того генерала-лицаря. Гудуть музики, бенкет страшний! Вина ллються – аж по бороді тече. Коли ще до шлюбу підуть, а вже добре підгуляли; настала пора, що можна було ще лучче почванитись. Той молодик уже і розпустив губу. Як всі йому браво віддавали, а молоду вбирали до шлюбу, хтось вихопився з словом: «А Іван же що?»
– Який-то Іван? – питає молодий. Поки йому розказали, цар гукнув і Івана пішли шукати. Знаходять його, що він умивається. Гукають, штовхають – скорій; цар потребує. А він собі з повагом умивається. «Та ну вас, – каже, – дайте хоч умиться!» А ті шарпають. Сказано, вже двораки! Хіба в них людяне серце? От і царівна вийшла на рундук, чи що, і побачила, що Іван палець замотує травою, – а добра душа була, то й питає:
– А то що тобі, Іване, в руку?
– Нема пальця, – каже.
– А де ж він?
– О! Далеко! Десь на полі.
– На якім полі?
– Там геть далеко! За лісами – де воювалися.
Але як умився Іван, то такий гарний хлопець став, що годі, а той генерал тільки брехав добре. Придивилася царівна до Івана і сама собі не вірить – чи їй лиш так здається, чи вона й справді бачила його на стовпі. І ще лучче придивляється, а цар виходить і собі туди, та й казав зараз Івана на кіл посадити. Схопили його прислужники і потягли на кару; а царівна і пристала до батька, що ще буде час невинну душу згубити! Хоч би весілля переждав. Пустили Івана на три дні пожити, поки весілля відійде.
А Іван, як вирвався з рук, вже й не вертався до двора, а пішов просто в садок, та як задзвонив у третій дзвінок, то так і з’явився перед ним його морозоватий:
– Чого потребуєш, лицарю Іване?
– Поїдемо до царя в гості.
– А що! Я тобі не казав, що буде клопіт?! Та вже минулося! вдягайся. – Одягся Іван в те вбрання, що стояло під сідлом у коня, надяг лицарську зброю, з правого вуха вийнявши, і йде до царських палат; а тут уже до шлюбу вирушають, і молода акурат на ридвані стояла, помощувалась.
– Лицар, лицар, лицар їде, – загомоніли гості і всі лови-ворони; а царівна, як зобачила, то мало не вмліла з радощів, бо того генерала вона і на очі не терпіла, а треба з ним вінчатися.
Привітали Івана і цар, і царівна, і гості, а той молодий побілів, як глина.
– Встарчився в слові, пане лицарю, – каже цар.
– Я казав, що на весіллі буду, як наче моя душа чула.
– Ну, що ж! До шлюбу? – питає молодий. – Я ж не надарма кров свою проливав!
– Яку кров? Коли? – питає Іван.
– Ще й тобі знати! От мовчи та диш.
– Або що? От ти, то так, що мовчи та диш. А де то твої мізинні пальці, пане лицарю?
– Як-то де! – озвався молодий. – Чи то я мало войнів відбув, щоб без рани обійтися!
– А ось вони в кишені в мене! – І вийняв папірчик і показує пальці.
Генерала роздягли, правда, пальці якраз пристають. Тоді все розказав про того генерала, а самого вже й так всі пізнали. От тоді вже пішла гульня, то так, що гульня! І сама царівна гуляти пішла; а перше ходила сама не своя. І цар, як казав, так і зробив: віддав зятеві все своє царство, а сам на бурку сидів. А генерала прив’язали дикому коневі до хвоста та й пустили в степ.
Іван оженився і пішов царювати, вже ніхто не смів сказати, що від дурень, та й годі.
Отак-то опир з дурного Івана та аж царя зробив. То-то, значиться, слухати батька!»
Ця казка двоїться. В другій розказується, що замість війни Іван їздив на звіра три рази – та й тільки цим і відмінилася. Та ще не три дзвінки було, а лише один – для первого коня, а для другого і для третього – то по шерстині; а решта все так.
Єсть і більше казок про опирів, та я цю вибрав: раз, що її дуже часто можна почути, а друге, що в їй мало дечого такого, що треба було викинути, а з других, якби те википуть, то мало що й зостало б ся. Під цю казку підходять і решта, так що досить одну знати; щоб бачити опиря, який він і в других казках.
5. Відьми
Тепер візьмемося за відьом. Відьми, мовляв я, єсть родимі і вчені. І ті й другі лиш молоко відбирають від коров, від овець тощо. А та, що вміє підробляти то се, то те, то вже не відьма, а чарівниця буде, що з чортами заодно. Проти ордані, проти зелених свят тощо відьми їздять на коцюбі на границю і там воюються одні з другими тими мечиками, що від терниці. Між відьмами єсть і найстарша, що найлучче своє діло знає та вже над всіма верховодить щодо відьмовання.
«Було собі, – кажуть, – дві сестри – одна дуже багата на набіл, а друга дуже бідна. От колись і питає та, бідна, у своєї сестри:
– Що то значиться, сеструню, що в тебе вистарчає і продавати, а в мене і дітям нічим закропитися? Худоби ж у нас, здається, однаково.
– Возьми, сестро, – каже та, – трохи свого сиру, а я возьму свого і підем до води. Там я тобі й розкажу, чого це так.
От колись так і зробили: прийшли до води – та з сиром і та з сиром.
– Пускай на воду! – каже та, багата. Бідна вив’язала, що там мала сиру у вузлику – жменю, чи що – і кинула на воду. Поназбігалося всякої рибки – і пліток (біблиця), і верховіддя, і линів, і другої всякої, та так той сир їдять, так їдять. Геть із’їли! От та, багата, і свій кинула. Поназлазилося гаддя, жабів, ящірок – всякої нечисті і той сир розхапали, що й не кожному стало.
– От так, – каже вона, – на тім світі чорти і душу мою розхапають, бо я відьма. Того в мене і набілу стільки є, що аж продаю.
Єсть такі жінки, що охочі навчитись відьмувати, та не кожна зможе, бо там покуса дуже велика. Розказують, що одна молодиця захотіла відьмувати і пішла до відьми, щоб та її навчила як.
Та й питає:
– А ти ж боязлива чи ні?
– Ні, – каже ця, – не дуже.
– Гляди ж! Бо як злякаєшся, то все пропаде. Треба багато дечого витерпіти перше.
– Як, – каже, – не буде боліти, то чому й не витерпіти?
– Ні! Не буде боліти.
– То витерплю.
– То й приходь! На такий-то час, – назначила відьма, – і підем, то я тебе й навчу.
Як настала та пора, що відьма назначила, ця молодиця і прийшла і пішли вдвозі на поле вночі. Далеко за селом стара зав’язала молодій на голові все манаття і поставила так на межі до пояса голу. «Стій, – каже, – тут, аж поки я не вернуся. Та що б не чула єси – не лякайся: воно все минеться. Як вистоїш, доки я вернуся, то все знатимеш, як і я. Тільки не дивись, бо не вистоїш.
Стоїть ця чи годину, чи менше, як чує, що якась кишнява коло неї – свище, сичить, пікає тощо. А то гаддя поназлазилось, та ящірок, та вужів, і одна гадина в’ється їй по нозі, така холодна, аж мороз по шкурі подирає. Терпить вона! Аж трясеться, а терпить! Так забаглось їй відьмувати.
Ще це не перестало, як чує – шльоп… шльоп… Не витерпіла небога, щоб не подивитись; пошукала дірки в пелені і зглянула на світ божий, а там навкруг неї всякої нечисті, що оком зглянеш. І все те перевертається, лізе одно по другому, сунеться, – кишить. І жаба, як копиця завбільшки, скаче помежи все теє просто до неї. Та така страшна! Зелена, балухата та черевата. Як звересне вона! Та в ноги! Куди носом стояла. Десь і баба взялась:
– Бог з тобою! Чого се ти?
– Еге, чого! А гаддя та ящірки! А то жаба, як копиця! – А сама, як лист, дрижить.
– Ет! Дурна ти! – каже баба. – Я ж казала – не дивись! Не послухала єси, то вибачай. – Тим і скінчилась наука».
У відьми, кажуть, з кожного кілочка, з кожного шнурочка можна молока надоїти, треба тільки знати як, – найбільш з тої оброті чи то вуздечки, що де-небудь у кутку висить. Ця оброть чи то вуздечка таку силу має, що як накинути її на людину, хоч-бо й на саму відьму, то зараз та конякою стане і доти буде конякою, аж поки оброті з себе не скине.
У Вербці (село на Поділлі) був собі дяк, Пухальський, чи як там він звався; гарний хлопець на вроду, нежонатий, добре співав і шанувався; мав свого піддячого і школу добре удержував. Громада любила його, як свого сина, а дівчата від нього не могли собі попару дати! І кучері, і вуса, і брови, і зуби – і що хоч, – хоч які гарні в другого парубка, а в бакаляра, у пана реєнтого, все-таки кращі.
Найгірше за ним побивалася Тетяна, Грицька Діндоброго дочка, дівка гожа собою і не бідна. Тепер за дяками не дуже владаються наші дівчата, а в старовину було, то попович перший парубок в селі, а попівна – дівка перша; там дяк парубкував, як нежонатий, або дяченко, або паламар чи паламаренко, аж там уже снувалися, як по низці, сільські парубки – парафіяни.
Тут не було поповича, то дяк перше місце займав між парубками. Тоді саме наших під пана повертали, то сватам із вільних була благодать божа, та й годі! Тетянин батько знав, що дяк до неї доріженьку топче, та ще й рад був, що за вільного вийде, не будуть попід вікнами сіпаки заглядати. Вже дяк був і за весілля набілив, Тетяна рушники вже вишивала, і по селі пішов такий поговір, що Тетяна буде дячихою.
Але дяк ні з сього ні з того разом відкинувся, перестав бувати і вулицею бувало йде – розминається… Що? Як? Від чого?.. Які вже жінки на ті штуки спритні, а нічого не вивідали! А дяк дізнався, що вона відьма! Того й корови її батька носили вим’я, аж ноги розпирало.
Покинувши Тетяну, почав він коло другої звиватися – коло Горпини, дочки Омелька Доробала; ця була також не бідна і русява, а та чорнява була. Як почав дяк уже за Горпиною кошелі носити, то на неї і вся вина спала – вона відбила сватача,від Тетяни! Хреститься дівчина обома руками, а жінки цоконять, та й годі. Якби ще Тетяна хоч була не дуже любила дяка, то, може б, воно так і проминулося, а то вона гине за дяком, а він, як перше побивався, так тепер занехав. За громадою і вона потягла і взялась відомстити Горпині згубою дяка, як то співають Гриця:
Нехай не буде ні їй, ні мені…
Горпина це пронюхала, бо також мала мухи в носі, та й одного вечора і каже свому коханому:
– Де цю ніч будеш ночувати? чи в клуні, чи що? – а було літо. – То постели собі де і постав свічку в головах – хай горить, а сам сховайся за браму і пильнуй. Прийде Тетяна, щоб тебе конякою зробити та проїздитися добре – замучити, значиться, хотіла. Але ти, – каже, – накинь на неї саму ту оброть і бий, щоб аж дуба дала, бо як житиме, то сам загинеш. Гляди ж! – додала вона, випроводжаючи свого коханого аж за ворота, – не забудь, що я казала.
Дяк був добрий гультіпака і паливода неабиякий, то, може, й рад був пригоді, що матиме з ким побурикатися – Думав, що вона буде оборонятись. Став за брамою, наготувавши бияк добрий, та й стоїть, а серед клуні постіль розіслата і свічка горить.
От згодивши, йде Тетяна – простоволоса, розперезана, без запаски і в обох руках оброть несе вперед себе, наче має коня гнуздати. Прийшла, стала на порозі і вдивляється на те світло. А дяк підкрався та й хіп із-за брами і накинув на неї ту оброть. Тпрру, косю! тпрру, Тетясю! тпрру. Вона і стала конякою. Тоді він за бияк і давай обертати! А сили йому не бракувало – викохав її на хавтурах за трьох добрих… Бив та й бив! Аж лягла бідолашна; тоді зняв оброть і пустив: – Йди до біса, та не кажи, де була!..
На другий день прийшли за попом – Тетяну сповідати; по дорозі піп і дяка покликав, та й пішли удвох. Висповідалась дівчина і просить попа, щоб позволив її тіло винести на троє суток до церкви, а дяк щоб конче тих три ночі псавтиру читав над нею.
– Добре! – каже піп. Він думав, що то з любощів так їй завагається! А дякові і душа в п’яти посунулася. «Е! якби ти, попе, – думає собі, – знав, що тут закоюється!..» Та робить нічого.
От умерла Тетяна, і тіло вже в церкві лежить; дяк в’ється, як в’юн посолений, щоб викрутитись від псавтирі, на піддячого звертає, на паламаря! А Грицько вчепився, як реп’ях кожуха: йди читай! Та й годі.
– Піду, піду! – озвавсь дяк, – лиш відчепіться! – А сам так і махнув до Горпини за порадою.
– Не бійся! – каже вона, – йди читай, а як лусне домовина, – гаси світло і втікай на хори.
Так дяк і зробив. Прийшов до церкви та так читає, так читає! Як-от домовина – лу-лусь! На всю церкву, аж сичі на дзвіниці полякалися. Він хутчій задув свічку і на хори, та й став у куточку і стоїть, притаївшись. Вилізла вона з домовини і ходить – шукає по церкві: «Де б він дівся? – каже сама до себе… – Вже я таки знайду його». І все ходить – мацає по кутках. Скрізь перешукала, а на хори не здогадалась. Так і півні запіли, то не знайшла. Як вона лягла в домовину і все стихомирилось, дяк зліз і почав читати далі. Тут і Грицько прийшов довідатись, чи недаремне дякові за псавтиру заплатив.
Так пройшла одна ніч! Та ще друга наступає. Що тут робити? Іде знов до Горпини за порадою.
– Нічого, – каже вона, – читай, не бійся, а домовина лусне, то ти Тетяну псавтирою в голову, а сам хутчій гаси світло і тікай у вівтар та й стань за вратами перед престолом, де піп стає, як службу божу править. Там тебе не знайде.
Так він і зробив. Читав, читав, аж доки домовина не луснула, тоді за псавтиру та Тетяну в голову, а сам світло задув та й у вівтар, і став за вратами перед престолом.
Тетяна мало що не разом схопилась, як і домовина луснула, і слідом бігла за дяком до привратниці, та була трохи приголомшена, то й не завважила, де він дівся в вівтарі. Походила трохи, пошукала… а далі бачить, що сама вже не знайде, та давай свистати на відьом, щоб зліталися зі всього світа. Свиснула раз – посипались відьми, як з рукава їх вив’язав; другий раз свиснула – роєм полетіли, як бджоли наче; третій раз – ще густіше, аж не можуть у двері потовпитися, та й перестали.
– А що, сестрички! Треба нам дяка пошукати. Десь тут, у вівтарі, заховався, – каже Тетяна. І давай шукати гуртом. А він стоїть як вкопаний, – не то живий, не то вмерлий, і очі зажмурив, бо по очах, каже, побачили б. Не одна відома і очі на нього вирячить, а не бачить, хоч її в лоб вистріль. Шукали-шукали! Цілісіньку ніч прошарили…
– Може, він де інше? – кажуть.
– Ні, таки в вівтарі! Я сама бачила, як біг, і мало за комір не вловила!
Ну! То де ж би він дівся? Не знайшли, і перед досвітком ті почали розлітатися, а Тетяна лягла в домовину.
– Ну! – каже, – добре заховався єси! Але ще мені одна ніч зосталась на твоє безголов’я! – Та й півні запіли, вона й задубіла.
Ще з вівтаря почав він псавтиру читати, як вже стихло, йдучи до серед церкви. Проминула й друга ніч. Одна ще осталась! «Коли б цю, – думає, – пережити як, то аж тоді біди збудуся!» Як настав день, почав дяк роздумувати, що йому робити, що та вже добре пообіщалась…
Думав-думав та й постановив у своїй голові вже не йти на третю ніч читати. А громада каже: «Нащо ж нам і дяка в селі, як ніхто не буде над умерцем псавтиру читати! То йди собі з села, а ми другого знайдем, що буде своє діло сповняти як належить». Тоді громада мала право сама по собі виганяти дяків, сама їх і приймала, то дяк і злякався: «Виженуть, – думає, – а Вербки добрий приход, такого не скоро знайти!» То він і пристав ще й цю ніч почитати. «Що буде, то буде, – думає, – а буде те, що бог дасть!» – і каже:
– Буду читати і цю ніч, хай вам цур! – І пішов за порадою до Горпини.
– О! вже, – каже, – не знаю, як тобі ця ніч обійдеться! Хіба знайдеш такі ночови, що в них шість літ паску святили, то вкриєшся ними за престолом, щоб не знайшли, а то скрізь відшукають.
Пішов мій дяк по селі таких ночов питати. Єсть такі, що два рази святили, такі, що три, дуже рідко, що чотири, а таких, що шість – ніде і не чував. «Пропаща година! – Думає собі. – Що ж тут робити, що діяти?» йде, понурився, все село оббігавши, та перебирає в своїй голові різні способи і здибає діда. Поздоровкалися, і питає його:
– Чи нема в вас, дідуню, таких ночов, що в них шість літ паску святили?
– Нема, синашу, – каже, – таких, що шість, а такі, щ0 дев’ять, є. Мабуть, чи не од відьми ховаєшся?
– Так, дідусю, ваша правда!
– То мої, каже, ще луччі. Піди та возьми!
Побіг дяк мій на хутір за село, мало не підпалився; побіг і приніс ті ночови. Слава тобі, господи! Та й до Горпини. Ця похвалила і каже:
– Не жди, як уже поки домовина лусне, бо зловить, а по свічці примічай. І як вже завважиш, що недалеко та пора, то вже і вдирай у вівтар, і ляж на помості за престолом, вкрийся та й лежи і не виглядай, то не знайдуть.
Послухав він і цей раз; так читає, так читає псавтиру. От догорає вже п’ятакова свічка, він і пішов у вівтар і поніс вперед себе ті ночовлята, а свічку загасив. Тільки до привратниці дійшов, а домовина й зашумотіла, та ще не вспіла й луснути по правді, як Тетяна вже й схопилась на ноги і бігом у вівтар за дяком. А він хутчій полупотів за престол, ліг і вкрився та й лежить, іскулившись.
Недовго шукала його сама Тетяна, зараз почала і других скликати. І поназліталося їх – повна-повнісінька церква, як набив, аж стіни тріщать, і давай шукати всі разом. Знайшли те місце, де він на хорах стояв; знайшли і те, де за вратами ховався; а де сьогодні лежить – жодним способом знайти не можуть. Переступають! Не одна і спіткнеться, мало носом не запоре, а бачити не бачать.
– Чи всі ж ми тут, сестрички? – питає Тетяна. Подивились-подивились одна на другу та й кажуть:
– Здається, що всі. – А одна стара й озвалась:
– Ні, не всі! Одна ще цієї ночі народилася – тої не тут. А коли та не скаже, де він, то ніхто не скаже: б вона виросте така, що всіма нами буде заправляти! І тепер всіх на гурт, скільки нас тут є, вона в шуршу всіх зажене.
Побігли за нею, а дяк і виглядає одним оком з-під ночов. Перша, що йому на око попалась, була його Горпина. І вона його побачила і накивує пальцем. «Добра ж і ти, – думає собі дяк, – коли сюди забралась»; але заховався під ночови і очі зажмурив – там ніщо вередувати, де смерть на волоску висить – і дитини налякаєшся.
От принесли й ту, ще не хрещену, і посадовили на п столі та й питаються:
– Чи не бачиш ти, де дяк?
– Бачу, каже! Ось він лежить перед вами на помості. – А дякові душа в п’яти так і посунулась. – Та що ж з того? Коли ви до його не приступите, бо на йому животворящий хрест і одна з вас йому прияє…
– Котра? котра? – гуртом загули. Були б розірвали, та не вспіла показати, бо півні запіли – відьми й порозлітались: дверми, вікнами – куди котра попала.
– Цур вам зо всім! – каже дяк, як стала душа на місці. – Ото напитав підряд! А хай же вам все лихе! Збувся Тетяни! не хочу ж і Горпини! Щезайте ви всі разом і з очима, і з кісьми, і з кісниками навіть! Не хочу я вас і знати, не то любитися та женитися. А хай вам цур! Ото!..
Так і вмер нежонатий! І з Вербок на другий день таки втік – так переполошився…
А то ще єсть і друге оповідання про відьму, що нібито москаль якийсь спіймав відьму на оброть; на її ж таки і їздив до дня, ще й підкував навіть уночі, поки оброті не скинула. Як приїхав додому, то й прив’язав до ясел і сінця підкинув. Вона і скинула оброть. Як розвиднілося, прийшов москаль – думав іще попоїздити – аж там молодиця сидить, а на руках і на ногах у неї кінські підкови.
Коли вже зайшло про москалів, то іще розкажу про них та про відьму одну штуку.
Ішли собі рота чи полк москалів; один і пристав. А була зима, то треба було хати шукати, коли хтів відпочити і не замерзнути. Як на те ж, і світло горить недалеко з дороги в боку. Пішов москаль, як мара, на світло. Входить до хати – нема нікого, лиш умерлець на лаві лежить і на припічку баба куняє.
– Прийміть оддохнуть! – проситься. Поглянула на нього баба спідлоба, що такий дурний: на похорон прийшов і проситься, щоб з хати не вигнали, та й каже:
– Пожалуйте, господа служба! Будьте ласкаві.
До того, слабого, й калавур приставили, може, він був ще рекрут – хто там його знає. Поліз старший на піч, а цей, слабий, ліг на лаві за столом. Той же на печі, може, й заснув, а цей не спить на лаві, тільки вдає, може, й не міг, що нездужав – хто там його знає!
От та баба встає помаленьку з припічка і ри-ип дверима – пішла надвір. Незабаром вбігає сука – біла, здорова, а цицьки аж по землі волочаться. Нюх-нюх по хаті, нюх-нюх, та й до стола і кинулась на каганець, щоб світло погасити. А той з лави як утне її шаблюкою по лапі, так і перетяв по саме колінце. Заскавулила вона та й побігла надвір. Передоднем приходить баба з зав’язаною рукою.
– А што тобі, бабушка, такого? Слаба, чи што?
– Нездужаю, – каже, – господа служба! От хотіла для вас в печі розтопити, пішла на дровітню, а колода як упала мені на руку, геть на прах кістку розчавила; мабуть, ви бога прогнівили, що він не дав мені і розігріти вас, ще й покарав так тяжко за одну хітку.
А то була, звісне діло, відьма. Хто її знав, чого вона хтіла, що намірялась світло загасити! Може, так поглумитись трохи над москалями за їх пакості, що витворяють всьому мирові, а може, той дід був опир абощо, та вона для нього хтіла прислужитись – хто її знає! Вже ж не доїти їй москаля, або муницію московську, чи що!..
6. Війна відьом
Ходить відьма доїти все сухою, найбільше, кажуть, хортицею, біла завсіди і вим’я аж при землі теліпається. Іде ж в обору просто-таки ворітьми. Часом навіть і нічим не перекидається, а йде жінкою.
Хто хоче спіймати відьму, то, кажуть, хай зробить борону всю з осичини, щоб ні заліза, ні другої ніякої деревини не було, а лиш сама осика. Мавши таку борону, або ще й перед тим, повинен украсти три жмені землі з ріллі, як перший раз побачить навесні, що орють, то з тої ріллі з скиби щоб узяв три жмені землі, так, щоб орачі не бачили.
Проти Юра чи проти якого другого врочистого свята, але найлучче-таки проти Юра, розвести ту землю непочатою водою, обмаститись по голім тілі від ніг до голови і твар помастити тою грязюкою і сісти голому за тою бороною, сперши її на тин коло воріт, що до обори. Аби не пробитись часами, то можна зубцями від себе сперти. Та треба ще мати очкур семилітній напоготові. Крізь ту борону відьма не побачить, а чоловік її таким способом може побачити і може спіймати на той очкур семилітній.
Один чоловік, кажуть, так і зробив і спіймав відьму, суку білу, хортицю та й привів до хати, прив’язав до лави та давай бити! Так б’є! Так б’є! Чим могла – вона перекидалася: і різною звіриною, і всякою птицею, а він усе б’є та й б’є! Аж от перекинулась тріскою. Тоді він за ту тріску, за сокиру та й перетяв надвоє до колодки. З’явилась молодиця. «Спасибі вам, дядечку, що ви відучили мене відьмувати!» Та йому до ніг – розчіпчана і розперезана. Він і пустив тоді, «йди, – каже, – та не согрішай!»
Це я не раз чув, що як бити відьму, то вона всім-усім перекидається, нарешті, і тріскою перекинеться. Як ту тріску перетяти, то молодиця зостанеться молодицею, а відьмовання пропаде.
Хто хоче так лиш зобачити відьму, то на страсть, як ото дзвонять на євангелію, нехай за кожен раз проколе дірочку в папері. А на Великдень, як ото на всеношні обносять плащівницю круг церкви і всі з церкви повиходять за попом, сам нехай зостанеться в церкві за дверима і дивиться крізь той поколений папірець, то всіх відьом зобачить, скільки їх буде в селі.
Напроти цього хтось видумав, що як зостатися тоді в церкві, то зобачить янголів, що літатимуть. Або, кажуть, за кожен раз, як дзвонять на страсть, нехай викине поліно на горище – там збереться їх дванадцятеро, а на великдень нехай запалить ними в печі, то конче прийде відьма вогню позичати, бо то, значиться, її пектиме.
Як хочеться помучити відьму, то не дати вогню, нехай трохи пошквариться. Або ще, кажуть, треба зробити маленьку трійцю проти Нового року, на цілу ніч настромити її на ворота; то відьма прийде і покусає ту свічку, що буде в трійці. На другий день її засвітити або гріти перед піччю, то також конче прийде відьма чогось позичати, бо то її будеш пекти, а не свічку.
Так пізнати відьму, без нічого, може тільки собака первак (ярчук), да рідко який виховається, бо відьми, як і чорти, бояться таких собак і ще маленькими стараються попередушувати. Щоб не приступила відьма до щенят, роблять для них, як і від чорта, будку з осичини, а осикові обручики вішають на шийки.
Не знаю, що за потреба відьмам їздити на війну з собою! Коло Києва вони з’їжджаються на Лису гору, а на Поділлі тощо – і на границю, і на Лису гору, не знаю тільки, коли саме, – здається, в горобину ніч. їздять вони верхом на коцюбі (кочерга) або на дзиглику (ослін) верхом; а перед цим то оре припічок, ралить, сіє просо якесь, волочить.
Того ж самого вечора те просо зійде і достигне, а вона вижне, змолотить та в макітру і зітре на муку. Потім ту муку розведе непочатою водою і тим пійлом намаститься по голім тілі, і все в один вечір. За тим сідає верхом на коцюбу або на дзиглик, і це помастивши тою приправою, та й гайда в каглу, а там крізь комин та й на границю. Кажуть також, що відьми розводять ту муку не просто водою, а юшкою з зілля, що кипить, як сама з тим просом порається.
Розказують, що якийсь-то парубок – москаль він був, чи що – ночував у відьми якраз тієї ночі, що їй треба було на границю. А ще перше почувався він, що вона повинна бути відьма – вже так душа його чула. От і лежить він, прикинувся, що спить; а вона встала і тихесенько вийшла надвір, Щоб не збудити його. Прийшла назад до хати і питає:
– Чи ти спиш?
А той мовчить.
– Чуєш! Гей! Чи ти спиш? – запитала знов голосніше. А той все мовчить. Запитала ще й третій раз, а він і на цей раз змовчав.
– Ну, спи ж! – каже вона і почала вогню видувати, а потім і коло того проса заходилась. Скінчила геть усе і намастилась. Накрила черепок з приправою під припічком, а сама за мечик, на коцюбу і майнула в каглу. Той усе бачив та й думає-каже: «Підожди ж! Ану і я так!» Встав, обмастився й собі та на другу коцюбу, за шаблюку і в каглу. Прилітає на границю – сама коцюба довезла.
Прилітає – куди там! з шаблюкою в руках; а ті відьми так б’ються мечиками і все приговорюють: «Що втну, то не перетну». А цей і собі став воюватись і приговорює: «Що втну, то перетну». І справді, як утне котру, то так і перетне. Аж підходить до його та його знайома.
– А ти чого тут?
– Або я знаю чого!
А там якісь стоси стояли.
– Іди, – каже вона, – під стоси заховайся, бо як зоглядяться, то для кожної й по шматку тебе не стане.
Забрався той під стоси і тремтить зо страху; вже йому й коцюба відлетіла, і війна. А тут, може, ще й холодно було!..
Вже аж перед світом почали відьми роз’їжджатися. Цілісіньку ніч воювалися! Аж тоді вже зогляділися, що стільки сестриць полягло трупом, та вже пізно було розправи шукати. Як розлетілися всі, що лиш сама зосталася ця знайома відьма, то і прийшла до стосів.
– Вилазь! – каже, – та рушай додому. Да не кажи тпрру, бо будеш пішки йти.
Бистрій коня понесла коцюба додому, а той все но та й но! Дійшло до того, що от-от злетить, от-от! Страшно стало, він і гукнув – тпру! щоб поправитись! Коцюба коцюбою стала, ще й забився добре. «Но! Но!» – а вона щоб то з місця, сказано – коцюба… Тоді він коцюбу в руки і подибав пішки додому. Скілька ночів ішов, поки додому зійшов, бо вдень іти устидався, і вже коцюбу ніс, а не коцюба його.
З якоїсь речі відьми ще й на фігуру [Хрест, що при дорозі ставлять, – високий і з образом Христ розп’ятого і зо всім. По лівий бік Дніпра я бачив фігури лиш на цвинтарі на гробах помежи хрестами; а при дорозі ніде не бачив. Кажут що це ніби від унії зосталось. – А. С.] лазять, догори ногами, все поночі і проти врочистого свята. Або, кажуть, щ вони зорі крадуть і держать в новім горшку під новою по кришкою на полиці або в криницю опускають. Розказують, що якийсь хлопець не знав та й відкрив той горщик, а ті зорі так і обліпили йому голову раз коло разу. Так він і ходив з зорями, так і вмер.
Бургарські магйосниці здіймають і зорі і місяць та й доять (від бургар чув у Києві).
По смерті інша відьма ходить, а інша то й ні – як доведеться. Ми вже бачили одно оповідання, як відьма ходить по смерті, а як від неї спасаються – то ж «Вій» Гоголя. А то ще в однім оповіданні розказується, що той ховався від відьми в притворі, на розпалений леміш ставав. І через той леміш відьми його не бачили.
7. Чарівниці
Відьма і чарівниця – зовсім друге діло, хоча й відьма може бути і чарівницею, а чарівниця відьмою. Тоді вже буде зіллями чарувати, а інша то й з чортами знається. Чарівниця може й так підробити, що чоловік вовком станс абощо (вовкулак не через себе – буде другим разом); або й так порадить, що полюбить тебе, хто захочеш, і бог знгє звідкіля принесе тобі, кого захочеш тощо. Це все чарівниче діло.
Розказують, що йшла валка чумаків; дивляться – чоловік летить, високо-високо! Чуть пізнати, що то чоловік – розклав руки і ноги і голос доходить, що кричить: «Води… води!» – пити, значиться, просить. Між чумаками був один, що знався на речах, та й каже:
– Оце, браття, мабуть до жінки або до коханки прямцює. Спинити б його, може?
– Спиніть! Спиніть, дядьку! – почала прохать вся валка. Той послухав і виймає ніж складаний із кишені, що кілька літ разом з паскою святився; розклав його та й помалесеньку спускає до землі насторч. А той і собі почав спускатися. Як той довів ніж до самої землі і заткав у землю, цей і сів і насамперед попрохав пити. Напився, попоїв сухарів; тоді його і давай розпитувати чумаки, куди він летить.
– А хто ж, – каже, – його знає! Скільки примічаю, то надісь, додому. Мабуть, – каже, – жінка так приробила, бо сама ледач-нероба, та й сварлива, а я покинув і втік; то їй треба робітника, а вона й послала чорта за мною. Таж і чарівниця коло нас живе недалеко.
– Коли так! – озвавсь той чумак, – то підожди ж! Скидай штани! – і гукнув на хлопців: – До роботи!
…Може хто скривиться на мене, що такі речі виписую! Та що ж робити?! Я пишу не для білоручок, а для науки, то хочу не хочу повинен виставити все, як мені розказували… А вам, пане чительнику, скажу: «Не любо, відвернись, а на діло не кривись» – як люди приповідають.
Але ж бо тут і справді таке наступає, що при нім і в корчмі кажуть: «Простіть за слово», то й закінчу, що як той чумак вийняв ніж із землі, штани знялись і полетіли, а чоловік зостався. Так добрі люди не дали наново примандрувать до жінки! Щоб у другий раз не прийшлось полетіти, той чумак каже йому:
«Біжи тепер до лісу та пошукай такої деревини, що при корені одно, потім розрослося надвоє – два конорі стало з одного дерева, а далі й ті обидва ізнов зрослися докупи, то під тим зросленим місцем діра зосталась. То крізь ту діру пролізь. А перше обійди дерево кругом. Як зробиш так, – каже, – то чортяка долетить до дерева та й далі не зможе йти за тобою слідом і вернеться та й скаже, що не в силах. От і гулятимеш сміливо, де захочеш!..»
Та й ті поїхали, а той пішов до лісу.
Ця деревина повинна зростись або від того, що один конор на другий похилився абощо, а не то, що гуля на одному наросла та й аж до другого приросте, або, що сук до сука простятся – це не то! Тут повинно бути зрощення настояще, що зростається здорове і конор до конора самим тілом приросте.
Чув я ще оповідання про шевця, що замість себе пустив камінь. Це було таким способом, що він уже сподівався, що полетить; той, як виходив надвір, все камінь на голові носив, завбільшки як голова. Одного разу чорт і вхопив той камінь з голови і поніс, а швець зостався.
Не все воно так і трапляється, що чоловіка спинять й не пустять далі; більше – то долітає, куди наставився. Бо хоч будь-хто може його тим ножем зостановити, та не вміючи до кінця довести, мусить пустити, бо того пече коло серця, каже, як вогнем. Хто спинить, дасть пити й їсти, як може той їсти, бо не завсіди може, та й хай летить з богом…
З-поміж всіх оповідань, що знаю на цей раз, скажу лиш про одно, що мені одна жінка в Києві вже розказувала. Каже, нібито через Київ один летів і на хрест зачепився на Михайлівському м. Повисів трохи, разів зо два крикнув: «Рятуйте!» Та й далі полетів на Полісся. «А Полісся, – додала вона, – сама чарівнича сторона».
Щоб цілком принесло, чи лиш на знак що-небудь, – залежить від того, хто забагає, щоб принесло. Як хто нерозторопний, – як найбільше дівчата, – влопається по вуха і просить баби, лементує, хоч на пам’ятку що нехай принесе, щоб мала по чім хоч згадувати; то чорт і принесе на пам’ятку ногу, чи руку, чи голову, бо в такім разі нестиме при самій землі, не зважаючи, що то по дорозі: ліс – не ліс, скали – не скали, йому все одно: і рознесе по шматку. А що в руках зостанеться, те на знак і принесе. А як попросити – нехай живого принесе, то вхопить його і зразу так вгору піднесе, що й орел вище не вилетить, і помине всі ліси і скали – все помине і принесе цілого, тільки голодом заморить та жадобою, що пити нічого.
Друге, в чім чарівниця може помогти, то любощі: так зробить, що кого схочеш, той і покохає. В цім ділі, кажуть, можна і без чарівниці обійтись, треба тільки зловити лилика (кажан). Зловивши, взяти в новий горщик, новою покришкою накрити і принести до комашні та й, знявши покришку, покласти в ту комашню горщик з лиликом догори дном, а самому втікати після якнайхутче, щоб не чути, як він пікатиме, бо як почуєш, то оглухнеш.
Через кілька днів (у бург[ар] 40 днів), чи що, опісля прийти до того місця. Комашня тим часом заїсть лилика, кажана кажучи, і кісточки обглодає. Між тими кісточками єсть вилка і грабельки – це і взяти. Тоді, як хочеш, щоб хто тебе полюбив, то тими грабельками і пригорни його до себе стиха, як сидітимеш коло його абощо, і він так вчепиться до тебе, що й проходу не дасть – хвостом волочитиметься за тобою.
А знов як хочеш, щоб відчепився, то стиха тими вилками відтруть від себе – і відчепиться. Бургари кажуть, що попереду треба того кажана червонцем зарізати, а після вже нести на комашню в корзині. І по-їх, всі кісточки потрібні, і баби-магйосниці продають нишком ті кісточки дівчатам. Також як буває, що спаровані воли дуже не любляться, то бургари засушують кажана, червонцем зарізаного, і труть його, після тієї мучкй примішують їм у пашу.
Назад тому літ, певне, з двадцять буде, я знав одну дівчину – може, вона іще жива, а може, й кісток з неї вже нема, хто її знає, – що для любощів таку штуку робила. Нового четверга поночі пішла до криниці, набрала води, стала проти місяця і вмилася над відром від голови до ніг. Після вбралась і ту воду принесла додому туди, де хотіла почарувати, і вилила в діжку. Не знаю, кого саме вона думала почарувати: чи хазяїна – вона була за наймичку в одного чоловіка, – чи хазяйку, – ця була страх рівнива і все було на неї свариться і рівняє до неї свого чоловіка. Та не вдалося їй, небозі, щоб сказати, чи помічне це діло справді, бо хазяйка підгледіла. Що вже далі було, то самі знаєте, як по селах розправляються. А ту воду вилляли зараз.
Як вдатись до чарівниці, то вона часом дає чогось тобі у страву примішати, часом питає, як той чи та зветься, і потребує волосся з того парубка, чи що. Це ж саме роблять вони, як котрій дівці забагнеться заміж. Або як мамі забаглось, щоб дочку якнайскоріше з хати випхати, то і вдається до чарівниці.
Найбільше дівчата, а ще котра вже підтоптана або чується по собі, що хтось луччий від них є, а то, щоб не довго панувать на батьківськім хлібі, чи що, кожної жебрачки перепитує… Як потрапить на свою, та й порадить. І часами, мовляв я, то се, то те, і зілля дасть, а часом – то зовсім друге діло: так прираїть, що аж волос в’яне слухати.
8. Майорша-відьма
От що мені розказували про одну маму нещасливу. Я навіть сам її добре запам’ятав, бо це не так-то й давно діялось. Та вона вже вмерла, то й нехай з богом спочиває. Не хочеться лихим словом покійника згадувати… пересудою прах його ворушити; та хай так і буде, коли вже дійшло до того. Прейма не буду розглашати ні назвиська її, ні ймення, ні того села, де жила вона, а розкажу тільки, як діло було.
Починаймо ж з самого початку. Жила собі удова після мужа, майора. Він під час польського розруху пішов з другими на москаля і разом з другими попався. Продержали його довго під судом, довго по фурдигах тягали. Скінчилося на тім, що обібрали до останнього гроша, зняли чин і пустили в світ. Довго він тинявся попід панські загорожі, а то вже отягнувся якось на бурдієць, та такий малесенький, що можна було переїхати, і не заважив би, що колеса пройшли понад притулком чоловіка, ще й майора! Отаке-то всім буває, хто лиш пана слуха…
Недаремне вигадали, що людей слухай, а свій розум май, бо люди, як мухи: доти губи лижуть, поки солодкі, а як гіркі стануть, то ще й полином присиплять! І на голову плюватимуть, як на що непотрібне, на голову тому самому, що колись його п’яти раді були полизати… раді були подивитись, де пройшов він, який слід по його чоботі…
Ей… люди-люди! Вчені ви, та недруковані! – І на добро вчені, а лихо роблять!.. Не до того майора я це кажу, бог з ним, хай би був «не ліз з паршивою головою в дух», а так-таки загалом, бо всі, кого не пече, той не знає, що то боляче…
Дак той майор жив собі в бурдійчику – землянка, значиться, не сумував, не кляв свою долю. І так весь вік перекалантачив, намножив дітей і вмер собі спокійно, а вдову свою покинув без шматка хліба з трьома дочками. Не знаю, чи більше дітей було в них, чи ні. Йому ж зарівно лежати! Вмер та й збувся клопоту… А як то цій бідній мамі було!..
От зараз переконаємся. Ходила вона по чужих городах, по чужих нивах – на хліб заробляла, а дочки вдома росли, як лобода. І виросли і віддячили мамі за її сльози та за піт кривавий! А найгірше – то старша дочка. Розказують, що кого б’ють за москалів? – Югесю! (вона не так звалась); кому косу втяли за москалів? – Югесі! З кого сміялися цілим селом перед корчмою? – з Югесі!.. І до паничів вікнами, і до пастухів межею – скрізь її носило! Словом, де було виробляється що найогиднішого, найпаскуднішого, там Югеся, коли не перша, то нігди не остання.
Якої матері треба, щоб з холодним серцем дивилася на таке дівування чужої дитини! А то ж своя була… Яких парубків треба, щоб посватав котрий таку огиду, паплюгу таку! І всі минали бурдієць п[ані] майоршої, і за дочок мамі дороги не було, хоч вона винна, як та деревина, що осельня на ній листя із’їла…
Да на те люди не зважають! Снують речі недобрії, лиходзвонять по всім селі, і в цілій околиці майорівни ввійшли в славу. Добре, мабуть, допекло, коли вона відважилась піти до чарівниці, а ще більше – зробити, що вона прираїла. Горе мамі і з синами ледачими, а ще з дочками, то вже й бог забув! А чи вони добрі, чи вони злі – для матері зарівно діти!.. Над усіма ними вона зарівно боліла, зарівно ночей недосипала, побивалася; за всіма зарівно розчибається!..
Тоді вже, як оце діялось, оця вдовиця жила в комірнім у одного шляхтича, таки ж у тім селі, що з мужем жила, – не знаю, що вигнало її з своєї землянки… От що їй прираїли зробити: піти на три цвинтарі (кладовище, могилки) і на кожнім взяти з одного чоловічого гробу землі, а після в тій землі змити дочку – чи що; то раз, що так мали згнити її недобрі хисті, як те тіло під землею пропасти мало; а друге, що хто на неї з парубків згляне оком, то так і залюбиться. Як чоловіка смерть не минає, так він її не мине своїми любощами. Треба було йти по ту землю вночі, ще й, простіть за слово, голою, як мати на світ породила, і простоволосою. І на це нещаслива мати пустилася для ледачої доні.
Пішла, небіжка, перше на сторону – думала звідти найтрудніш буде достати, – і принесла з двох гробів, стало буть, уже достала землі; ще треба було з третьої. На цей раз зайшла черга на свій сільський цвинтар. У тім селі роком чи двома перед цим утопився москаль переходом, як квартирували гусари, бо там здоровий і глибокий став, та поверх всього ще й головний [Див. мою працю «Злий дух». – А. С.].
І поховали того москаля так в кутку на цвинтарі і поставили на гробі чорний хрест (він, здається, ще й досі стоїть). Один лиш цей гріб чоловічий з певністю знала покійниця, хай їй царство небесне, і пішла до його по ту жменю землі, що ще бракувало.
Тут позвольте мені, панове, так розказувати, як передали мені слова немовби тієї господині, що в неї жила небіжка.
«Вже ми, – каже, – полягали спати, і вже-таки добре пізно було; як, слухаю, рипнуло дверми з хатини (кімната через сіни), опісля й сінні двері рипнули. Я таки сама схопилась та й до вікна. А вона – та покійниця-майорша (її ніхто майоршею не звав), – простіть, гола-голісечка і простоволоса йде через подвір’я – від хати та до воріт. Провела я її очима аж за ворота.
А сама злякалась, господи, не доводь як, і не кажу	своєму чоловікові нічого. Бо він таки, правду сказавши, вже спав, і я не хотіла будити – напрацювався, думаю, за ввесь день, то нехай відпочине. І й собі лягла – таки ніщо таїти коло нього на полу. А та штука й з голови мені не виходить. Здуріла, думаю, жінка, чи що! Коли б, боже борони, хоч не втопилась, а то ще й клопоту зазнаєм не знати за що. І чудно мені, і дивно мені! Не знаю, що й думати, що й гадати…
Аж от і чоловік прокинувся; я і розказую йому, а він так-таки просто, вибачайте, «брешеш, каже, ти зла на неї та й вигадуєш». А ми з нею, небіжкою, господи прости їй і мені, того ж самого дня, так коло полудня, таки добре ціпки пов’язали! Аж до бійки доходило. Як сказав мені чоловік, що брешу та ще після і накивав добре, що: «Я тобі дам! Не мовчи-но…», то я аж сплакала.
«Господи, думаю, господи! вік ізросла, брехухою не була, аж на старість, ще й від кого!» Та й кажу: «От сядь коло вікна, як не віриш, і переконаєшся – вже день не за горами, то й вона не забариться, коли має вернутись, бо як люди на досвіток повстають, гола-голісенька не буде йти через село, як непритоменна».
Тільки що я це, каже, виговорила, а тин затріщав разом, наче скотина перескочила, і чути, наче жінка звереснула не своїм голосом. Ми обоє схопились та до вікна, а її, небіжку, – то вона була, – хай її бог не пам’ятає, коли прогнівила його ласку, щось качає на подвір’ї, наче собака чорний. І вона не кричить абощо, а лиш хлипає, чути, та наче осмішкується – крекче, якось чудно, наче мала дитина, як стиски нападуть.
Поки ми опам’ятались, то той пес таки добре її попомучив, можна було б, здається, зо три рази помилуй мя, боже, зговорити, так довго ми стояли, наче нас стовпом поставило, а її все качає клубком та наминає. Далі я, каже, промовила до чоловіка: «Піди оборони!» І за сварку забула, а він забув, що та гола, і за коромисло та надвір. А мені страшно стало самій в хаті, і таки за чоловіка страшно, та я за якусь палицю, чи що, і собі надвір побігла і кричу: «Осторожно! бо то, мабуть, стеклий пес – скажена собака, мабуть».
Як він лиш дверми сінними скрипнув, то й собака зараз же відступився і прожогом до тину та й вискочив з подвір’я на вулицю. Цей за ним також до воріт, але вже нічого не бачив за ворітьми, наче той пес крізь землю пішов. Тільки собаки по всім селі такий клекіт підняли, наче сто вовків увійшли в село.
Тоді я вернулась до хати, її дочок побудила, каже, сама засвітила, чим мені господь дав, і так разом всі внесли до хатини ту безщасницю, а вона лиш очима водить та відхлипує, наче води обпилася. І щоб тобі одна кісточка ціла в руках або в ногах – то нема: так і хрумтить, як возьмеш рукою. На другий день вона ще нічого не говорила, лиш: «москаль», і до обід зовсім спухла, як жлукто. Аж через ніч їй мову відпустило і пам’ять вернулась.
Як прийшла до себе, то й розказала, що до чого йде, що як брала землі з гробів у чужих селах, то лиш страх збирав, а нічого такого не бачила, і оце пішла вже на свій сільський цвинтар. Приходжу, каже, під сам рів та й думаю: з якого б тут гробу взяти. Знаю, що тут десь поховали недавно такого-то чоловіка, але де саме, не втраплю, треба ще пошукати попереду. Та й думаю собі, каже, аби хто не зобачив, то ще подумають, що щось нечисте ходить.
А той хрест передо мною стоїть – чорніється; то я і подумала: як маю ще шукати та на якусь напасть наражатися, лучче возьму з того московського гробу і напевно буду знати, що взяла з гробу чоловічого. От і скачу, каже, через рів у цвинтар. Нахилилась уже і руку простягла тої землі взяти, а хтось наче говорить: «Не тронь!» Я перехрестилась і грабнула землі, а москаль і встав з гробу…
Такий, як я бачила його ще потопляником – рудий, вусатий, та попід очі сині смуги; такий він і тепер мені показався, і гука знов: «Не тронь, бабо! брось!» Але я, каже, не послухала. Держу ту землю, в кулаку стиснула й назадгузь відступаюся. Поки ж я йшла так назадгузь, то як було, то було, він помалу за мною подвигався; але прийшлося через окіп скакати, то треба вже було хіба в рів спуститися. Але думаю собі, каже, ану ж тут в рові й насяде!..
То й обернулась і скочила та й побігла, бо вже не могла здержатись. Втікаю і ту землю несу в руці – що буде, то буде, думаю, а нехай прейма дочці поможу! – Що то мати! – Далі бачу, каже, що не змога моя втекти, бо ще з півдороги зосталось, а він тут-тут догнати і все кричить: «Бросни землю!» Я взяла й броснула.
Якби ще разом або йому в очі, як то кажуть, то, може, було б і помогло, а то я так як несла в жмені, так і розсипала. А той москаль все за мною. Тут я рвонула що сили мала і вже не пам’ятаю, як додому добігла і що зо мною сталося»… До вечора того ж дня, як це розказувала, небіжка, хай їй царство небесне, ще й на лаві належалася».
Оце вам, панове, оповідання самий смак! Всіх людей, що в нім спотикаються, я сам в лице навіть добре знав!.. І переказую вам як сам чув, а мені розказували за правду, то я й вам так.
9. Що роблять чарівниці
Чарівниці помагають ніби, кажуть, але і пошкодити можуть ще лучче, хоч самі від себе, хоч як хто їй напросить.
1) Може з чоловіка зробити вовка, мовляв я попереду. Я знаю оповідання про це діло і казку, та скажу колись, іншим часом, як буде мова про вовкулаків.
2) Дання дають. Це така штука, що дасть чогось напитися або із’їсти, та й у животі замножаться ящірки або жаби (що це проти науки йде – не моє до того діло). Кому дали дання, той все жовкне та й жовкне, і наче не слабий, а все нездужає і скаржиться, що під грудьми тисне і нудить. Так і вмре, що наче не хорував.
Як впору вдатись до знахарки, то часом може й очуняти, а часом таки і вмре – найбільше як спізнишся за порадою. Кажуть, як напоїть знахарка якимось зіллям, то начнуться воніти, і доти блюватимеш, аж доки гнізда з себе не викинеш. Гніздо теє, наче жабориння зелене. І ящірки йтимуть горлом чи жаби – яке там дання буде – та такі все білі, як опарені, не такі, як на полі вони.
3) Наслання насилають. Нашле яку хворобу абощо, або чоловік розіп’ється до останку, або так наброїть, що будуть любитися, як голуби, а після сваряться, б’ються і бог знає що! Все це наслання, значить, наслано.
А що ще й жабів або гадюк нашлють на обійстя, найчастіше жабів насилають, мабуть, це найлегше. Ні з сього ні з того десь у хаті жаби наберуться, і не трохи їх, а стільки, що й ногою ніде ступити і одна на подушках сидить, а ті решта по всій хаті і по посуді, і поза образи, і в скринях, і в боднях – всюди їх повно.
А часом одну тільки насилають, що цілий день сидить на подушках, а як ляжеш спати, то, на кого вона наслана, вилізе тому на груди і сидить. Скільки хоч кидай – нічого не поможе. Ще поки не спиш, то її нема, а як заснув, вона ізнов на грудях. І та людина все жовкне, сохне, а далі й вмре, бо, кажуть, та жаба кров зіссе.
От що розказували мені про таке наслання. Єсть на Поділлі село Скарженівка, а в тім селі титар є і жінку має. «Довелось мені, розказували, ночувати в Скарженівці. До кого б тут вдаритись? – Ну, до титаря. Пішов, і прийняли. Та самого титаря не було вдома, тільки вона була – така добряща душа! Та така суха, як скіпка (скалка – лучина), аж страшно дивитись.
– Що ви, слабі, хазяйко? – поспитав я.
– Еге, – каже, – слаба. – Та жовта, як з воску зліплена. Переночувавши у теплій хаті, подякував я та й поїхав.
Через кілька часу довелось мені ізнов бути в Скарженівці, я й зайшов до титаря, до старого вже знайомого і цікавий був побачити, що то з титаркою сталося. Входжу до хати, молодиця, як ягідка, діжу місить, повна, хороша, що куди!
– Помагайбі вам, – кажу, – молодице!
– Благослови, боже! – відказала вона, як належить, і засміялась. Я насамперед думав, що не в ту хату попав, і питаю:
– Чи тут живе титар?
– Тут! – вона каже, – або ж ви мене не пізнаєте? Здивувався я: ніколи молодиці не бачив, а вона признається до мене.
– Ні, – кажу, – не пізнаю.
– Адже я, – каже, – титарка. Пам’ятаєте, як ви в нас ночували?
– Таже я пам’ятаю, – кажу, – що ночував у титаря, і оце прийшов ще раз подякувати за добре діло. Але хоч мені очі, – кажу, – виколіть, то я вас не пізнав би… Тепер аж пригадую, що є щось схоже в лиці. Але ж тоді не ви ходили, а тінь ваша; теперь же, слава богу!..
Слово по слову, вона й розказала, що дев’ять місяців, чи що, вона бідувала за насланням:
«День і ніч було жаба сидить на подушках, а ляжу спати, каже, то вона й сяде на груди. Що я вже не виробляла! Хай з тим не вертається, і віником била, і за третє обійстя в ганчірках виносила… А прийду до хати, сюди-туди обернуся, а вона ізнов на подушках. До того дійшло, що в мене вже й сили не ставало скинути її з себе, як було сяде на груди. Далі вже й горшка в піч не могла засунути – було сусіди, спасибі їм, приходять і варять. Вже й висповідалась, і на смерть собі сорочку наготовила – зовсім, як належить, на той світ прибралася, а на цім такою непотрібною й жити не хотілося.
Після того, каже, як я ночував, розказувала, ночувала в неї – щось з тиждень по мені – якась баба, бо їх люди, каже, спасибі їм, не забувають. Так сиділа собі ця баба на припічку, грілася, а титарка сидить на дзиглику перед піччю. Коли та жаба, що було на подушках сидить та спить на грудях, тепер уже лізе рачки до неї – так на всіх чотирьох лапах лізе собі помалесеньку, аж наче постогнує, та надулася так!
– А це що в вас за гість? – баба каже. А жаба так і присіла до землі і сидить, наче влипла, наче її хто гвіздком пройняв та до землі прибив.
– От, як бачите, – озвалась молодиця, – вона десятий місяць так.
– І ви нікого не радились?
– Та тут-таки, правду сказавши, і нікого, хоч би й хотіла.
– То я ж її відучу від вас, підождіть лишень. – І злазить з припічка. А жабисько, щоб ворухнулась від того часу, як сіла, так і сиділа. Взяла баба, розказувала вона, в одну руку солі товченої, а в другу віник, посолила ту жабу і давай бити! Як, бачите, дитина, каже, так та погань кричала, аж мені, каже, жаль стало. Била так її баба, каже, таки добре била та й викинула за поріг, вимела віником аж надвір та й вернулась до хати.
– Тепер, – каже, – будь спокійна, молодичко, вже більше не прийде, будь вона проклята!
– І справді, спасибі їй, – каже титарка, – з того часу як рукою відняло. І з того часу, каже, почала вона й до здоровля повертатися».
4) Підливають. Проти врочистого свята кругом хату обіллє, і хто вже такий нещасливий буде, що перший вступить в те перелляте, на того голову вся біда й спаде. Щоб не шкодило, треба плюнути вперед себе через перелляте місце три рази, а після вже йти. Кажуть, що в старовину були такі люди, що візьме околоту в руку, запалить і пече той слід, де переллято, а чарівниця і прибіжить. Тоді вже роби з нею що хочеш. Найбільше, кажуть, що заставляли бувало злизувать ті чари та глумилися різними способами.
На дітей плаксивиці насилають – все плаче дитя та й плаче. Ті плаксивиці виливають: зогріє окропу та візьме дитину на поріг, накриє коритчатком, ночовками ніби, і на ті ночовки зверху ллє окріп і щось примовляє. Дитя і справді очунює, бо це я сам бачив.
Оце таких див я наслухався трохи ще на запічку, а трохи вже й прудивусом бувши, а тепер даю їм огласку, щоб ще й другий хто знав, а не сам я, як то нишком думає наш люд хрещений.
На закінчення розкажу ще одну, може, биличку про бабу-знахарку.
До якогось ксьондза, доброго чоловічини, прийшла баба за жебрами, а ще була не дуже стара.
Зглянув той ксьондз оком – баба така чепка, що й абияку дівку проти неї не став, бо в куток зажене, та й дав що чи не дав, а заводить розмову:
– Чому ви, бабуню, не вчитесь примовляти? Мали би-сьте хліб, що й другого б запомогли, а так самі топчете чужі пороги. І під тином не раз доводиться сонця божого виглядати, поки з-за гори вишкіриться та обігріє немошні кості…
– Коли вже, мосці ксьонджуню-добродзею, ззамолоду не навчилися, то вже годі через перелази.
– Е-ге-ге! ви-бо, як я бачу, зовсім на світ нарікаєте! Отак примовляй-сьте: «Чи поможе, чи не поможе, а ти заплати, небоже». Будьте певні, що від пана до пана в колясах вас возитимуть.
– Ет, ксьонджуню мосці-добродзею, нащо кепкувати над моєю старістю. – І пішла з хати. А ксьондз шукав чи не шукав других бабів, щоб іще пожартувати.
Та, як то ляхи приповідають, доти дзбан воду носить, поки вухо не ввірветься. Так і з ксьондзом сталося: жартував, поки жартувалося, а от і гуля в горлі сіла та й уже додушує. З’їхалися доктори, бо в слабого грошей чимало було, то щоб йому полегшало, як захоче собі, в горлі, а в кишені то конче повинно.
Похвалилися один перед другим, що той того, а той того в небіжчики викурював, чи то, пак, викурював небіжчика, та й постановили розрізать слабому горло. Насилу випросила ксьондза сестра його, щоб хоч до завтра відклали – і ксьондз таки помагав: «Узавтра, – каже, – доріжете, нехай хоч висповідаюсь». А поки що, думають обоє, треба послать за знахуркою, що недавно очутилась в тій стороні і страх як хутко в славу ввійшла, що нема луччої.
Приїхала й баба – така вбрана, що куди! З голими руками і не приступай! Подивилась на слабого, помацала за горло, казала дати літненької води, якесь зілля вив’язала з хустини, материнку, чи що, обмочила в літепло, приклала до горла і поливає зверху та все примовляє щось. Коли прислухався ксьондз, а вона все одно та й одно править: «Чи поможе, чи не поможе, а ти заплати, небоже!» Зареготався, що його ж салом та його ж по шкурі мажуть, а та гуля і трісла. От і заплати, небоже!..
Чимало й таких знахарок та знахурів на білому світі!