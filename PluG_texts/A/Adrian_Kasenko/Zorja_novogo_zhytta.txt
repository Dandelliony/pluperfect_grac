Зоря нового життя
Адріан Кащенко
Комедія в чотирох діях
Дієві особи:
Панас Титаренко, селянин-хлібороб.
Олена, його жінка.
Василь, їх син (у першій дії 19 років).
Трохим, сусід Панаса.
Маруся, його дочка (у першій дії 15 років).
Карпо Федорович Баглай, пан 50 років. Виховавець і добродій Василя.
Микола Петрович Варський, значний чиновник.
Ганна Іванівна Варська, його жінка.
Катря, їх дочка, 18 років.
Варя, подруга Катрі, дочка малого чиновника.
Петро Іванович Іванін, інженер, грошовитий підрядчик (будівничий) 35 років.
Димарйов, Петров – студенти, товариші Василя.
Перша дія відбувається на селі, в Полтавщині; останні – у Києві, по п’яти роках після першої.
Дія 1
Адріан Кащенко
На сцені дві хати: праворуч Панасова, ліворуч – Трохимова. По середині сцени садок і кущі з квітками. Перед хатами улиця. За садком друга улиця і село. Вечір.
1 | 2 | 3 | 4 | 5 | 6 | 7 | 8 | 9 | 10 | 11
Ява 1
Панас, Олена і Маруся.
Панас
(Стукає у вікно сусідової хати)
Марусю, а вийди, голубонько, сюди! Що?… Ні, не надовго. Тільки лист прочитати!
Маруся
(Виходить)
Лист, кажете? Чи не від Василя? Добрий вечір вам!
Панас
(Подає Марусі лист)
Мабуть, що від нього… Та бач, яке діло… аж два дні у волості пролежало!
Маруся
Так таки від Василя! Я його руку відразу пізнаю!
Панас
Ходи сюди, серце… до нашої хати!
(Веде до своєї хати, де на приспі сидить Олена)
Маруся
(До Олени)
Добрий вечір, тітонько!
Олена
Здорова була, доню! Прочитай, будь ласка, що Василь пише.
(Маруся сідає поруч Олени і розгортає лист)
Панас
Будь, серце, нам за очі, бо сама знаєш, що то неписьменний – однаково, що сліпий! І бачу от, що по білому чорним нашкрябано, а до чого воно, хто його знає! А батько твій каже, що письмо дурниця.
Маруся
Та і я була би така темна, якби ваш Василь не навчив мене читати! Ну, слухайте!… (Читає). «Мої любі тату і мамо! Я скінчив іспит, хвалити Бога, гаразд! Тепер подам просьбу до університету і буду вчитися ще п’ять років»…
Олена
Ох мені лихо! Що ж то: буде вчитися, аж поки постаріє?
Маруся
Щасливий Василь! Скільки то він ще науки придбає!
Панас
Що ж з того, стара, що він буде вчитися ще п’ять років? Яка нам з того шкода? Карпо Федорович не на лихе його направляє, а на добре!
Олена
Так що ж, йому до смерті вчитися, чи що? Чи на те ж я його народила, щоб у чужі люди віддати?
Панас
У які ж там чужі люди? Карпо Федорович став Василеві за рідного батька!
Олена
А ти ж Василеві хто: хіба дядько?
Панас
Я батько, але мені не по змозі було б дати Василеві ту освіту, яку йому дає пан Баглай, і через те я йому не перепиняю шляху!
Маруся
Я пам’ятаю, як пан Баглай узяв Василя вперше, але досі не розумію, через що йому се забажалося?
Панас
Ти тоді ще малою була, то й не зрозуміла. Василь саме скінчив був сільську школу, як Карпо Федорович повернувся з Сибіри, куди був за щось загнаний ще замолоду. Як вийшла йому воля і повернувся він сюди до своєї материзни, то був уже підстаркуватий, одружитись уже не схотів… а тут полюбив він нашого Василя, тай каже: так і так, маєтки у мене великі, а нащадків нема; віддай Василя мені за сина, то буде він і вчений і багатий!
Олена
А батькові обридла рідна дитина, він і віддав!
Панас
Ой, стара, не сердь мене і не бреши! Не обридла мені дитина, а розміркував я, що скривджу Василя, якщо за нього малого відцураюся і освіти і маєтності. Як дійде він, кажу собі, свого розуму, та схоче зробитися хліборобом, то те зробити зможе й тоді… От і згодився – тільки не за сина віддати, а згодився на те, щоб Карпо Федорович дав йому освіту!
Маруся
Щасливий Василь! Хоч би мені половину тої освіти, що він матиме!
Панас
Ну, читай, Марусю, далі, бо скоро зовсім смеркнеться.
Маруся
«І буду вчитися ще п’ять років, аби стати лікарем».
Панас
А що, стара, хіба погано тобі буде, як Василь буде лікарем?
Олена
Чи не буде ж він гордувати нами простими? Може так, що як до сина прийдеш, то біля порога постоїш та з тим і до дому вернешся?
Маруся
Чого ви боїтеся, тітко? Правдива освіта не зробить з доброї дитини лихої людини. А Карпо Федорович, як самі знаєте, щира людина і на лихе Василя не направить! Він і нам, спасибі йому, не раз і не два вже поміч давав, та горе наше, що батько усе до шинку несуть!
Панас
Спасибі тобі, Марусю, що ти нам завсіди добрі надії подаєш!
Олена
А не пише ж він, коли приїде побачитись? Хоч би раз на рік глянути на мого рідного!
Маруся
А ось дочитаємо! «А тепер, за два дні я рушаю до вас, до рідної оселі; і проживу з вами аж три місяці!»
Олена
Слава тобі Господи!
Панас
От і добре!
Маруся
(Читає далі)
«Дуже я занудився за рідним селом, за левадою, за вами і за Марусею…»
(Спиняється)
Панас
Читай, читай далі!
Маруся
«За Марусею, бо люблю її більше ніж рідну сестру!»
(Встає стурбована)
Панас
Більше нічого не пише?
Маруся
Більше нічого!
Панас
Так коли ж отсе виходить – він прибуде?
Маруся
А виходить так, що як лист два дні пролежав у волості, то мабуть що сьогодні він і прибуде!
Олена
Ох, матінко, сьогодні!… Треба ж швидше вечерю варити!
(Іде в хату)
Панас
Ну, спасибі тобі, моя дитино, (цілує Марусю в голову) що ти мені за очі послужила! Треба й мені йти, та мерщій комору упорядкувати гостеві!
(Відходить до хати)
Ява 2
Маруся сама, далі Баглай і Василь.
Маруся
Як весело буде, як любо, що Василь житиме тут аж три місяці. Досхочу наговорюся я з ним, моїм братом-учителем, і багато науки за сей час від нього дізнаюся!
(Входить Василь у студентськім убранні; Баглай у легкій одежі і солом’янім капелюсі. Маруся ховається за кущами)
Баглай
А хорошо дійшли пішки! Тепер треба просити твого батька, щоб вирядив на стацію шкапу за нашими клунками.
Василь
От і рідна хата! Здається, така вона, як і була, а проте наче меншає, чи до землі присідає! А от і садок рідний!… А де ж се батько і мати? Невже не сподіваються?
(Ідуть до хати і відти чути привітання)
Ява 3
Маруся сама.
Маруся
(З обавою виходить із-за кущів)
Приїхав! Як я злякалася! Ні, не злякалася, а зраділа… Аж серце тріпоче! Коли б же вийшов скоріше. Господи, яка я нещаслива, що не можу вбігти за ним у хату і кинутися йому на шию! (Наближається до хати і знову відходить). Я чужа дівчина і мені сором!… Як пригадаю, коли ми були малими та отут, під сими кущами, гралися цяцьками, то здається, ніби тільки вчора се було! Як потім почав Василь до школи ходити, а мене нишком учив дома всього, чого сам за той день навчився. Під отсим кущем бувало сидимо, а він трісочкою виводить букви, та наказує, щоб і я так виводила. Та бувало вдає з себе учителя: набереться пихи, та ще й бити нахваляється. Все бувало жартує… а я так іноді й заплачу. А як повіз його після того пан Баглай у губернію до гімназії… Боже мій, як сумно стало мені самій!… Зате як приїде бувало в літі… отто було радісно! І вчить бувало він мене, і жартує зі мною! Любий мій, моторний, жартівливий мій Василечку!… Занудьгувалась же я без тебе за сі два роки, що ти не приїздив! (Знову наближається до дверей). Та хоч би ж швидше побачити, який ти за сі два роки став!
Ява 4
Маруся і Василь.
(Маруся, побачивши Василя, що виходить з хати, скрикує і ніби хоче кинутися до нього, але спиняється)
Василь
(Кидається до Марусі, буцім хоче обняти)
Марусю! (Спиняється, мов здивований). Ось ти яка стала!
Маруся
(Здивовано й соромливо)
Бач який ти… які ви стали!…
Василь
(Бере Марусю за руку)
Та яка ж ти виросла… Та яка стала хороша… яка стала… немов би справді вже дівчина!
Маруся
І ви зовсім наче… наче не той!
Василь
Через що?
Маруся
А он уже вус чорніє і очі якось інакше дивляться!
Василь
Ходімо ж, Марусю, сюди! (Веде Марусю до куща). Батько забалакалися з Карпом Федоровичем, мати біля печі, а ми поговоримо! А твої як?
Маруся
А як і було: мати, сердешні, все нездужають, а батько в коршмі!
Василь
Сядемо отут, як колись малими сиділи!
Маруся
Ні, не треба тут, долі, сідати, сядемо на приспі!
Василь
Ні, тут, тут! Се наш рідний кущ. Він бачив нас ще дітьми, чув наші щирі розмови, витав нас своїми вітями й квітками, як брата й сестру… Він сумуватиме, Марусю, якщо не сядемо біля нього. Ну, отак! (Садовить Марусю і сам сідає поруч). Кажи мені зараз, та так як на сповіді, через що се ти казала до мене «ви»?
Маруся
І сама не знаю… Так якось ненароком!
Василь
Ні, по правді кажи! Заглянь собі в душу глибше… пошукай там відповіді!
Маруся
Та так… якось ніяково звати вас, як звала змалку! Тож ми були дітьми, а тепер…
Василь
Ну й що ж тепер? хіба не однаково? Марусю, ану глянь мені в очі! (Маруся глянула і соромливо закрилася рукавом). Марусю!… Серце!… Та яка ж ти хороша! Глянь, глянь ще! Дай ще подивитися на твої очка, що мов зіроньки сяють! (Пригортає її до себе). Марусю!
Маруся
Ой, пустіть!… Не треба так!
Василь
Ні, не пущу! Не пущу, поки не глянеш мені в очі… Поки не скажеш мені «ти», «Василь»… Поки мене не поцілуєш, як цілувала змалку!
Маруся
Соромно!…
Василь
Чого ж соромно? Чому почала тепер соромитися?
Маруся
Тоді ми були дітьми, а тепер…
Василь
А тепер я в десятеро дужче люблю тебе, ніж любив тоді! Не ховай же своїх очей, моя ластівонько, моя, перепілочко! Скажи мені, серце, чи любиш мене?
Маруся
Любий мій! (Пригортається до Василя). Світе мій ясний! Як тебе не любити, такого гарного, такого моторного… Але чогось соромно на тебе глянути!
Василь
Горличко ж моя! І до віку мене кохатимеш, як я тебе кохаю?… І дружиною мені вірною будеш?
Маруся
Якщо схочеш мене взяти, то й до віку твоєю буду!
Василь
Та як би ж я тебе не взяв? Та невже б я допустив, щоб тебе, мою милу, мою маленьку сестричку, взяв хто інший: може який пройдисвіт, або п’яниця? Та будь я проклятий, як що віддам тебе кому іншому! (Цілує Марусю. Здалека чути гуртові співи). А, чуєш?… Вже збираються на вулицю!
Ява 5
Ті ж і Баглай.
(На сцені від половини четвертої яви темно. Баглай не бачить Василя і Марусі)
Баглай
Ні, в хаті тепер сидіти гріх! Яка чудова ніч!… Ех, рідна Україно: та чи є ж де на білім світі друга така чарівна сторона, як ти? Чи знайдеться ж де таке чудове небо, такі, ясні зорі, такі кучеряві садки, такі запашні квітки? Чи можна ж допустити, щоб у такім раю люди бідували і тинялися у нечистоті і пітьмі, не бачучи божої краси і не почуваючи в собі вільного божого духа?… А як розбурхати люд України? Як зняти з його очей полуду, щоб доглянув він на собі кайдани, почув їх вагу і розбив їх на дрібні скалки? Де ж ти, сило моя молода? Де ви, мрії мої золоті, легкопері? Там, там мабуть, у Сибіру, по тюрмах та по снігах розвіялися! Чому ж не вернетеся? Чом не вкриєте своїми крилами мою сиву голову, не нагрієте моє одубіле тіло, не понесете мене під високе, блакитне небо, не покажете мені рідну Україну вільною і щасливою? Ще замолоду я мав надію збудити тебе, рідний краю; але я вже посивів, а ти й досі конаєш у темряві своєї неволі! Так коли не мені се щастя, то дай, Боже, хоч Василеві діждатися того щасливого часу, що прокинешся ти і встанеш міцна і відновлена! (Згодом). А де ж се він, Василь мій?
Василь
(Підводячись)
А ми тут, батьку!
Баглай
О, а я й не бачу! А, та ти тут з Марусею? Що ж ви тут робите поночі?
Василь
Розмовляємо, батьку! Ми ж два роки не бачились!
Баглай
Та так зраділи, що Маруся забула мені й «здрастуйте» сказати?
Маруся
Вибачайте, Карпе Федоровичу! Здрастуйте!
Баглай
Та я не серджуся! Се я так, шуткую! Іди, Василю, до матері, бо вона ще на тебе не надивилася!
Василь
Гаразд!… Прощай, Марусю!
(Іде до хати)
Маруся
Та й мені треба!…
(Хоче йти. На улиці знову чути співи)
Ява 6
Баглай і Маруся.
Баглай
Ні, Марусю, залишися на хвилину. Мені треба дещо тобі сказати! (Маруся знехотя до нього наближається). Бач, яка ти вже… зовсім дівчиною стаєш! (Стурбований відходить від неї, потім знову наближається і кладе їй руку на плече). Слухай, доню! Я знав тебе яко добру і розумну дитину і через те буду розмовляти з тобою отверто, покладаючи надію, що за сі два роки ти вже й зовсім розуму дійшла і зрозумієш усе, що я тобі казатиму. Ти кохаєш Василя? (Згодом). Мовчиш?
Маруся
Та ми ж з ним росли вкупі!…
Баглай
Ні, не крийся! Коли б ти його любила, як колись – дитиною, то відразу відповіла б мені, що любиш, а коли ти мовчала, то запевне у твоїм серці є вже до Василя не дитиняче, а дівоче почуття, як до парубка… і через се ти його соромишся! (Маруся відвертається від нього смутна). Спини своє серце, Марусю, поки ще не спалахнуло воно полумінем кохання!… Не перепиняй моїх намірів!
Маруся
Яких намірів?
Баглай
Василя я взяв від рідного батька, щоб зробити з нього робітника за рідний край! Хочу, щоби він віддав своє життя на користь своїм темним землякам! Щоби він знайшов їм правду! А щоби працювати на сім шляху, треба бути освіченою людиною… От до сеї освіти я його й веду. Розумієш ти мене?
Маруся
А хіба я коли відмовляла Василя від науки? Та я сама тільки в освіті щастя бачу!
Баглай
Та я не про те! Я і тобі хотів освіту дати, але твій батько на те не згодився! А я про те, щоби, борони Боже, Василь у тобі не закохався!
Маруся
Борони Боже?… Невже ж я така непутяща?
Баглай
Я не кажу сього і знав тебе яко добру і чесну дитину. Але що буде, як Василь скаже: не хочу більше вчитись, а хочу з Марусею одружитися? Що тоді? Невже ти, доню, схочеш погубити недолітнього хлопця і звернути його з того шляху, на який я його веду? Та се ж мені смерть! Я тільки й живу надією, що виховаю рідному краєві робітника, а від сеї надії я не відступлюся злегка! Поміркуй сама, яка би з нього тепер людина була: від села і хліборобської праці він уже відірваний, справжньої освіти ще не добув… Куди ж йому кинутися? Хіба що у сільські брехунці, щоб виточувати з земляків останню кров… або до шинку!
Маруся
Нехай його Бог боронить від сього!
Баглай
Ось бачиш, доню, сама розміркувала! Йому треба ще п’ять років учитись, а може й більше. Далі, йому треба братися за громадянську працю. Я передам йому всю свою маєтність, аби було йому з чим узятися за діло, на користь землякам. Він буде вчений і багатий. Чи не перепинила б ти йому шлях своїм коханням? Чи не зв’язала б ти йому рук?
Маруся
(З розпукою)
Боже мій, Боже мій!… Яка ж нещаслива моя доля! Чому ж змалку не заборонювали ви бути нам укупі? На що допустили ви нас до сього нещасного кохання?
(Плаче)
Баглай
Тяжко тобі, сердешна дівчино!… (Бере її за руку). Що ж маємо робити: хто хоче працювати для громади, той мусить відцуратися своєї особистої долі! Знайди, Марусю, собі іншого чесного парубка, а я поможу вам грішми і упорядкую вам хазяйство.
Маруся
Не кажіть мені більше нічого! Боже мій, Боже мій! Куди завели мене мої легкодушні мрії: я – обідрана, голоп’ята, невчена мужичка, а Василь – освічений пан і багатир, з великими намірами на широкім шляху! Про що ж я гадала? (Згодом). Не бійтеся, пане, мої очі розплющились і безодня відділила мене від Василя! Я переможу своє серце, коли сього треба на те, щоби Василь був щасливий!
(Іде до своєї хати)
Ява 7
Баглай сам, далі Панас і Олена.
Баглай
Горда, чесна і розумна дівчина. Може б вона й була до пари Василеві… Тільки не тепер про се гадати!… Треба заразом поговорити вже й з Василем. (Наближається до хати і гукає в двері). Василю, ти тут?
(Виходить Панас і Олена)
Панас
Нема, Карпе Федоровичу! Не втерпів; побіг на улицю з товаришами побачитися!
Олена
Зараз, Карпе Федоровичу, вечеря поспіє. Спізнилася я, вибачайте!
Баглай
Не турбуйтесь, Олено Харківно! Ми й не звикли скоро вечеряти.
(Олена вертається до хати)
Панас
Спасибі вам, Карпе Федоровичу, що викохали ви мені такого молодця… Василь вже зовсім парубком став.
Баглай
Матері дякуйте! Вона йому кров свою віддала і вигодувала. А я що? Я тільки його розуму пильную… Та й клопіт мені ніякий – він сам тепер уже про свою освіту дбає! Людина, Панасе Даниловичу, мов те дерево: росте дике – нікчемні родить ягоди, а як прищепиш його з доброї рослини, то й до віку вже добре родитиме!
Панас
Правду ви кажете, Карпе Федоровичу! Що слово вимовите, то так воно в голові й прилипне! Спасибі вам за добру прищепу!
(За сценою чути п’яний голос: «Сказіться всі! Так я й злякався!… Не діждете, чорти!» Попри садок простує до хати Трохим)
Ява 8
Баглай, Панас і Трохим.
Баглай
Се, мабуть, п’яний Трохим?
Панас
Він і є!
Трохим
Що воно тут гомонить? (Наближається). А, вибачайте, не пізнав… (Скидає шапку, кепкуючи). Не доглянув, що тут пани! Або один, хоч і не зовсім пан, а з нашого кодла, так теж у пани лізе !
Панас
Чого ти все такий сердитий, Трохиме? Хіба я тобі зробив що лихе?
Трохим
Де ж пак щоб ти зробив що лихе? Ти добродій на весь округ… А коли справді ти такий добрий, то позич грошей хоч сороківку! А то носив от Марусину книжку до попаді, щоби продати… вона все книжки читає… так не дала й п’ятака… Як би, каже, був роман, а то, каже, чорт зна що – якась географія, чи що!…
Панас
Та бійся Бога, нащо ти вже її п’єш, оту прокляту горівку?
Трохим
А тобі що до того?… Докоряєш? Адже я тобі не докоряю, що ти свою дитину за гроші продав!
Панас
Я продав дитину?
Трохим
Авжеж, продав свого хлопця отсьому панові! Схотілося, бач, щоб син у пани вийшов. Не турбуйся, діждеш, що межи очі тобі плюватиме!… Ще й мою дочку письма вивчив, клятий бичок… Ну, та я з неї виб’ю те письмо!
Панас
Не можу я з ним балакати! Він прямо душу мені вивертає!
(Іде в хату)
Трохим
Тікай, тікай мерщій, та тільки від правди не втечеш: сина свого продав за гроші!
Баглай
Ти кривдиш, Трохиме, і Панаса і свою Марусю. Панас твою родину шанує, а Маруся у тебе добра, покірлива і розумна дочка!
Ява 9
Баглай, Василь і Трохим.За сценою чути галас і свисти.
Василь
(Виходить з садку стурбований)
Батьку, я зараз скину сю одежу і ніколи більше не одягатиму її на селі! Мене на вулиці дівчата висміяли, а хлопці протюкали!
Трохим
Котюзі – по заслузі! Не лізь у пани, коли мужицького кодла!… Що, довчився вже? Мабуть розумніший уже від свого розумного батька! (Кепкуючи). Глядіть, паничу, щоб у вас від розуму голова не трісла!…
Василь
Глядіть краще ви, дядьку, щоб у вас від горівки очі не повискакували!
Баглай
Сором, Василю, сваритись! Іди собі, Трохиме, до своєї хати! (Виймає гаманець). На от, купиш завтра, що треба до хазяйства, бо запевне, що в хаті нема ні пшона, ні сала!
Трохим
Не візьму від пана! Нехай ті гроші вам димом візьмуться!… Або ні… Одарка моя бідна, хора… вона голодна!… Замучив я, проклятий, свою дружину вірну… Вбити мене треба… Давайте… візьму!… Тільки знайте, що не Трохим бере, а його горе пекуче, якого не заллєш і горівкою!
(Бере гроші і відразу йде до хати)
Ява 10
Баглай і Василь.
Баглай
Василю, ти стурбований і образив п’яного, а п’яний все одно, що божевільний.
Василь
А мене ж за що образили? Ну, він п’яний, Бог з ним!… А вони… А вони… товариші… Я з ними малим бігав по калюжах, у гурті з ними ходив до школи, вкупі ми росли… За що ж тепер така зневага? Хіба що за отсі блискучі гудзики?
Баглай
Заспокійся, сядемо отут. (Сідають на приспі). Одежа одежею, а я так міркую, що те кепкування походить головно з того, що ти відрізнився від них через свою освіту!
Василь
Та яка ж їм через те шкода?
Баглай
Треба зазирнути їм у душу. Ти не думай, що наші селяни цураються освіти, що нею помітують… Ні, як я міркую, їх усіх – не тільки що молодіж, але й дорослих, тягне до освіти… А яким способом вони її здобудуть?… Через се і лютість на всіх освічених, на всіх, як вони кажуть, панів! Уся лютість є – заздрість! Заздрість на те, що ти маєш освіту, а вони – ні!
Василь
Так се лють голодного на тих, що їдять перед його очима смачні страви! Бідні, сердечні люди!
Баглай
Сердечні і нещасні. І ми мусимо працювати, щоб добути освіти всім нашим землякам. Перш усього треба, щоби письма вчилися по селах усі діти; далі, щоб усі, хто скінчить нижчу школу, йшли у вищу і удержувалися там громадським коштом і так доти, аж доки кождий не дійде свого хліба! Тоді не було би таких нещасних, як отсей п’яниця Трохим; не було би того бідовання, того лиха і безхліб’я, що панує по наших селах!
Василь
Як же сього досягти? Що для сього маємо робити?
Баглай
Се тобі буде видніше, як дійдеш ти певної освіти. І через те треба перш усього працювати над наукою. Далі треба відцуратися свого особистого щастя і віддати все своє життя на користь своїм землякам і рідному краєві! Не бійся, Василю, як що доведеться за се зазнати муки… І не тільки від тих, що плетуть на нас пута, а навіть від своїх же селян… Пам’ятай, що вони темні і не знають, що роблять, а ти видючий, знаєш, що робиш… Терпи, як я терпів, а свого діла не кидай!
Василь
Як можна кинути таке святе діло!
Баглай
Боюся я, сину, щоб не покохав ти Марусю і щоб те кохання не перепинило твоєї праці.
Василь
(Встає)
Батьку, я вже кохаю її!…
Баглай
Мов ножем ти вразив мене у серце!… Що ж тепер робити?… Ну, хоч приобіцяй мені, що не будеш з нею любитися, аж поки довчишся, і зможеш розумно розміркувати, чи до пари вона тобі!
Василь
От вам моє слово, що так воно й буде і що кохання до Марусі ніколи не відверне мене від науки і від праці на користь рідному краєві!
Баглай
Ну, спасибі! Ти мене трохи заспокоїв! Ходімо тепер до хати, бо вже, мабуть, твоя мати нас дожидає!
(Ідуть до хати)
Ява 11
(Кілька хвилин на сцені нема нікого; далі з своєї хати крадькома виходить Маруся з невеличким клунком у руці)
Маруся
(До Панасової хати)
Прощай, Василечку! Я не перепиню тобі шляху! Ти мене більше ніколи не побачиш!… Я іду в найми!… Куди ж іти? А куди трафиться… хіба не однаково!… Перше піду на бураки, щоб трохи заробити, а потім у місто на нове життя. Прощай, мій любий, моя надіє!… Прощайте, мрії мої золоті! (Плаче). Цить, нікчемне серце!… Я мушу се зробити на користь Василеві і рідному краєві… І зроблю!
(Іде у глиб садку)
(Завіса)
Дія 2
Адріан Кащенко
Обстанова хати значного чиновника. Просто – двері до передпокою, ліворуч – у жіночі покої, праворуч – до покоїв Варського. Діється в Києві по 5 роках після першої дії.
1 | 2 | 3 | 4 | 5 | 6 | 7 | 8 | 9 | 10
11 | 12 | 13 | 14 | 15 | 16 | 17 | 18 | 19 | 20
Ява 1
(Маруся у міщанськім убранні обтирає вікна)
Маруся
От я і в нових панів! Чи довго ж тут виживу? Недоле ж моя! П’ять років не живу я, а тільки світом нуджу! П’ятий рік вже я світа вільного, степу широкого не бачила! Забула, як і те сонечко червоне встає, не знаю навіть, з якого боку воно сходить! Забула, як зелений гай шумить і як золоті лани від вітру филюються, колосом шелестять! П’ятий рік не чула я, як зозуля кує!… Ох, недоле ж моя, недоленько! П’ятий рік я пісень не чула і не співала! А як хочеться, як дуже хочеться заспівати!… Вернутися на село!… На село хочу… і се бажане невситимою жагою пече моє серце! (Згодом). А куди ж вернутися: мати вже два роки як вмерли, а батько п’яні повісилися. Ні, не вертатись мені на село до віку!… Не бачити мені світа вільного, широкого!
Ява 2
Маруся і Варський.
(Варський входить, читаючи газету. Сідає у крісло і позіхає)
Варський
Проклята служба, через неї ніколи не виспишся! Ніколи навіть газету прочитати! (Згодом). Ну і зручно ж учора, у балеті, Зук ногою закидала! Вище голови, їй Богу, що вище!… Люблю я балет… Заїхали ми відти до Яснових, у вінта заграти. Хоч і пізно засиділися, ну, та що ж – треба якось після нашої каторжної служби розважитись… А до того познайомивсь я там з міліонером Іваніном. Хазяїн казав, ніби Іванін сам до нього запросився, щоб зі мною познайомитись. Знаю, до чого воно йде!… Будову хоче взяти, а тут-то Миколи Петровича й треба! Без нього не одержиш! Він добре знає, що торг торгом, та після торгу ще буває переторжка… хе, хе, хе! А як до тої переторжки не вивідаєш ціни конкурентів, то й піймаєш облизня… хе, хе, хе! (До Марусі). А що, мені паперів не приносили?
Маруся
Вже зо дві години як принесли. Лежать у кабінеті!
Варський
Що се за новий голос? (Встає). Еге, та се у нас вже нова покоївка! От тобі й історія! Тільки що з Аннушкою змовлятися почав, а тут вже інша! Ну, й лукава ж вража жінка, Ганна Іванівна: хоч як стережись – довідається!… А вас же як звати?
Маруся
Марусею!
Варський
А відкіля ви?
Маруся
З Полтавщини!
Варський
Хохлушечка!… Хе, хе, хе! (До громади). Люблю хохлушечки… Знаєте, неначе чимсь таким від них пахне… хе, хе, хе! Кров, знаєте, у них така… Полуднева кров… гаряча… хе, хе, хе! (Наближається до Марусі). Та вона теє!… Рученька! Гляньте, рученька яка! А стан! А плечі… умм… (Протягає голосом, неначе кінь ірже). А бровоньки, умм… (Доторкається до Марусиного ліктя). Се значить: ти до нас найнялася?
Маруся
(Відхиляючи лікоть)
Найнялася!
Варський
А губоньки, умм!… Ти ж, любко, рученьки свої поваляєш сею нечистою шматою!
(Бере, її за руку вище ліктя)
Маруся
(Вихоплює руку)
Так може ви за мене помиєте? Ну, нате!
(Простягає йому шмату)
Варський
(Відхиляючись)
Одначе ти, моя любко, не дуже-то ввічливо з паном поводишся!
Маруся
Не зачіпайте! Нащо зачіпаєте!
Варський
Як же можна, моя мила… Я тільки про те, що рученьки у тебе малесенькі та гарнесенькі, а ти відразу й сердишся! Ти не сердься, моя ясочко, то матимеш на нову спідницю! Ну, як же можна, щоб такої кралечки писаної та мальованої не зачіпати? умм…
(Обнімає її за стан)
Маруся
Гетьте, пане, сором! Не шматою ж мені вас бити!
Варський
Чого ж, чого, моя ясочко, пручаєшся? Хіба ж я такий поганий? Я тільки один раз поцілую!
(Хоче поцілувати. Маруся не дається і наставляє йому під губи шмату)
Варський
(Відскочивши)
Тьфу, тьфу!
(Плює)
Маруся
(Сміється)
Що, пане, чи до смаку мій поцілунок?
Варський
Як ти посміла? Та я тебе… Я прожену!…
Маруся
Байдуже! Краще, пане, ідіть та вмийтеся, бо щоб пані не побачили!
Варський
Я… я… я. (Відходить до дверей і показує кулак). У-у-у!…
Ява 3
Маруся сама.
Маруся
Наміряйтесь! Байдуже мені… Не першина мені вчити таких старих бабіїв! (Замислившись). Отак і смієшся, а серце ниє – тяжко йому! І отаке щодня: тут лисий пан, там плюгавий панич! Кождий до тебе лізе з любощами, кождий на тебе дивиться наче на своє! Горе, горенько сиротині! Де ж ти, Василю мій коханий? Чому не відкликнешся, не йдеш рятувати своєї Марусі? Не сила ж мені боротися! Загину я серед сеї розпусти без поради, без помочі! (Згодом). Та що я викликаю Василя? Він пан тепер, а я… я наймичка! Що ж хоч би ми й стрінулися з собою? Я ні за що не признаюсь, а він через п’ять років, що ми не бачилися, не пізнає… А може, борони Боже, і пізнає, та незнайком прикинеться!
Ява 4
Маруся й Іванін.
Іванін
(Входить, держачи кошик з квітками)
Ганна Іванівна дома?
Маруся
Дома, та ще не вбралися!
Іванін
Гм… А вже не гріх би й убратися! Ну, ось що, моя кохана: отсі квітки ти віддаш пані, а з сього (доручає візитову картку) знатимуть від кого. (Пильно на неї дивиться, обходячи з усіх боків). О, вродлива, вража дівчина! І очі, і губи, і стан! Тут врода і найпевніша врода! Слухайте, що вам за неволя тут мучитися? Що вам платять?
Маруся
Сім карбованців!
Іванін
Дивуюся! Мені навіть шкода і вас і вашої вроди! Чи на те ж вона дається жіночому родові? Роботи вистачить і рябим, носатим, булькатим і іншим мацапурам!
Маруся
(Ставить кошик на стіл; з нього падають два червінці)
Ох лихо! Відки вони там взялися? (Піднимає). Ваші, чи що?
Іванін
Ні, ті що впали, най будуть ваші, а ті, що поміж квітками зісталися, будуть панові!
Маруся
Як панові? Адже ви казали пані доручити?
Іванін
Так то ж квітки пані, а грішми вони якось поділяться!
Маруся
(Кладе червінці на стіл)
Нехай вони при вас зістаються. Мені чужого не треба!
Іванін
Та ви що, слухайте, з тамтого світа, чи що? Хто ж таки від грошей відмовляється? Мені дуже цікаво вас ближче пізнати. Ідіть до мене жити; я дам вам сто карбованців на місяць!
Маруся
Годі шуткувати! Про таку ціну і чутки нема!
Іванін
Мені не шкода дати її вам за вашу вроду!
Маруся
А у вас велика родина? Дітей багато?
Іванін
А, до чорта родину і дітей! Мені треба хазяйки! Розумієте?
Маруся
Щось не розумію! Нащо ж вам хазяйка, коли у вас нема родини?
Іванін
Гм… цікава людина! Ну, як ви не хочете мене зрозуміти, що мені треба вас для себе! Я нежонатий… зрозуміли? Та ви не турбуйтесь – роботи не буде ніякої! Будете одягатися як панночка, їздити в гарнім повозі і що місяця будете мати сто карбованців, а як добре мені будете догоджувати, то й більше!…
Маруся
Розумію, бодай не чути! Се вам треба полюбовницю, а ви кажете хазяйку! Сорому у вас нема! За що ж мені така образа… Господи, за що?
Іванін
Нічого се! Чого ви злякалися? Не зараз же… Ви поміркуйте; я й сто п’ятдесят дам!
(Хоче її обняти)
Маруся
Гетьте!
Іванін
Ну, ну… знаю! Вам, усім дівчатам, зразу наче ніяково. Прощайте покищо; я колись навідаюся!
(Виходить)
Ява 5
Маруся сама.
Маруся
Сього ще не було! Такого ще не чула! Пани, пани! Та невже ж у вас дівчина і цяцька однакові? Невже ж як дівчину так і одежу в жида ви звикли брати на кредит? Розумні, освічені пани!… Довчилися! Ідіть же тепер учителюйте! Навчайте дурних мужиків! Невже ж і ти, Василю, тепер такий?… Що се я, Боже мій?… Чи може ж бути, щоби мій милий, мій любий Василь, був таким?…
Ява 6
Маруся, Ганна Іванівна і Катря.
Ганна Ів.
(Виходить з Катрею з лівих дверей)
Що се, ви й досі кімнат не поприбирали? (Кидається до столів і крісел). Ніде ніщо не витерте, не витріпане! Що ж ви робите, панночко? (Побачивши квітки). Се від кого?
Маруся
(Подає візитову картку)
А от тут написано!
Ганна Ів.
А, Іванін! От зараз пізнати, що освічена, ввічлива людина! (Побачивши червінці). А се відки?
Маруся
Се випало з квіток, чи з кошика.
Ганна Ів.
Що се за знак! Тут їх мабуть було далеко більше! Кажіть, скільки ви взяли собі?
Маруся
Я не така, щоб чуже брати!
Ганна Ів.
Знаю я вас! Всі ви, кляті хохлушки, з панським добром не розминаєтесь. Віддайте червінці!
Маруся
За що ви мене ображаєте? Яке ви маєте право? Гроші мабуть там у кошику! (Плаче). О, доле моя нещаслива!
Ганна Ів.
Дивіть, яка горда! Не диво, щоби було путнє! Ану, Катре, давай розберемо квітки! (Виймають квітки. Відти сиплються червінці на стіл). Складай, Катре, купками по десять! (Висипає з кошика). Ага, от ще й білет на 500 рублів! Ну, скільки ж тут усього?
Ява 7
Ті ж і Варський.
(Варський хутко, трохи зігнувшись, підбігає, цілує жінці руку, дочку цілує у чоло. Його не цілує ні одна)
Варський
Що се, люба моя, від кого? Скільки тут?
Ганна Ів.
(Захистивши гроші)
Скільки б не було, а вам зась! Чому се ви й досі дома? Вам давно час до служби!
Варський
Та мені сьогодня, моя люба, не треба дуже рано. Дай же мені хоч половину грошей!
Ганна Ів.
Що таке… половину? Вони всі ваші, тільки я їх усі сховаю! Ідіть до своєї служби, та глядіть, аби Іванінові дісталася будова!
Варський
А, так се від Іваніна? Ну зроблю! Любенький чоловік! Правдивий інтелігент!
Катря
У сих купках, мамо, п’ять соток!
Ганна Ів.
Ну, а отсе п’ятсот, то якраз тисяча! тобі, Катре, два убрання і два капелюхи – то двісті карбованців, мені те ж саме – то чотириста!
Катря
Мамо, а мені ж бранзолетку треба! А то ж таки сором: у мене бранзолетка тільки одна і та з нікчемним аметистом. Я бачила, мамо, у ювеліра бранзолетку: посередині діамант так і сяє, а навкруги смарагди миготять! Купіть, мамуню!
(Леститься до матері)
Ганна Ів.
О, та бранзолетка, я знаю її; вона не коштує менше як двісті п’ятдесят рублів.
Катря
То що, мамо! Адже гроші є, а коли то доведеться, щоб вони були знову!
Ганна Ів.
Ну, добре, нехай уже буде по твому. Ти ж у мене одна мазійка!
(Цілує її)
Катря
От, мамочко, спасибі!
Ганна Ів.
А собі я куплю нашийник, бо мій нікчемний чоловік і за двадцять два роки не спромігся жінці нашийника купити! Я давно вже вишукала гарненький нашийник у пасажі, і коштує всього триста рублів!
Варський
Та що ж се ти, моя любко, відразу всі гроші хочеш видати? А мені ж що?
Ганна Ів.
Ну, годі, мій миленький, не сердься… і тобі щось купимо! Катре, щоб нам батькові купити?
Катря
Батькові?… Що б же справді купити? Купимо, мамо, йому нову краватку!
Ганна Ів.
А й правда! Ми купимо тобі нову краватку, і ти будеш такий хороший!
(Гладить його рукою по волоссю)
Варський
(Зітхнувши, цілує жінці руку)
А… трохи не забув вам сказати, що до нас сьогодня прийде Василь Опанасович попрощатися!
(Маруся стукає ліхтарем, що витирала)
Ганна Ів.
Помалу! Боже, яка вайлувата! (До чоловіка). Як попрощатися?
Варський
Він їде на якийсь час до себе на хутір. Так ви ж тут біля нього попорайтеся, щоб теє… Три тисячі десятин землі, мої любі, три тисячі… та ще в Полтавщині… Се, як не рахуй, а не менше як на пів міліона. Чуєш, Катрусю, пів міліона!
Катря
А правда, тату, що у Іваніна ще більший капітал? Що він на рік по сто тисяч заробляє?
Варський
А ти хіба його знаєш?
Катря
А як же! Ми познайомилися у Шато, на музиках, і я навіть запрошувала його до нас!
Варський
Так, так, моя люба! О, ти у мене розумна головка!
(Цілує її в голову)
Ганна Ів.
Дивіться на нього, він ще вчити нас хоче! Не бійтеся, ліпше від вас порахуємо, скільки у Титаренка, а скільки в Іваніна. Ідіть до своєї служби, а до нас ке мішайтесь!
Варський
Зараз, зараз, моя люба. Справді вже пізно!
(Хутко забігає у кабінет і з паперами під пахвою виходить у середні двері)
Ява 8
Ті ж, окрім Варського.
Ганна Ів.
Піди, Катрусю, уберися в українську одежу. Ти ж знаєш, який він кумедний, отой Титаренко! Що ж робити, треба йому, покищо, догоджувати, а одружишся, тоді перешиєш його, як схочеш!
Катря
Віл з мужиків, мамо?
Ганна Ів.
Ну, що ж з того? Тепер такий вік! Але він чоловік освічений і заможний!
Катря
А все таки, мамо, за мужика йти якось ніяково. Будуть всі допитуватися: за кого йде Варська? Подруги прямо глузуватимуть!
Ганна Ів.
Та що ти говориш! Хто ж тепер про се питає? Тепер питають тільки про те, скільки хто має на рік, або на місяць, грошей. Ти зовсім наче минулого віху людина – відразу пізнати, що в інституті вчилася! А Ніколи прилюдно не виявляй сих поглядів, бо висміють! Ну, іди ж, іди, серце, та мерщій убирайся! Або ходімо обі, я тобі поможу!
(Виходять)
Ява 9
Маруся сама.
Маруся
Він тут! Василь мій тут, і я його побачу! Чого ж ти, серце, защеміло? Радіймо ж, серце!… Се ж той бажаний час, якого ми так довго сподівалися! Про який надія нас не кидала у нашій лютій муці! Чого ж тріпочеш, наче від жаху?! Боже, що діяти?… Мені п’ятнадцятий минув, як він приїздив у останнє. О, як хорошо тоді було! Тоді він кохав мене! За дружину взяти обіцяв на ціле життя щасливе… А може й тепер?… О, легкодушна!… Про що ти мрієш? А ти ж зарікалася не бачити його, щоб не перепиняти йому шляху!… Щоб не зав’язувати йому світа!… А тепер де ж твоє слово? (Згодом). Забути його треба, забути!… Відцуратися своєї долі на віки!… А де ж та сила? Де взяти ту силу, щоб примусити до того моє серце?
Ява 10
Маруся і Ганна Іванівна.
Ганна Ів.
(Гукає за дверима, а відтак входить)
Мар’я! Мар’я! Що се ви діла свого не знаєте? Біжіть зваріть каву, а як гість прийде, тоді й подасте! Та глядіть, не осоромте нас – ви така недотепна!…
Маруся
Не турбуйтеся, пані!
(Виходить)
Ява 11
Ганна Іванівна сама.
Ганна Ів.
Ох горе, горе! І коли сьому кінець? З сими дочками стільки клопоту! А грошей що йде! Та и не диво – самих студентів цілу отару годую й пою! Воно між ними й небагато є заможних, ну, та не можна ж так уже відрізняти! А народ усе який! Віри не ймеш, щоб вони були студенти… Або мужик – мужиком, або все грошей позичає! На поріг би не пустила, якби не дочка! Старшу, Настю, так добре видала – полковниця тепер, а там от-от і генераловою буде! Ну й наморочилась же я тоді, прямо ні на що звелась. Ну, на те ж він і ад’ютантом був; се не те, що отся розсолода – Титаренко… Сього жартуючи окрутимо!
Ява 12
Ганна Іванівна і Василь. Василь у цивільнім убранні.
Василь
Добрий день, Ганно Іванівно!
Ганна Ів.
Здрастуйте, здрастуйте, Василю Опанасовичу! Щось давненько ми вас не бачили. Чи вам же не сором?
Василь
Не було часу, Ганно Іванівно! А де ж Катерина Миколаївна? Невже ще спить?
Ганна Ів.
Що ви, вона у мене рання пташка! Мабуть десь по хазяйству! Я вже знаю, що не до мене старої прийшли! Молоде шукає молодого! Зараз покличу. (Встає йти). А вона й не сподівалася такої радості! (Стрівається у дверях з дочкою). Та ось і вона!… Нате її вам!
(Виходить)
Ява 13
Василь і Катря.
Василь
Добрий день, Катерино Миколаївно! А се ви для мене? (Показує на її українське убрання). Се мені найкращий подарунок!
Катря
Не дуже радійте; зовсім не для вас! Я навіть і не сподівалася вас сьогодні бачити. Знаєте, мені так сподобалася українська одежа, що іншої не хочеться й одягати! Мама вже мене за се трохи лаяла, та байдуже! Що ж, коли мені до вподоби? І носитиму і носитиму… Нехай сміються собі, хто схоче!
(Сідають)
Василь
Ну, так ще краще! Дуже, дуже радий, що буде одна українка більше… Бо се часто буває, що з одежі почнеться, а далі доходить і до національної самосвідомості! А я прийшов попрощатися з вами, Катерино Миколаївно!
Катря
Як попрощатися? Що се ви?
Василь
Хіба ж вам Миколай Петрович не сказав? Я іду в Полтавщину!
Катря
Ах, які ж ви! Чого ж се ви нас кидаєте? І на довго?
Василь
Місяць, мабуть, проїжджу!
(Входить Ганна Іванівна)
Ява 14
Ті ж і Ганна Іванівна.
Катря
Мамусю! Бач, який тато! Василь Опанасович їде з Києва на цілий місяць, а тато знали і нам не сказали!
Ганна Ів.
Від нього довідаєшся: він про все забуває!
(Сідає)
Катря
Ну що ж, як би Василь Опанасович не застав нас дома? Ми б же його й не побачили! Ах, Господи! Я й не віншувала вам! Ви ж тепер уже лікар. (Тримає його за руку). Дай, Боже, вам усього, всього!…
Василь
Від щирого серця вам спасибі!
Ганна Ів.
А вже яка я рада за вас! За сі три роки, що ви у нас буваєте, я полюбила вас прямо мов рідного!
(У середних дверях з’являється Іванін)
Катря
Ах, як несподівано!…
(Вибігає)
Ява 15
Ганна Ів., Василь і Іванін.
Іванін
(Спинившись у дверях)
Петро Іванович Іванін!
Ганна Ів.
(Підводячись)
Прошу покірно!
Василь
Що стурбувало так Катерину Миколаївну?
Ганна Ів.
Не зважайте на те, – то дівочі нерви!
Іванін
(До Ганни Іванівни)
Багато чувши про вашу освіченість і надзвичайний розум, забажав я наочно з вами познакомитись!
Ганна Ів.
Не знаю, як і дякувати за таку честь[ Миколай Петрович давно вже мені про вас казав!… Які чудові квітки ви нам прислали! За такі квітки ми мусимо все для вас зробити! (На Василя). Се наш молодий приятель, Василь Опанасович Титаренко. (Василь і Іванін мовчки злегка кланяються). Великий народовець, правдолюбець, а до того ще й українофіл!
Іванін
Молодежі не заборонені всякі бредні й химери!
Василь
Які бредні? Хто дав вам право так казати?
Іванін
Химери і правда і всяке народовство. Не варт витрачати на них часу і сили! Молодість не буває двічі на віку! Треба взяти від неї все, що може вона нам дати! Нехай уже під старість будемо міркувати, що воно є правда!
Ганна Ів.
Таки так! Чи на те ж нам молоді літа, щоб марно їх витрачати над книжками або над якоюсь нудною працею! Чим же на старість будемо згадувати молодість?
Василь
Коли тільки на старість почнемо розпізнавати добро і правду, то коли ж будемо на них працювати?
Іванін
Робити треба тільки те, з чого можна мати собі користь, що може дати нам утіху! Нерозумно працювати на чужу користь, замість того, щоб втішатися життям самому. Нехай кождий дбає про себе!
Ганна Ів.
Правда! Правду кажете, Петре Івановичу!
Василь
Як рахувати ваші ідеї: здобутком інженерської освіти, чи наслідком розкішного й розпусного життя?
Ганна Ів.
Годі вам про се, – ще й посваритеся!
Іванін
І правда, годі! Не варт турбувати свої нерви! Я прийшов до Миколая Петровича побалакати про одно діло. Його нема?
Ганна Ів.
Знаю, знаю. Очевидно, се діло буде за вами. Не рівняти ж інших до вас по капіталу!… А до того ще й робота тут не проста, – до неї треба надзвичайного розуму і спеціальної освіти, – саме того, що у вас і є!
Ява 16
Ті і Катря.
(Вона у моднім розкішнім строю)
Ганна Ів.
А от і Катря! (До Іваніна). Ви, здається, уже знаєте мою дочку?
Іванін
Як же, як же! Я не знав, що Катерина Миколаївна ваша дочка, але вона так вразила мене своїми очима і вродою, що я там же, у саду, просив мене з ними познайомити!
Катря
Ах, як вам не сором так жартувати!
(Сідає між Василем і Іваніном)
Ганна Ів.
От справді засоромили мою дівчинку.
Василь
(До Катрі, стиха)
Що означає се переодягання? Те було для мене, а се для Іваніна?
Катря
Годі вам! У нас сьогодня якось гаряче і мені невигідно у тім українськім убранні.
(Повертається до Іваніна і розмовляє з ним тихо)
Ганна Ів.
Чого ж ви, Василю Опанасовичу, їдете від нас? Ви й не сказали!
(У тім часі Маруся приносить каву і подає усім. Василеві вона подає з-поза крісла і він бере, не глянувши на неї)
Василь
Треба побачити своїх старих і пошукати одну людину.
Ганна Ів.
Яку людину?
Василь
Се моє горе, Ганно Іванівно! Я зріс на селі з одною дівчиною і от уже п’ятий рік, як покинула вона свого батька і зникла, не знати куди!
Ганна Ів.
А скільки їй тоді було?
Василь
Шістнадцятий!
Ганна Ів.
Ну, се відоме діло – пішла на розпусту!
Василь
Борони Боже!… Що ви таке кажете! Се мені мов ножем у серце. Я і так не маю ні спокою, ні радості!
(Маруся виходить)
Ганна Ів.
Є за чим побиватися!… Ну, а далі ж що з собою будете робити? О, ваш шлях тепер широкий, рівний!
Василь
Навряд, чи буде мій шлях рівним. Працювати треба! Не легка мене робота чекає, але не вона мене лякає, а те, як її прийматимуть ті, для кого маю працювати!
Ганна Ів.
Та годі вам з тою працею!… Буде й того, що десять років за книжками просиділи!… Маючи таку маєтність, як у вас, можна тепер і відпочити… Пожити спокійним, щасливим життям… Одружитись!… А ви, Петре Івановичу, чому досі не оженилися?
Іванін
Я розумію кохання тільки яко вільне почуття! Шлюбу я не признаю!
(Знову повертається до Катрі)
Василь
Що ви сказали, Ганно Іванівно, яка маєтність у мене?
Ганна Ів.
Як же: у вашого добродія, Баглая, як ми чули, на пів міліона маєтність!
Василь
Так тож у Баглая, а у мого батька уся маєтність: три десятини грунту і пара волів!
Ганна Ів.
Одначе Карпо Федорович на другий світ того грунту не візьме, а роду у нього нема.
Василь
Не будемо про се балакати! До його маєтності мені діла нема. Після мене то кожна чесна людина мусить покладатися тільки на свою голову і на свої руки… Я житиму своєю працею! (Підводиться). Ну, бувайте щасливі… Мені час і в дорогу збиратися.
Катря
Який жаль, що ви їдете!
Ганна Ів.
Пам’ятайте ж нас, бо гріх вам буде! Я завсіди любила вас мов рідного сина!
Василь
Спасибі вам, не забуду!
Катря
Та вертайтеся швидше!
Василь
Спасибі, спасибі!
(Виходить. Ганна Іванівна випроваджує його і виходить до своєї кімнати)
Ява 17
Іванін і Катря.
Катря
Як же се ви кажете: вільне кохання, вільне почуття… Як се розуміти?
Іванін
А ось бачите як. Мені тепер заманулося обняти ваш гнучкий стан і поцілувати ваші рожеві губоньки.
(Обнімає і цілує її)
Катря
(Схоплюючись)
Ах, ах! Як ви посміли?
Іванін
Не полохайтесь – се, щоб ви мене краще зрозуміли! От тепер, як що вам мій поцілунок любий, ви цілуйте мене, а не любий – бийте мене по пиці і розійдемося. І у тім і у другім ваша воля. Ну, що ж, давайте ляпаса!
Катря
(Сідає)
Ну, на що ж бити, то негоже… А тільки так відразу… несподівано!…
Іванін
Ну, от бачите, виходить, що по вашій волі я цілуватиму вас ще…
(Знову її цілує кілька разів і міцно тулить до себе)
Катря
Ну годі ж бо, годі… понівечите убрання… (Наче пручається, але й сама цілує Іваніна). Ох, душно!…
(Випручується і вибігає)
Іванін
Жвава дівчинка, хоч дуже тоненька: так і гляди, щоб не переломити; ну, та опісля потовстіє. Котра ж краща: чи панночка чи служниця? Ні, мабуть тамта… Сеї не надовго стане, а тамта міцна… До того ж там огонь!
(Іде і в дверях стрічається з Варею)
Ява 18
Іванін і Варя.
Варя
(У дверях)
Ах!
(Соромливо відступає)
Іванін
Я вас налякав, простіть… Я ніколи сього собі не подарую!
Варя
Нічого, нічого! Се я тільки через те, що несподівано, а я дуже рада…
Іванін
А я й надто радий, хоч теж дуже наляканий вашим чарівним поглядом!… Я Іванін!…
Варя
Знаю, знаю!… Ціле місто вас знає, бо ні у кого нема такої навдивовижу гарної трійки, з московськими, сріблом кованими шорами, як у вас!
Іванін
Так ви на мене не сердитесь?
(Бере Варю за руку)
Варя
(Ніби соромливо)
Ні, ні! Я така рада!
Іванін
І коли-небудь не відцураєтесь провезтися зі мною на тій трійці, що вам так подобалася?
Варя
Ах, з великою охотою… Я так люблю прудкі коні!
Іванін
Ну глядіть же! Та чого нам довго відкладати – я завтра таки знайду вас! А тепер до побачення. (Цілує їй руку). Глядіть же!… Тепер ви дали слово… завезу вас так, що й назад не вернетесь! Не боїтеся?
Варя
Ні, ні, не боюся! (Іванін ще цілує руку і виходить). Ах, який же він хороший! А чого ж се він тут?… А чи не залучає отсе його Ганна Іванівна задля Катрі? Ох, ухопить же їх за печінки, як побачать мене з Іваніном, на трійці!… А як же Титаренко? Вони ж бувало його сідлали? Що ж се: за двома зайцями?… Глядіть, що ні одного не піймаєте! Не дам вам тепер Іваніна! Не я буду, коли не буде він мій, хоч як!… Доки мені справді дожидати своєї долі? Тай хто візьме мене, дочку злиденного чиновника? Такий же злидень з півсотнею рублів на місяць платні! Таких-то женихів є у мене чимало! Ні, ліпше дівувати, ніж увесь вік морочитися з пеленками та бути самій за кухарку!
Ява 19
Варя і Маруся. Маруся входить і збирає чашки.
Варя
О, вже нова покоївка! Слухай, чи не був тут тепер чорнявий парубок Титаренко?
Маруся
Були.
Варя
А не примітила ти, чи женихався він з Катрею?
Маруся
Ні, не примітила! А хіба що?
Варя
(Виймаючи з торбинки срібні гроші)
На от тобі на медівники, а ти мені скажи: адже вони отут були на самоті?
Маруся
За гроші дякую, мені не треба! А чого не бачила, про те не скажу!
Варя
Зараз знати, що селянка! Чому грошей не береш? Ну, не хочеш, то скажи так: залишала їх тут Ганна Іванівна на самоті? Стара лисиця оженити хоче Титаренка зі своєю дочкою!
Маруся
Ох, лихо!… Невже се правда? А, я пригадала: вона залишала їх самих!
Варя
Що ж, запевне Титаренко цілував Катрю?
Маруся
Я не підглядала!
Варя
Ну і дурна, що не підглядала! На що ж ти і покоївкою звешся! Треба завше підглядати!… Розумні покоївки з сього чималі гроші мають!… Ну, а з Іваніном була Катря на самоті?
Маруся
Себто з тим, що до мене чіпляється?
Варя
До тебе?… Іванін дивився би на тебе – мужичку! Я питаю про інженера, що тепер вийшов. Була Катря з ним на самоті?
Маруся
Та що, ви мене справді уважаєте за підглядачку? Як вам не сором у мене випитувати, що в чужій хаті робиться? Ви ж освічена панночка. Ви ж повинні знати, що підглядати і підслухувати – сором!
Варя
Ах, ти нахабна мужичка! Як ти посміла мені так сказати!
Маруся
На що ж ви мене на лихе навчаєте?
Варя
Я от скажу Ганні Іванівні, то тебе виженуть геть на улицю, мов собаку! Катря й сама мені усе розкаже… Я піду до неї!… Нахабниця!
(Виходить у ліві двері)
Ява 20
Маруся сама.
Маруся
Мій Боже милий, се дівчата! Се ті освічені дівчата, з яких Василь мусить узяти собі дружину! Дружину на життя, пособницю на працю! О, Боже милий, не допусти того!… Не дай загинути мому милому, мому братові і вчителеві!
(Завіса)
Дія 3
Адріан Кащенко
Діється в Києві в місяць після другої дії, у квартирі Баглая. Обстанова проста. На сцені два столи і кілька крісел.
1 | 2 | 3 | 4 | 5 | 6 | 7 | 8 | 9 | 10
Ява 1
Баглай сидить біля стола і пише. Навкруги по столі порозкидані книжки.
Баглай
Читанок треба і букварів! Букварів і граматики! Сором на весь світ: справляли століття української літератури, а досі не маємо ні доброї читанки, ні граматики! Пише кожний, як хто знає, і не те що слова, але й букви свої власні вигадує! Та хто ж винен? Хіба ж ми винні, що наше слово, нашу мову гнетуть, що на всі домагання видавати газети і місячники з гори одна відповідь: «не подлежит удовлетворению!» Доки ж лежатимемо під тим гнітом, який нам накинули перед двіста роками? Забули честь свою, забули славу вільної, козацької України!… Забули, хто ми, і через те байдужі до ярма! Збудити треба самосвідомість!… А її не збудеш інакше, як освітою!… Доки ж битимуть по школах наших дітей за те, що хмару звуть хмарою, а не тучею, а плуг – плугом, а не сохою? Невже не доживу я до того часу, коли по наших школах і гімназіях заговорять рідною мовою! Я хочу дожити!… Я не допущу до себе смерті, аж поки не побачу на Україні самовлади! Я не один тепер. Щодня доходять вістки про національний рух з Полтави, Харкова, Одеси і з інших українських міст; і тут, у Києві, вже є наша громада. Я бачу зорю щастя України!
(Чути дзвінок. Баглай відмикає двері)
Ява 2
Баглай і Варя.
Варя
Можна увійти? Приїхав Василь Опанасович?
Баглай
Ні, ще нема! А що сталося?
Варя
Як приїде, то скажіть, аби зайшов до мене надвечір: я провезу його такою трійкою, що прямо на диво – вихром біжить!
Баглай
У вас така трійка?
Варя
Та се, бачите, інженера Іваніна. Ну, а він дає її на мою волю!
Баглай
Так ви міркуєте, що Василь поїде кіньми Іваніна? Дарма!
Варя
Ну, а чому ж ні? Коли я запрошую, то запевне маю на се право!
Баглай
Коли ви, панночко, маєте право на трійку Іваніна, то Василеві не гоже з вами й знатися!
Варя
Ах, ви старий нахабник! Вас дивує, що я живу, як хочу? Ха, ха, ха! Не вік же жити школяркою… Чи на те ж нам молоді літа? Після мене, розумніше жити з грошовитим чоловіком місяць, ніж з бідним увесь вік! Від міліонів Іваніна уже й тепер дещо до мене прилипло, а далі…
Баглай
І вам не сором голосно про се казати? А громада?…
Варя
На громадський поговір я плювати хочу! Та що з вами говорити!… Гляньте на себе у зеркало, то й не будете дивуватися моїй бесіді! Ви старі, як Харон, і вам уже давно пора туди, куди він своєю лодкою перевіз усіх з вашими поглядами – на другий світ! До побачення!
(Виходить. Двері лишаються незамкнені)
Ява 3
Баглай сам.
Баглай
(Важко сідає коло стола)
Невже правда? Невже тепер всі такі, як вона, а таким як я уже нема місця на сім світі? Що ж я зробив, коли так? На що зростив я Василя чесним і як він житиме між сим переродом? Не побороти тобі, не перемогти сеї течії, що тягне людей у болото! Не запалити тобі у їх душах того проміня божого духа, який вони залили в собі болотяною тванию!… (Згодом). Ні, не вірю я сьому! Ти брешеш, нікчемна дівко! Є інший світ, і інші люди там, на селі, біля землі, і відти зійде зоря нового життя!
Ява 4
Баглай і Василь.
Василь
(Входить хутко. За ним звощик несе пакунок)
Здорові були, батьку!
(Цілує Баглая)
Баглай
Здрастуй, мій любий!
Василь
Заплатіть, батьку, звощикові – у мене не зісталося й копійки!
(Баглай віддає звощикові гроші і той виходить)
Баглай
Одначе, Василю, ти брав із собою пів тисячі. Де ж вони?
Василь
(Ходячи стурбований)
Там гроші! Там усі зісталися, батьку!… Ще не стало… ще багато недостало! Там зіставив я гроші, де люди все життя своє мусять працювати з ранку до ночі, щоб хоч не вмерти без хліба і не замерзнути без одежі… Там, де біда набігає за бідою, де нема куди вкинути зернину Божого хліба, щоб вона дала через зиму колос, де пошесть забирає худобу, а дифтерія дусить дітей! На тих грунтах, які наші прадіди поливали своєю кров’ю, тепер господарюють німці й інші чужинці! Вони міцно облягають невеличкі оселі наших селян, здавлюючи їх, мов залізними кліщами! Глитаї обмотали необачних позичками та векслями, а недовчені перевертні – писарі та брехунці, – плюндрують основи родини, касують хліборобські спілки і громадську пораду… І все те через непросвітну темряву нашого люду!… Там гине безліч талановитих людей, не маючих змоги видертися на світ! А тут… Сі, що живуть у достатку і теплі по високих, мурованих будинках, що їздять у повозах по сих гучних улицях, з блискучими вікнами і ліхтарнями… сі забули про них. Там і тут два відмінні світи!… І нема нічого, – навіть найтоншої волосини, щоб єднала сі два світи!
Баглай
Тепер єднати запізно! ся содома вже нічого не може дати селу, крім розпусти, заздрості і самолюбства! Там, на тім матеріалі треба будувати новий будинок!
(Чути дзвінок)
Василь
Двері незамкнені!
Ява 5
Ті ж і Маруся. Маруся входить і нерухомо спиняється біля порога. Василь, здивований, подається від неї.
Маруся
(До Василя)
Вам лист від Катерини Миколаївни Варської.
Василь
Марусю, се ти? (Підбігає і сіпає її за руку). Марусю, се ти! Ти, моя мила, наречена! Глянь же на мене! Промов же слово!
Маруся
Се я, Василю Опанасовичу! Я… тільки не наречена ваша! Я покоївка панів Варських!
Василь
Марусю, що ти кажеш? Ти мені не наречена?… Чи може ти заміжня? (Маруся мовчки заперечує головою). Кажи мені все! (Веде її до крісла) Сядь тут… і все, все мені розкажи… як ти проживала сі п’ять років, що ми не бачилися! Я шукав тебе, Марусю! Сі п’ять років були мені мукою! Я шукав тебе по твоїм слідові і в Полтаві і в Харкові! сядь бо!…
Маруся
Ні, я не сяду! Те, Василю Опанасовичу, що було у наші дитинячі літа, треба забувати! Шляхи наші розійшлися! Ви освічений пан, – я міська служниця, сирота! Коли б у мене в голові була ще думка про шлюб з вами, вірте мені – я не прийшла б сюди! Візьміть лист і скажіть, що переказати панночці!
Василь
(Кидає лист на стіл)
Не треба мені його!… Марусю, я тебе люблю, як і колись любив. Невже ж ти зрадила свому слову?
Маруся
Про кохання ми говорили, як ще були малими. Не вже я сміла би домагатися, щоб ви, за сі п’ять років, що я навмисне від вас ховалася, не покохали б дівчини з вашого стану, яка була би вам до пари?
Василь
Так ти навмисне ховалася від мене? І се тобі не гріх? Тепер я бачу, що ти ніколи мене не любила!
Баглай
Се я просив Марусю, щоб вона своїм коханням не перепиняла тобі освіти, але мені й на думку не впадало, щоб вона покинула свою хату і пішла у найми! (Підходячи до Марусі). Я бачу, що ти і тепер така ж правдива і чесна дівчина, якою була й тоді! Тепер Василь уже сам собі голова і може робити, що сам знає!
Василь
Бідна моя голубко! (Пригортає Марусю до серця). Ти через мене відцуралася рідної хати і стільки років не мала волі і спокою. За що ж тобі така покута безневинній? Відчини ж своє серце! Не обгортай його кригою! Скажи, що ти мене любиш!
Маруся
Не можу я сього! Ви й досі, Василю Опанасовичу, не знаєте, що то є життя, бо крім своїх книжок нічого не бачили! А я за сі чотири роки – ой якого багато надивилася і наслухалася! Часом навіть не шкода би було, якби очі не дивилися і уха не чули. І от що я вам скажу: хоч не стеряла я душі і честі, а не мали б ви щастя, як би взяли зі мною шлюб!
Василь
Та через що ж, через що?
Маруся
Того ніде не сховати, що я служила покоївкою. Якби ж ви водили мене по тих розкішних будинках, по тих значних панах, по яких вам належить бувати? Ви соромилися б мене, своєї дружини, і через те ми обоє приймали б муку!
Василь
Так ти ось чого боїшся? Тільки того, щоб я тебе не соромився. Та хіба ж чесна твоя праця – сором?
Маруся
Се ви так кажете і так міркуєте, але сей, міський світ має на се зовсім інший погляд!
Василь
Так я докажу тобі прилюдно, що погляди сього світа, на мою думку, не варт і шага і що я ніколи не посоромлюся звати тебе своєю дружиною! (Бере лист Катерини Михайлівни і читає). Добре. Катерина Миколаївна запрошує мене до себе, зараз як я приїду. Скажи, що я безпремінно прийду сьогодні вечер!
Маруся
Прощайте!
Василь
Прощай, горда дівчино!
(Маруся виходить)
Ява 6
Баглай і Василь.
Баглай
Ти се вже добре і невідмінно обміркував, щоб одружитися?
Василь
Я любив і люблю Марусю! Вона була сама щирість і честь, і пізнати з одного її слова, що вона зісталася такою, як і була. Мені не знайти кращої дружини і щирішої пособниці у моїм житті, яке я присвячую народній справі. Маруся довше від мене жила на селі, пережила там усяке лихо і краще від мене знає, у чім воно. Пробувши п’ять років по містах наймичкою, вона добре пізнала долю міської служниці і знає навіть, чого треба, щоб хоч трохи сю долю поправити. Тільки вона може мене знова з’єднати з земляками, від котрих ви, батьку, мене відірвали – відірвали так болючо, що й шкіру на мені змінили!
Баглай
Ну, давай тобі, Боже, час добрий! Як що вирішив ти взяти шлюб, то правда, що краще одружитися тобі з Марусею, ніж брати якусь міську панночку!… Тепер я їх добре розпізнав.
Василь
Батьку, я досі не сказав вам про одно лихо, що впало на вас! Маю надію, що ви спокійно про нього почуєте?
Баглай
Лихо? Яке ще мусить бути на мене лихо?
Василь
Ваш хутір селяни пограбували і навіть хату і всі будинки попалили!
Баглай
За що ж се? Чи я ж коли зробив їм що лихе?… Невдячні!…
Василь
Тут не можна питати – за що? Я казав вам, та ви й самі те добре знаєте, що селянам ніде сіяти хліба. Земля не хоче і не може годувати ту силу людей, яка на ній сидить; а побіч є землі панські і державні, що змогли би прогодувати ще багато голодних. От і піднялися хлібороби, щоби відібрати землю у тих, у кого її багато!
Баглай
Так не на мене одного се лихо?
Василь
Скрізь, скрізь, батьку: і по Полтавщині і по Харківщині прокинулася велика сила поспільства! Прокинулася і хвилюється, мов те море у бурю!
Баглай
(Встає)
А, так почалося?… Почалося те, чого я сподівався усе своє життя! Сину мій, не лиху ти мені вість подав, а радісну! Хвала Господеві, що дожив я до сього дня!
Василь
Не радійте даремно, батьку! Нема у сім руху доброї справи через те, що нема поміж селянами освічених, бувалих людей! Марно знищують вони панів, вирізуючи їх худобу, ламаючи машини і випалюючи оселі! Марно плюндрують багатство рідної країни, вирубуючи ліси, не маючи з того ніякої собі користі. Нам невідмінно треба їхати туди!
Баглай
Се правда, нам треба бути там! (Побачивши у дверях Ганну Іванівну). А, принесло!…
Ява 7
Ті ж і Ганна Іванівна.
Ганна Ів.
(Відчиняючи помалу двері)
Василь Опанасович приїхав? А, та от і він сам! Вибачайте мені старій, що я до вас заходжу некликана, непрошена! Вірте, я до вас, як до рідних! Здрастуйте, Василю Опанасовичу! (Василь вітається знехотя. До Баглая). Шановному добродію і поводаторю молодої буй-голови чолом!
Баглай
Здрастуйте! Що сталося, що ми бачимо вас у себе?
Ганна Ів.
Бачу, що я невчасно! Запевне, що ви тут про які-небудь наукові новини розмову вели, або про великі громадянські справи! Ну, та вже вибачайте!… (До Василя, скидаючи верхню одежу). Та хоч візьміть же!… Ох, лихо з сьогочасною молодежию… Ввічливості й на крихту нема!
Василь
(Неохотно бере одежу і вішає на цвях)
Вибачайте, Ганно Іванівно, у нас такий гармидер. Не сподівалися пані у себе вітати!
Ганна Ів.
Ах, Господи!.. (сміється). Вони одежу на цвяхи вішають! (Кладе капелюх на стіл). А тут!… Боже, що тут робиться?… Цукор, і тютюн, і газети! Ну, розкажу я Катрі, їй Богу, що розкажу! А пороху скільки! Що у вас тут зроду не порядкувалося, чи що? Е ні, Василю Опанасовичу, вас одружити треба! Ну, чи можна ж у такій нечистоті жити?
Баглай
Ся нечистота, Ганно Іванівно, до душі не пристає!
Василь
А проте у нас справді не зовсім чепурно в хаті!
Ганна Ів.
Де там не зовсім чепурно! (Збиває порох хусткою). Се прямо сором! Безпремінно розкажу Катрі, нехай вона з вас посміється!… (До Баглая). А ви чому сина не навчаєте?
Баглай
Ну, вже вибачайте: бурлаками жиємо, жінок не маємо, нікому біля нас очепурити!
Ганна Ів.
То ж то бо й є, що бурлаками! А чому не оженилися?
Василь
Не всякому ж таке щастя!
Ганна Ів.
Ага, ви й глузуєте! Ну, побачите, якого ще лиха наберетеся без жінки!
Василь
Та чого ви справді присікаєтеся? А може я вже й дружину собі наглядів!
Ганна Ів.
О, вже й розсердились! А Катруся каже, що Василь Опанасович добрий! Де ж пак не добрий, коли я йому тут порядкую, а він і не подякує!
Василь
Марно турбуєтесь, Ганно Іванівно!
Ганна Ів.
О, ви самолюб! Знаю я вас! Ну, та нехай вам Бог простить! Від вашого брата діждешся вдяки, хіба що на другім світі! А я, бачите, була на Хрещатику та й забігла. Думаю, як що приїхав Василь Опанасович, так щоб забрати до себе. Катруся за вами сумує!
Василь
Спасибі! Я от маю уже від Катерини Миколаївни письмо!
Ганна Ів.
Як те сталося?
Василь
Приносила ваша покоївка!
Ганна Ів.
Се мене дуже дивує, що Катря, не сказавши мені, послала до вас письмо! Сього ніколи не бувало!… Вона у мене завсіди була слухняна і соромлива! Правда, що я їй не сказала, що зайду до вас, а вона, значить, і не втерпіла! (Жартливо). Глядіть мені, Василю Опанасовичу, чи не закрутили ви моїй Катрі голову? Чи не закохалася вона в вас?
Василь
Дурниця!… А який щасливий випадок: ваша покоївка – се та сама дівчина, про яку я вам казав, що її шукаю!
Ганна Ів.
Як, моя Марія? Нащо вона вам здалася?
Василь
Я з нею зріс!…
Ганна Ів.
Ну, і що ж з того? Невже ви гадаєте, що вона і тепер та безневинна дівчина-дитина, якою ви знали її на селі? Я, як рідна мати, мушу вас перестерегти, що вона не варта ваших заходів! Вона тепер так вертиться та викручує хвостом, що ну!… Відразу пізнати, що непутяща!…
Василь
Яке ви маєте право говорити так про дівчину?
Ганна Ів.
Ой, Господи, та ви, здається, сердитесь? Та я ж не про якусь панночку говорю, а про покоївку! Аджеж я так тільки перестерігаю вас через те, що ви зовсім ще не знаєте життя. У такі літа, як сій Марії, покоївки тут найбільше живуть у нежонатих… Де вона служила до мене, не знаю, а тільки тепер вона підмощується до інженера Іваніна!
Василь
Сього не може бути! Ви…
Ганна Ів.
Чому ж не доказуєте? Кажіть, що я брешу! Кажіть, кажіть! Спасибі, діждалася подяки! Щоб ви знали, так вона сама про се хвалилася Варі, а та переказала мені! Ну, та годі про сю дівку, – не варт вона того! Скажіть краще: прийдете у вечер?
Василь
Прийду!
Ганна Ів.
Ну й добре! Приходьте ж і ви, Карпе Федоровичу! (Підводиться одягатись). Ну, прощайте, забарилася я у вас! А, трохи не забула: найсвіжіша новина! (Кидає на стіл друковану телеграму). Віншую з волею!
Василь
Що? З волею!… (Хапає і читає. Ганна Івановна надіває капелюх). Батьку! Чутка справдилася: воля особи, слова, віри, зборів і спілок! Ура!
Баглай
Дай, дай прочитати своїми очима!
(Читає)
Ганна Ів.
Боже, зраділи, ніби двіста тисяч виграли!
Василь
Більше, Ганно Іванівно, більше! Долю свою знайшли!
Ганна Ів.
(Морочиться з капелюхом)
Ах, Господи! Як його без зеркала одінеш капелюх!
Баглай
(Хреститься)
Слава тобі Боже! Василю, се не тільки ті волі, що тут визначені, ні, се воля всього: воля рідної мови, воля нашої літератури, нашої народної освіти… се навіть самовлада рідного краю! Воно одно за друге чіпляється і не можна, давши сі волі, не дати останніх! Боже, яка радість!
(Дає телеграму Василеві і той знову читає)
Ганна Ів.
Годі вам! Сказано: старе, як мале! Дайте, Бога ради, яке зеркало! (Баглай іде в другу кімнату і виносить невеличке зеркало). А після мене то все те дурниці, бо з сих подарунків, хоч їх аж п’ять, нічого нам не прибуде!
Василь
То після вас так, Ганно Іванівно, а нам – се життя, надія і втіха.
Ява 8
Входить Димарйов і Петров.
Ганна Ів.
А, до вас гості, та ще й знайомі! (Студенти здіймають одежу, кидають хто куди і вітаються). Здрастуйте, здрастуйте! Ну, треба швидше тікати, бо знаю, що почнете гризтися!
Димарйов
Не бійтеся, Ганно Іванівно, ми тільки гриземось, але не кусаємось.
Ганна Ів.
Ну, хто вас там знає! (Іде до дверей. Василь подає їй одежу). Може й не кусаєтесь, а лячно. І як вам не обридне, Господи! Як заведуться, то прямо водою не розіллєш. Ну, прощайте! Приходьте ж до нас сьогодня у вечер всі! Глядіть же, Василю Опанасовичу, Катруся вас нетерпляче буде дожидати!
(Виходить)
Ява 9
Ті ж, окрім Ганни Іванівни.
Василь
Фу, слава Богу! От жінка!…
(Сідає)
Петров
Завидувати тобі не будемо, що матимеш таку тещу!
Василь
З чого ти вигадав? Коли я й ходив до них, то тим тільки, що вони мені щирими людьми здавалися, а намірів я ніяких не мав! (Простягає телеграму). Читали?
Димарйов
Все те підман! Не віримо!
Петров
Ми будемо своє робити! Треба звалити стару будівлю, що зовсім підгнила, і най воно завалиться усе, що відбуло свій вік!
Василь
Так ви здаєтеся на загальну руїну? Я не товариш вам! Усе те, чого ви хочете, можна тепер добути і без руїни! Отсі волі, що тут сповіщені, дають до того чимало способів!
Баглай
І я так покладаю, що тепер треба не про те міркувати, як старе валити, бо воно й само від себе відцуралося, а про те, як нове збудувати!
Петров
Нове само встане з-під руїни!
Василь
Не встане!… А коли навіть встане, то не встоїть, бо не буде на чім стояти! Треба перше підвалини скласти, треба народові освіту дати, і тільки та освіта зможе вдержати нову будівлю!
Петров
Верзеш дурницю, – на се й віку нашого не стане!
Василь
Візьмемся гуртом!
Баглай
Чекали більше! Тепер зоря зійшла, за нею слідом встане й сонце!
Димарйов
Кажи, Титаренко, прямо: однодумець ти нам чи ні?
Василь
Після мене те, що тут оповіщене, є все, чого на перший раз треба! Тепер треба кілька років, щоб народ викохався в сих волях, звик до них, навчився ними користуватись!
Баглай
А тимчасом ми видамо свої газети!
Петров
Які свої?
Баглай
Українські! Ми будемо будити в нашім народі самосвідомість! Будемо розмовляти з ним газетою, а з деким по селах і словом. Будемо направляти народні думки і виготуємо грунт для самовлади і своєї краєвої ради!
Димарйов
Се зрада загальній справі! Народ однаковий, і ваш і наш, і потреби в нього однакові; на що ж ви відокремлюєтеся?
Баглай
Росія розстелилася як море; потреби її народів не однакові. Сей, наприклад, хоче сала, а той квасу; сей пампушків, а той родзинків; а є такі, що й цибулі хочуть! Як же нагодувати всіх з одного горщика?
Петров
Се жарти та ще й безглузді. (Встає). Ходім, Петров! Нам більше нічого робити з сими зрадниками!
Димарйов
А ваша думка про краєву раду – то стародавня і вже пропавша химерна мрія! Ніколи того не буде!
(Виходить з Петровим)
Ява 10
Василь і Баглай.
Василь
Ну, я радий, що скінчив з ними! Вони хочуть перейти межу і запевне, що все діло зіпсують! Коби хоч се не відбилося ще і на нашій справі.
Баглай
Я й сам сього боюся! (Згодом). Ну, а як після тебе слова Варської про Марусю?
Василь
Не вірю! Ні за що не дам тому віри! Не така у неї душа!
Баглай
(Встає)
Ну, так будемо лагодитись у дорогу, щоб завтра й рушити?
Василь
Завтра, завтра! Треба з усеї сили рятувати земляків від кари, що має на них упасти! Сьогодня я візьму Марусю, хоч би вона не знати як відмовлялася, а завтра рушимо разом у Полтавщину!
(Завіса)
Дія 4
Адріан Кащенко
Обстанова та сама, що і в другій дії.
1 | 2 | 3 | 4 | 5 | 6 | 7 | 8 | 9 | 10
Ява 1
Катря (сидить на софі).
Катря
Негарний Петро Іванович. Пожартував тоді, розворушив мені серце, збудив в цілім тілі якесь невідоме почуття… і кинув! Місяць минає, як він не був у нас! Яке все на світі погане! Мати кажуть, що нібито проклята Варя відвернула його від мене, а сама тепер з ним возиться, буває разом у театрі! Дивно мені се!… Здається, вона не краща від мене; чого ж він до неї перекинувся?… Господи, як нудно, як погано!… Знову зістається Василь Опанасович… Він і хороший, я б його любила, але чомусь я його боюся і здається мені, що життя з ним не буде веселе… Він усе тільки й говорить, що про працю!
Ява 2
Катря, Ганна Ів., далі Маруся.
Ганна Ів.
(входить з пакунками)
Ну, Катре, сьогодня треба робити діло! (дивиться на годинник). Боже, сьома година! Марья, Марья… От втомилася, а все для тебе! (Сідає і здіймає капелюх). Марья! Ах, Господи, незабаром хто-небудь вже й приїде! (Вбігає Маруся). Причепурте швидше кімнату! Готуйте свічки та лампи! І самі приберіться, зробіть ласку… Надіньте, що там у вас є найкращого!
(Маруся збирає і виносить пакунки)
Катря
Ну, що ж там, мамо?
Ганна Ів.
Ох, Катре, ми дуже невдало зробили, що послали Марію з твоїм письмом! Коби се хоч не перешкодило усього діла! Марія – се та сама дівка, що з нею Титаренко барложився біля свинарні свого батька. Її він і шукати їздив!
Катря
Невже вона?… А нащо ж він її шукає?
Ганна Ів.
Я дуже боюся, що се його щира прихильність і що ся дівка може перешкодити нашим намірам.
Катря
Що ви, мамо!… Та вона ж служниця, мужичка!
Ганна Ів.
Е, ти Титаренка ще добре не знаєш. Він людина минулого віку, з вимерлими поглядами на життя і від нього можна сподіватися всякої дурості! Через се нам треба Марію так ославити, щоб він її понехав!
Катря
Ні, мамо, Бог з ним! Коли він мене не любить, то й не треба!
Ганна Ів.
Ну, ну, не вигадуй!… Я вже сказала про неї, що вона набивається до Іваніна служити, а йому було дуже не до смаку те чути! Я бачила, що моє слово ножем йому війшло у серце, через те я й боюся, що він її кохає! Як трафиться, то й ти ще що-небудь додай від себе!
Катря
Се ж буде не по правді!
Ганна Ів.
Байдуже!… Ну, коли хочеш, можна буде… Коли він уже з тобою заручиться, можна буде їй щонебудь-там подарувати, або заплатити грішми! А з ним ми зробимо ось як. Після дороги він мабуть до нас опізниться. Я скажу нишком Варі, що сьогодня твої заручини… А як Василь Опанасович прийде, вона почне йому віншувати при всіх! Відкинутися він запевне не посміє, бо несподівано і прилюдно… розумієш?
(Входить Маруся і заправляє свічки у великі ліхтарі)
Катря
Ні, мамо, не можу я, щоб так, неправдою, чоловіка собі придбати. Та до того Іванін мені любіший від Титаренка!
Ганна Ів.
Ну, дочко, Іванін мов той їжак; тільки руки об нього поколеш, а самого не зловиш! Ти ж чула, що він узнає тільки вільне кохання, без шлюбу! Таких вільних жінок він зміняє, мабуть, надто часто і мені здається, що тепер і наша Варя з ним путається!
Катря
А, так от через що він все з нею та з нею, а до нас і не навідається! Ну, й безсоромна ж Варя!
Ганна Ів.
А Василь Опанасович – се зовсім інша людина! А врешті, коли тобі до вподоби Іванін, то хто ж тобі заборонить потім з ним кохатись? Аби шлюб узяти, а там – роби, що схочеш!
Катря
Ну, мамо, що ви вже не виговорюєте!… А зрештою – хоч Іванін, хоч Титаренко, аби швидше! Обридло мені так, прямо нудьга бере! Як вийду заміж, мамо, то безпремінно щодня новий капелюх надіватиму, а з убранням заведу так: зранку одно, по сніданні друге, провезтися перед обідом третє, на обід четверте, а у вечір п’яте… А може, мамо, чоловік не схоче мені стільки суконь справляти, скаже: нема грошей…
Ганна Ів.
А ти скажи, що як у вас мало грошей і нема за що жінку удержувати, то не треба вам було й женитися, я б собі знайшла багатшого!
Катря
Які ви, мамуню, розумні! На все у вас відповідь є!
Ганна Ів.
Ну, пора убиратися! (Встає і побачивши Марусю). А ти чого тут?… Підслухуєш?…
Маруся
Я заправляю свічки, як ви звеліли!
Ганна Ів.
Ага, знаю я сі свічки! Доглянь, Катре, тут за нею, бо всі свічки стоятимуть п’яні… (бере капелюх) а я тимчасом приберуся.
(Виходить)
Ява 3
Катря і Маруся.
Катря
Фу, яка гидота! Невже не можна так, щоб не робити неправди? В інституті я вчилася, що колись правда була в людей у честі і їй навіть поклонялися… Цікаво б знати, чи хорошо ж тоді було людям жити. Ну, що, як би по правді, за кого б мені заміж іти? Приданого у мене ніякого. За якого-небудь чиновника, що має сто карбованців на місяць платні, або за офіцера? Та хіба ж я можу жити за ті гроші? Се так, що довелося б самій ще кухарити і не більше як два на рік капелюхи купувати… А коли буду жінкою заможного чоловіка, то житиму у розкошах, їздитиму у повозі… Хто ж собі ворог?!
Маруся
Що я вам, панночко, скажу…
Катря
Ну, що?
Маруся
Я, бачу, що ви нудьгуєте і не знаєте через що; а я знаю!
Катря
От як! Ти знаєш… цікаво!
Маруся
Ви думаєте, що щастя там, де розкоші! Придивилася я до вашого панського життя, і після мене, так нема гіршого лиха, як отті розкоші!
Катря
Що ти на тім розумієшся, дурна! Верзеш нісенітницю!
Маруся
Дивно мені, через що всі пани мають нас, простих людей, за якусь худобину. Як наймит, служниця або мужик, то вже й дурні і нічого не розуміють!
Катря
Хто ж тобі каже, що всі мужики дурні? Я сього не кажу!
Маруся
То ж то й воно, а на мене сказали. У Бога всі однакові: чи пани, чи мужики. І в тих, і в сих є й розум, і серце, і душа! А може буває й так, що мужики ліпші, – серцем ліпші…
Катря
Ну, се вже ти теє…
Маруся
Ні, правду кажу! Ви не дивіться на те, що мужик чорний, брудний і в подертій одежі… те все від чорної праці… те все можна змінити! Зате мужик ніколи не скривдить нікого так, як який пан, бо він добре зазнав лиха і в собі чує, що воно таке, а пан… аби йому було добре, аби йому досягти отих розкошів!
Катря
Дивно мені таке чути від тебе! Ну, так через що ж мені сумно?
Маруся
А через те, що ви завсіди бажаєте розкошів і міркуєте, що без розкошів нема і щастя!
Катря
Ну, а ти ж у чім бачиш щастя?
Маруся
У лагіднім житті та в корисній праці серед любих людей!
Катря
Як то? Я зовсім сього не розумію!
Маруся
А так. Коли маєш добрих, прихильних до себе людей, то й працювати на них хочеться, бо як своєю працею догодиш любій людині, то тоді і самій мусить бути любо та весело.
Катря
То у сім на твою думку й щастя?
Маруся
Та не в розкошах же і не в гульні! Чи мало танцюєте, чи мало на музики ходите, а як зістанетесь на самоті…
Катря
Правда твоя, ох правда!
Маруся
Багато я бачила, служачи по панах… Чого тільки вони не вигадують з нудьги… Щодня чи то танці, чи музики, чи до театру, чи так у гості… Все те тішить і забавляє тільки з початку, а як обридне, тоді вже ніщо не миле! Мало мені хіба скаржилося пань і панночок на нудьгу?… Мало я чула, як вони лаються, коли скажеш, що прийшов хто в гості, а мусять наче радіти, та щось вигадувати…
Катря
Ох, яка се нудота!…
Маруся
Ось послухайте мене, панночко! Не шукайте розкошів, не беріть собі, за дружину чоловіка через те тільки, що він багатий. Те багатство не дасть утіхи вашій душі, не дасть вам щасливого життя, і нудьга ще більше опанує вами. Почекайте своєї долі!
Катря
Почекайте?… Ну, а що ж як я діждуся бідного?
Маруся
Ще й яке любе життя буде з милим! Як що й попрацювати доведеться, то й у тій праці буде щастя… А який теплий, який любий і веселий, після праці, буде спочинок в обіймах милого!
Катря
Хіба ти того всього зазнала?
Маруся
Я кохаю, щирим серцем, тільки не судилося мені з моїм милим щастя зазнати.
(За кулісами чути голос Ганни Іванівни: «Катре, іди ж прибирайся»)
Катря
Зараз, зараз! – Ну, а він ж тебе кохає?
Маруся
Кохав! І як ще кохав!… Очима мене цілував і духом моїм дихав! А може справді ще й тепер кохає!
Катря
Ну, а чому ж ви не побралися?
Маруся
Розійшлися наші шляхи! Його взяв заможний пан за сина і дав йому освіту, а я… я не схотіла перепиняти йому шлях… Я втекла з села і пішла по наймах…
Катря
Ти, значить, сама відцуралася своєї долі?
Маруся
Як кого щиро кохаєш, то його щастя важить більше за своє! Я думала, що ліпше йому пошукати собі дружину зі свого стану, з освітою, а може і з достатком. Я сподівалася, що тут є такі, котрі дадуть йому більше щастя ніж я!
Катря
(Встає)
Я знаю, хто твій милий. Се Василь Опанасович!
(Виходить стурбована)
Маруся
Ох!… Ви знаєте?… Що ж я наробила! Чи добре ж воно, що я їй свою душу виявила? Чи ж не лагідніше через се вони оплетуть тепер Василя? Боже мій, Боже мій!… І то ж рідна мати навчає дочку з одним дружитись, а з другим любитись! Ну, коли так… Як що Катерина Миколаївна тепер не відцурається від намірів своєї лукавої матері, я мушу забути сором і перестерегти Василя!…
Ява 4
Маруся й Іванін.
Іванін
Яка несподівана стріча! – Я спіткав вас саму! Що ж ви мені скажете? Яку дасьте відповідь на моє бажання?
Маруся
Ви знову за своє? Пошукали б собі іншу!
Іванін
(Залицяючись)
Невже справді я вам такий бридкий?
Маруся
(Відвертаючись)
Кажу, пошукайте собі іншу, зі свого стану! От наша панночка у вас закохані; чому вам з нею не оженитися?
Іванін
Ага, спасибі за раду. Нема дурних! Зрозумійте ж, що я вас хочу! їй Богу, що все моє тіло до вас горить! (Зовсім наближається до Марусі) Скажіть, може вам мало тих грошей, що я казав… Я дам вам удвоє, утроє більше… Я дам вам ціле придане…
(Обнімає Марусю)
Маруся
(Випручаючись)
Гетьте!… Я не худобина, щоби мене за гроші купувати! (Іванін міцно тулить Марусю до себе) Пусти, нечиста сило!… Тьфу!
(Плює і вибігає)
Ява 5
Іванін сам.
Іванін
(Здвигає плечима)
Чудний народ! Скажіть на милість: ну, не божевільна вона? Начеб я її образив чим… Здається, з нею я балакаю таксамо, як говорю й з панями… Гуманність у мене перша річ! І от… (ходить по кімнаті) Ні, наш народ не надається до прогресу і його треба цілком перероблювати! Як ще простіше… кажу: ви молоді, вродливі… і от вам за вашу вроду розкішне життя і чимала заплата. Чого ж їй ще? їй, що за сім карбованців цілий місяць тут підлоги миє! Якого ж їй ще щастя? Та за такі гроші, як я їй обіцяв, то до мене сотні побіжать, а вона лається! Ні, наш мужик до віку зістанеться мужиком! Мало тобі, – то й кажи, що мало; поговоримо, згодимось… Не хочеш, – кажи, що не хочеш, і ділу конець! Не хочеш ти, я знайду іншу. Не одна ти вродлива на світі. Та до того ж у мене тепер, крім Амалії і Лізи, ще Варя… теж моторна дівчина! Сю тоненьку, Варську, теж можна би було дістати… та не варт того! Клопоту тільки наберешся… та і мама така, що якраз ще й наховстає! (Згодом) А все таки тягне мене до тої хохлушки!… Чортяча натура!
Ява 6
Іванін і Варя.
Варя
Се любо зробили! Самі поїхали до Варських, а про мене й гадки нема! Гарно, нічого казати… ввічливо! Не можна було прислати коні?
Іванін
Як що ви, панночко, будете робити мені сцени, то мені й зовсім буде до вас байдуже!
Варя
Ну, годі, не сердься… Я лиш жартую! (Леститься до нього) Любий мій, хороший! Ну, поцілуй же мене, пригорни до себе!
Іванін
Слухайте, Варваро Петровно! На все є свій час! Ніщо не любо, що над міру!
Варя
Ти мене не любиш!
Іванін
А хіба я казав, що люблю?
Варя
На що ж ти взяв мене? На що опанував моїм серцем?
Іванін
Ви хочете сказати: вашим тілом? По вашій волі! Ви самохіть заїхали до мене після проїздки!
Варя
Ах, ся трійка згубила мене! (Витирає сльози) Ні, ні, я не жалкую! Я тільки боюся, що покохаю тебе, а ти мене покинеш!
Іванін
Як що ви будете розсудливі, то й не покину. А коли прийде час, що ми по волі розійдемося, то вірте – я вас не скривджу. Бережіть себе і не виставляйтесь на публіку!
Ява 7
Ті ж і Варський.
Варський
(Виходить з кабінету позіхаючи; пізнає Іваніна не відразу)
А, Петре Івановичу! Дуже радий, дуже радий! (Тримає Іваніна за руку) Сідайте, дорогий гостю! Здрастуйте, Варю! Катря давно вже вас згадувала. Вона там у своїй кімнаті!
(Варя виходить)
Іванін
Я прийшов подякувати вам за вістку про ціни найнижчих конкурентів… Завтра переторжка!
Варський
Не бійтеся правити ціну ще нижчу! Ми діло обробимо до ладу, хе, хе, хе! Портові роботи і річні будування, – то найкраще діло, хе, хе, хе! Бо під водою нічого вже не розглядиш. Вода каламутна… хе, хе, хе! А до того ще й бистрина… і хвиля, хе, хе, хе!..
Іванін
Бистрина несе і камінь!…
Варський
Несе, несе, хе, хе, хе! Буває, що бистрина і хвиля рознесе й те, чого під водою не було, тоді роби усе вдруге… Чи пак не роби, а гроші вдруге з державної каси виправляй, хе, хе, хе! А то і втретє… хе, хе, хе!..
Іванін
Спасибі, спасибі, Миколаю Петровичу! Тоді хвиля і на ваш берег ще дещо винесе!
Варський
Дякую, дякую, Петре Івановичу! В державній касі грошей до біса, хе, хе, хе! (Тримають один другого за руки). Все одно – марно йдуть… хе, хе, хе!
Ява 8
З лівих дверей входять: Ганна Іванівна, Катря і Варя; із середних – Димарйов і Петров. Іванін цілує руку Ганни Іванівни. Катря відходить на бік з Димарйовом. Всі вітаються.
Ганна Ів.
(До Іваніна)
Ну, я на вас дуже сердита! Як не сором? Коли діла нема, то виходить: не варт до нас і ходити!
Іванін
Простіть на милість, такий уже випадок… заклопотався!
Ганна Ів.
Знаю, знаю ваші клопоти… Все по дівчатах!…
Іванін
Годі вам!… ніколи мені женихатися! Хіба так іноді, зненацька… несподівано трафиться!
Варя
Не вірте! У нього тільки й думки, що про дівчат!
(Іванін підводить плечима і відходить до Катрі, а Варя і Ганна Іванівна сідають і розмовляють)
Іванін
І ви, Катерино Миколаївно, на мене сердитесь?
(Цілує їй руку)
Катря
Поглузували з мене тоді, тай кинули!…
Іванін
Та то ж були жарти!
Катря
Вам може жарти, а мені сльози!
Іванін
Що ви, що ви! І віри не йму… З вашою освітою й розумом та давати волю серцю!
Варя
(До Ганни Іванівни)
Так ось як! Щаслива Катря, буде багатою! Коли ж се склалося?
Ганна Ів.
Та от сьогодня так, наче змовини!…
Варя
(Підбігає до Катрі і зненацька її цілує)
Бач, яка ти потайна і не похвалилася мені! Ну, поздоровляю!
(Цілує ще Катрю)
Катря
Нема чим хвалитися… то все мама…
Димарйов
З чим віншуєте?
Варя
Будете старі!… Катря заміж іде за Василя Опанасовича!
Петров
Скрізь брехня і паскудство! Титаренко щойно сьогодня відмовлявся. (До Ганни Іванівни) Скажіть, на що ви мене закликали і від діла відірвали?
Ганна Ів.
Се найкраще! Гість питає, нащо його запрошували! Ну, звісно, не на те, щоб ви звірюкою на всіх дивилися! Дружбою будете у Титаренка!
Петров
Я дружбою? Ха, ха, ха! Та ще й у Титаренка! Не діждете того!
Ганна Ів.
От ввічливість студентів!
Ява 9
Ті ж і Маруся.
(Маруся в українськім убранні, виносить чай, поналиваний у склянки)
Ганна Ів.
Се що за маскарада? Хто вам дозволив?
Маруся
Ви звеліли одягти, що в мене є найкращого, а після мене кращої одежі, ніж отся, нема!
Ганна Ів.
Я не дозволю тут ходити в мужичій одежі! Я зараз вижену вас геть!
Катря
Мамо, нехай вона так остається!
Ганна Ів.
Що се ви вигадали! Я не дозволю! (До всіх) Панове, прошу! (Маруся розносить чай, всі беруть і сідають хто де). Петров, не бурчіть; беріть чай!
Ява 10
Ті ж, Василь і Баглай.
Ганна Ів.
(Побачивши Василя в українськім убранні)
Ну, і лихо, Василю Опанасовичу, з вашим українолюбством! У нас сьогодня ще дехто буде, а ви в мужичу одежу вбралися!
(Маруся відходить назад сцени і там запалює свічки у ліхтарях)
Василь
(Вітаючися з усіми)
Вибачайте, Ганно Іванівно, на сей останній раз! Я не надовго, бо прийшов тільки скінчити…
Ганна Ів.
О, ми вже давно, давно самі догадалися! Я давно помічала ваше залицяння до Катрусі. Вона вас теж кохає! Катрусю, подай рученьку Василеві Опанасовичеві, я вас поблагословлю!
(Катря сидить і не рухається з місця)
Василь
Як се, я щось не розумію!
Петров
Ісаія ликуй?!
Варя
(Підбігаючи)
Віншую вам, Василю Опанасовичу! Я то вже давно вгадала, що ви закохані у Катрю! Ну, щасти вам, Боже!
Варський
(Підходячи до Василя)
А, от як! Я дуже тому радий!
Ганна Ів.
Катрусю, іди ж! (Кличе її очима й рукою) Що ж ви, Василю Опанасовичу!… Не дівчина ж ви, щоб соромились! Візьміть Катрусю за руку!
(Бере його за руку і хоче вести до Катрі)
Василь
(Витручуючи руку)
Стривайте! Та хіба ж я що казав?
Ганна Ів.
Ваше давнє женихання з Катрею дало нам право!… Ми вам повірили… Катря вас так любить!…
Василь
Та хіба я казав, чи вам чи Катерині Миколаївні, що я її кохаю? Простіть, Катерино Миколаївно, я не хочу вас ображати! Я поважаю вас більше ніж інші тутешні панночки, бо з вас була би добра людина, як би не Ганна Іванівна була вашою матір’ю! Я не можу повести вас до шлюбу, коли я кохаю іншу!
Петров
Молодець!
Варя
Іншу?!
Ганна Ів.
Бога ради, що ви робите з Катрею?
Василь
Я вже сказав, що кохаю іншу!
Ганна Ів.
А, іншу! Чи не оту пройдисвітку.
(Показує на Марусю)
Катря
(Встає)
Ні, годі! Не сила більше! Не допущу я тої неправди! Василю Опанасовичу! Те, що мама сказала вам про Марусю лихого, – все неправда! Се вона навмисне, щоб відвернути вас від неї! Маруся чесна і правдива дівчина!
Ганна Ів.
Ах, Катре!
(Сідає у крісло і притулює хустку до очей)
Василь
Я й не повірив, хоч і болючо мені було спершу! Маруся – моя наречена ще змалку, і я її поведу до шлюбу! (Іде до Марусі і бере її за руку). Віриш, Марусю, що не буду соромитися звати тебе своєю?
Маруся
Вірю, коханий мій, вірю!
Іванін
От і відгадка вся… Коханець був у неї! А я мало не повірив був, що на світі є добродійство і жіноча честь!
Варя
(До Іваніна)
Ха, ха, ха! Жених проміняв її на мужичку!
Варський
Що все те означає? Я нічого не розберу!
Ганна Ів.
Ох, мені погано! Він осоромив нас на віки!
Варський
Люба моя, ти його вижени!
Василь
(До Марусі)
Збирайся, серце моє, зараз їдемо до нас! Ми завтра рушаємо в Полтавщину, до нашого рідного села. Там візьмемо шлюб і поживемо покищо зі своїми земляками.
Варя
І землю будете орати з мужиками.
Василь
Орачів дістане й без мене! Я ж зумію найти собі іншу працю, корисну моїм землякам! А ви, панове? Невже і світло зорі нового життя не збудить вас?
Ганна Ів.
(Схоплюючись)
Коли вас узяла нудьга за свиньми, що змалку ви пасли, то швидше йдіть до свого діла! Ся ваша коханка тільки й у тім зможе вам бути пособницею!
Маруся
Василю, так ображати тебе будуть через мене скрізь по панських будинках!
Василь
Не бійся, серце, образа важить і болить тільки тоді, коли приймаємо її від чесної людини!
Катря
Боже милий! Як я зістануся жити знову серед сеї гидоти! Мамо, мамо! На яке діло ви мене направляли! Як погано жила я досі! Як я житиму знову без мети, без праці? Щасливі ви, Василю Опанасовичу, що маєте мету свого життя. Я тільки тепер зрозуміла се, що ви мені давніше казали про свої наміри служити своїм темним землякам, боротися з темрявою і неправдою! Яке се велике і святе діло і як би я хотіла прикласти до нього й свої невмілі руки! Поїхати на село!…
Василь
Ви хочете з нами?! Ви, на село? Але ми не будемо там довго! Там малий світогляд і нам більше доведеться жити тут!
Катря
Нещасна я! Невже мені наложити на себе руку? А жити з тими людьми нема більше сили!…
Баглай
Не бійтеся, Катерино Миколаївно! (Бере її за руку) Якщо ваші думки справді звертаються до праці і до правди стремить ваша душа, то здавайтесь на мене… Чи на селі, чи тут у місті, а робота буде, аби були люди!
Василь
Ходімо ж дружно зустрічати зорю нового життя нашого рідного краю!
(Завіса)
