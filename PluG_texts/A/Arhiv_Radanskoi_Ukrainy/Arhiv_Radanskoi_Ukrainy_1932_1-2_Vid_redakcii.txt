
Від редакції
В своєму історичному листі до редакції ж. «Пролетарская революция» «Про деякі питання історії більшовизму» т. Сталін поставив перед цілим марксо - ленінським теоретичним фронтом величезне і відповідальніше завдання: «піднести питання історії більшовизму на належну височінь, поставити справу вивчання історії нашої партії на наукові більшовицькі рейки і загострити увагу проти троцькістських і всяких інших фалсифікаторів історії нашої партії, систематично здираючи з них маски».
Другий всеукраїнський з’їзд архівних робітників, що проходив під знаком виконання директив т. Сталіна, правильно відзначив і по - більшовицькому загострив увагу на тому, що «публікація документів була тією ділянкою нашого історичного фронту, на якій найдовше затрималися ідеологи недобитків буржуазії», замасковуючи свою активно - шкідницьку роботу різними «теоріями» і «теорійками» про «техніцизм», «об’єктивний документалізм» тощо.
Виходячи з настанов т. Сталіна, з’їзд чітко визначив, що завданням робітників архівного будівництва, як однієї з ділянок історичного фронту є взяти якнайактивнішу участь у створенні науково - організованої документальної бази історії більшовизму і цим самим активно сприяти широкому розгорненню марксо - ленінського виховання мільйонних робітничих і колгоспних мас, та розтрощенню контрреволюційних намагань усяких Слуцьких і Волосевичів перекручувати історію більшовизму «колупанням у випадково - добраних паперах».
Цілком зрозуміло, що це завдання можна виконати тільки на основі нещадної боротьби з клясово - ворожими виявами троцькістської і всякої іншої контрреволюційної контрабанди на фронті історичної науки, на ділянці наукової публікації документів та в архівній роботі, лише на засадах більшовицької партійности, пов’язуючи марксо - ленінську теорію з соціялістичною практикою.
З поточного року всі періодичні видання Центральної Архівної Управи УСРР (журнал з теорії і практики архівного будівництва — «Радянський Архів», готований останнім часом до випуску журнал наукової публікації документів — «Архів Радянської України» і, нарешті, офіційно - інформаційний довідник у питаннях практичної поточної роботи архустанов — «Бюлетень Центральної Архівної Управи УСРР») реконструйовано і злито в єдиний орган наукової публікації документів та теорії й практики архівного будівництва, під назвою — «Архів Радянської України».
Завдання реконструйованого журналу — «Архів Радянської України» — є, згуртувавши навколо себе міцний авторський актив істориків - марксистів - дослідників, пропаґандистів, розгорнути на основі директив партії рішучу і непримиренну боротьбу за цілковите перетворення наших архівів на бойове знаряддя пролетаріяту в його боротьбі з клясовим ворогом, на потужний засіб «подолання пережитків капіталізму в економіці і свідомості людей, перетворення всієї трудящої людности країни на свідомих активних будівників безклясового соціялістичного суспільства» (з постанови XVII партконференції).
За характером вміщуваних матеріялів журнал, в основному, поділятиметься на дві частини.
Перша з них складатиме публікацію документів за тематикою', що її визначено в «Правилах науково - документальної публікації» — в журналі «Радянський Архів» кн. 6.
Друга частина складатиметься із статтей з теорії та практики архівної роботи. Особливе місце в цій частині журналу посідатимуть статті з методології й методики аґітації і пропаганди архівними матеріялами та з питань архівно - технічної роботи. В цій же частині подаватиметься інформації про роботу окремих архівів, як і архівів дійових установ, про діяльність науково - дослідницьких організацій, ,про діяльність архівних установ союзних республік, критико - бібліографічні огляди історично - документальної та архівознавчої літератури та ‘відомості про стан архівної справи по капіталістичних країнах. Крім того, тут друкуватимуть важливіші законодавчі акти в питаннях архівного будівництва, а також важливіший інструктивний матеріял.
Поточного року основне спрямовання журналу визначатиметься готуванням до п'ятнадцятиріччя Жовтневої революції та роботою над складанням «Історії громадянської війни»1 та «Історії фабрик і заводів».
Журнал розраховується на широкі кола істориків дослідників, викладовців історичних дисциплін, аспірантів історичних інститутів і катедер нацпитання, членів історичних семінарів вищої школи, архівних робітників.
1932 року вийде 6 чисел журналу, кожне обсягом не менше, як 9 друкованих аркушів, половину яких складатиме публікація документів.
Випускаючи перші два числа журналу, редакція певна того, що за активної участи в журналі - широкого активу істориків та цілого колективу архівних робітників журнал успішно виконає покладені на нього завдання.
Редакція
