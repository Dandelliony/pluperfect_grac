«Лис Микита»
З німецького переробив Іван Франко.
Друге, перероблене і розширене видання. У Львові, 1896. Ціна 50 кр
Накладом Руського товариства педагогічного. С. 156.
За що д[окто]р Франко не візьметься, все в нього виходить до ладу, на всьому лежить печать великого талану. От і на полі дитячої літератури: все найкращее, що надруковано нашою мовою, дав нам Франко. Про один з його творів («Абу-Касимові капці») я вже писав у «Зорі» торік і тоді вказував, що тая гумористична казка має бути однаково дорогим дарунком як для дітей, так і для людей дорослих, бо то твір високої художницької вартості, щиро руський по суті і дуже цікавий для читання. Те саме скажу читачам і про «Лиса Микиту». Вже сам той факт, що в протягу якихсь там трьох літ довелося друкувати тую книжку вдруге – се, можна сказати, річ у нас нечувана! – той факт і без мене каже, що публіка вже давно дала Франковому писанню свою мовчазливу оцінку.
Розбирати зміст поеми я не буду, бо нема нащо. За тими самими джерелами, що й наш Франко, написав колись свого «Reineke Fuchs-a» Гете,і через те зміст поеми здебільша знає всякий читач. Кажу: «здебільша», бо Франкова обробітка має також свої дуже важні одміни, і, напр., в ній є чимало наших рідних казок. І подробиці – наші. Через те, що Франкова переробка більше підходить до наших норовів та й писана мовою гарною, вона читатиметься в нас охотніш, ніж Гетева. Ба навіть і метр, якого обібрав собі Гете, дуже довгий і не надто здатний для такої жвавої, комічної історії, як про Лиса; отже чотирьохстопний шестистрочний хорей, вжитий у Франка, далеко більше пристає до неї і читається куди любіш.
В кінці книжки д[окто]р Франко додав статейку «Хто такий Лис Микита і відки родом» (стор. 143 – 153). Тут в популярній формі подав він літературну історію «Роману про Лиса» – і дуже добре зробив. Одно – що й і дорослих людей не один дечого вивчиться з тої статейки, а друге – нехай наша дітвора привчається змалку до фольклористики, бо се ж наука така, що для нашої демократичної народності дуже підходить, і велика шкода, що в нас поки що так мало робітників, які б кохалися в студіях над народною словесністю. Закінчує Франко свою статейку увагами про своє писання, і його слова ми наведемо цілком: «Пишучи сю поему, я взяв тільки головну раму нідерландської поеми Віллема, – значить, ту саму, що є і в німецькій книзі про Рейнеке в Гетевім перекладі; та я виповнював ту раму зовсім свобідно, черпаючи і з старофранцузьких «галузей», і з багатого скарбу наших людових оповідань. Бажаючи написати книжку для молодіжі, я мусив із старого твору, а значить, і з того, що є у Гете, повикидати багато такого, що зовсім не годиться для молодіжі. Натомість я повводив із старших оповідань та з наших людових байок дещо нове, так що загалом у другім виданні моєї переробки враз з тим оповіданням, що становить рамку цілості і тягнеться через усі пісні, вплетено тридцять більших або менших оповідань і уступів. І ще одно. Я бажав не перекласти, а переробити стару повість про лиса, зробити її нашим народним добром, надати їй нашу національну подобу. Я, щоб так сказати, на чужий, позичений рисунок накладав наші руські кольори. Дослівно я не перекладав нізвідки ані одного рядка. Чи се хиба, чи заслуга моєї праці – в те не входжу; досить, що з сього погляду вона моя (очевидячки, заслуга. – А. К.). Нове видання «Лиса Микити» являється перед читачами значно змінене. Вже одне те, що невідповідний до духу нашої мови старосвітський правопис перемінено на фонетичний, що позволяє віддати гнучкість та мелодійність нашої мови. Та в другім виданні сама поема значно розширена і виповнена; з дев’яти пісень першого видання зробилося дванадцять. І в тих частях, що лишилися з першого видання, мало котра строфка лишилася без зміни, багато дечого пододавано, повигладжувано, повиправлювано. Я дбав про те, щоб мова моєї переробки, не тратячи основного характеру галицькоруського наріччя, все-таки не разила й українців і наближувалася до гої спільної галичанам і українцям літературної мови української, котрої витворення так дуже потрібне для нашого суцільного літературного розвою». З поводу останньої гадки скажемо, що взагалі Франкову мову українець читає, наче свою рідну, а н «Лисі Микиті» і погогів. З других галичан уміє писать такою самою мовою Василь Щурат. До речі, в сьогорічній «Зорі (ч. 5) д. В. Щурат трошки напався на мову Франкову, кажучи, що вона грішить в наголосах. Іноді воно буває правдою, але більшина тих прикладів, які понаводив д. Щурат. не справедливі: на Україні часто буває так, що одна і та сама людина вживає декількох наголосів і, напр., сказавши «моєму» зараз скаже «мойому» (або «моєму»), або навіть «мойому» («по-мойому») В кінці подамо, для прикладу, хоч один уривок з поеми. Лис оповідає Бабаєві, як він колись подорожував з Вовком і зайшов голодним, спершу сам без вовка, в хату до мавпи Фрузі (стор. 111 і далі):
---
Щодо технічного боку видання, то воно гарненьке, чепурненьке і на папері добрім. Малюнків чимало, та найкраще вдались от які: 1) Старий півень із слізьми на очах веде похоронну процесію до царя, щоб заскаржити Лиса (стор. 11); 2) ІЗ) Перша і друга гостина Барсукова у Лиса (стор. 37 і 92) – на першім образку стара Лисичиха годує свою дитинку молоком з пляшечки, а на другім – подає страву на стіл; старий Лис Микита в обох випадках втішно смокче люльку та п’є пиво, а Барсук – раз посадив хазяйських дітей-лисичат на коліна до себе і грається з ними, а раз пильно обідає, а тоді лисичата гуляються собі на підлозі. Мордочки у звірів незвичайно виразисті і комічні.
С. Шуейр в Ліванських горах (Сірія).
3. IX. 1897
