До історії мандрівних повідань про мудрих суддів
(З приводу однієї української літературної обробки)
Є напівбелетристичний нарис Ст. фон Носа , написаний «по фамильным воспоминаниям», під заголовком: «Украинский Соломон, его кейф и суд» . Тут розказано, як до смілянського сотника Тарана (наприкінці XVIII в.) прийшла дівчина Гапка Левадівна скаржитися на молодого козака Корнія Заволоку, буцімто він її зґвалтував, і прохала справити з нього гроші за безчестя. Сотник звелів парубкові заплатити дівці двадцять золотих. Гапка поклала їх за пазуху та й пішла додому. Сотник наказав Корніеві наздогнати її й одібрати гроші: «А не однімеш, барбарами на пекарні будеш битий». Та виявилося, Гапка була така дужа і так «штурхнула» козака, що той «і тину дістав». Повернулася вона із скаргою до сотника, але той сам одібрав у неї гроші, оддав їх назад парубкові й заявив: «Ну, а тогді – чом ти не штурхнула його, як він теєчки... як його?..» Одтоді, – каже Ніс, – сотника Тарана стали взивати «українським Соломоном», і назва ця збереглася за ним у фамільному переказі.
Ст. Ніс провадить своє оповідання в такому тоні, що читач може вважати всеньку переказану там пригоду за якнайпевніший історичний факт, тільки прибраний у белетристичну форму. Та заразом, мабуть, чи не кожен з читачів згадає, що отаку саму судову розправу вчинив Санчо Панса в «Дон-Кіхоті» (т. II, розд. 45) . Коли ж знов хтось схоче порівняти оповідання фон Носове й Сервантесове ближче, той побачить, що не самісінький сюжет у них схожий, ба й обробленням, дрібними подробицями вони одне на одного скидаються добре-таки. Тим часом фон Нос двічі виразно говорить, що він писав за родинними спогадами.
Сервантесове оповідання само собою не самостійне: вже ж і видавці застерігають про це, одзначаючи, що історію про такий, як у Санчо Панси, суд прочитати можна ще в книжці Франціска де Осуни «Note de los estados» , надрукованій р. 1550. І думають вони, що або історію цю міг вигадати Осуна, або могла вона й справді статися і Сервантес міг би її взяти з живої дійсності. Звичайно, ні те, ні те. Оцей мудрий Санчо-Пансин суд трапляється ще в XIII в. у Жака де Вітрі й Етьєна де Бурбона .У збірникові середньовічних латинських оповідань («Selection of mediaeval Latin stories»), що його видав Райт (Wright) для «Percy Society», про цей суд розказано під № 20: «Чув я про одну жінку, що позивала перед суддею одного юнака, ніби він подолів її та й збезчестив. Парубок одмовлявсь. То судець каже: «Заплати їй десять срібних марок одчіп-ного за те безчестя, що ти їй заподіяв». Жінка, здобувши гроші, пішла собі вдоволена-втішена. Тоді суддя сказав парубкові: «Дожени її та й одбери гроші». Той був порвався вчинити те, що загадав судець, себто одібрати свої гроші, але ж баба хоробро взяла з ним битися та гукати пробі; позбігалася сила люду, і не дали йому нічого вдіяти.
Знову поставили обох перед судцем. «Тітко! – спитавсь він. – Що тобі таке? чого ти бажаєш? чого ти так галасуєш?» То вона одказала: «Бо він, добродію, був сунувсь одібрати в мене гроші. Та я його одважно одбила, а гукала такечки, що він нічого не вдіяв». – «А коли так, – одказав суддя, – то поверни парубкові його гроші. Адже коли б ти й передше була одбивалася од нього та відважно гукала, то він би ніяк у світі не зміг тебе зґвалтувати; ти більше полюбляєш гроші, ніж жіночу честь». Те саме переказується в стародавніх італійських новелах Малеспіні (част. II, № 56) і в стародавній французькій збірці «Cent Nouvelles nouvel-les» (25, «Forcee de gre»). Тема ця походить, мабуть, із сходу, бо вона трапляється й серед перських анекдотів, що попризбирував Гледвін (Francis Gladwin) у своїм «Рег-sian Moonshee» (Калькутта, 1801 і Лондон, 1840), і в різних індійських збірниках оповідань .
Як бачимо, Носове оповідання – таке, що аж само проситься в коло фольклористичних дослідів. Щоб не вдаватися в різні довільні здогади та гіпотези, бажана була б річ – здобути од самого автора всі необхідні пояснення . Чи писав він під будь-яким впливом од Сервантеса, а чи ні? Як постало його оповідання? Сотник Таран й уся інша історична обстанова – чи не запроваджено їх до оповідання попросту за письменницьким правом художньої вигадки, цілком зрозумілої в белетристичному писанні? Або таки справді в переказах фон Носів фігурує оте ім’я Таранове? І самий родинний переказ (коли він є) – чи переказав його автор геть точно, етнографічно, не дозволяючи собі нічого вставити свого? – або, може, навпаки, переказав із додатками? Сотник Таран – чи справді його звали в народі «українським Соломоном»?
Припустім, що шановний автор простісінько нам заявить, що він «Дон-Кіхотом» не користувався і що він чисто подав самісінький переказ, нічого од себе не додаючи. І коли після того буде ще законстатовано, що сотника Тарана справді взивали Соломоном, то тоді, здається нам, дуже природний буде ось який здогад: у судовій практиці Тарановій навряд щоб була справа з отаким вирішенням, за яке в нас іде мова, але ж як сотника (принаймні хоч у роду фон Носів) уважали за Соломона, то до його ім’я згодом легесенько могло б налипнути взагалі кожне, будь-яке почуте повідання про мудрого суддю; і ось у тому числі могли б соломончстому Таранові приписати й мудре вирішення Сервантесового Санча Панси або якогось судді середньовічних збірників. Інше, не таке вже ймовірне пояснення (і то знов під умовою, що Носове оповіданнячко не є його белетристична видумка) могло б бути ще й таке: сотник Таран (коли він не Носова фантазія) міг чути «приклад» про мудрий суд у проповіді якогось українського казнодія, і коли йому самому трапився в сотницькій судовій практиці живий аналогічний випадок, то він реально використав тую науку, яку почув у «прикладі». Третій здогад, – це вже не надто ймовірний, не дуже й припустимий, – що сотник міг би сам собою, самостійною думкою, домислитися до того дотепного присуду. Сподіваймося, що шановний автор оповідання «Український Соломон» не одмовиться й сам з’ясувати справу і що його пояснення найкраще розв’яжуть питання, яке має навіть теоретичну вагу.
Надруковано це було в «Киевской старине», 1896, у жовтневій книжці, – і я надіслав відбитку своєї статті до самого Носа. Він ані мені нічого не одписав, ані в «Киевской старине» нічогісінько про це не надрукував. У мене залишилося враження, що оповідання «Украинский Соломон» є найчистіша белетристична видумка, для якої автор використав усім відомий епізод із Сервантесового «Дон-Кіхота» – про те, як Санчо Панса губернаторував та мудро суддював на острові Бараторії. Додам, що й Драгоманов («Житє і слово», 1895, т. III, стор. 350 – 351) закидав Носові фальсифікацію дум .
