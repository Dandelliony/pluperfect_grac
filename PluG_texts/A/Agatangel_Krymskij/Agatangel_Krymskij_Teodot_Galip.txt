Теодот Галіп. «Перші зорі». Оповідання. 
Чернівці, 1895. Накладом редакції «Буковини», с 109.
Буде тому років зо три, як зачав я стрічати в часописі «Православная Буковина» (її я мусив перегортати не раз, шукаючи етнографічних звісток) вірші, підписані: «Теодот Галіп». Вірші тії зовсім нагадували народну пісню і своєю гарною українською мовою, і своїм щирим, хоч і непретензіональним змістом. Я лиш дивувався: «І що має робити автор у цій рутенській «Православній Буковині»? Чи не тут йому місце?» – думав я. Не зминуло року, як прочитав я голосний віршований плач господина Вергуна (чи, може, когось іншого з «господинов». Бо хто їх пам’ятатиме!), надрукований, здається, в москвофільській «Беседе»; автор благав д. Галіпа вернутися, і я з того вгадав, що д. Галіп, отак як колись Франко, Павлик і другі талановиті люди, нарешті зрозумів своє покликання, одкинувся од язичія і пристав до українського письменства. І, справді, зачав я зараз після того стрічати Галіпові вірші в «Зорі»: знов такії самії щирі, теплі вірші, писані гарною народною мовою. (От тільки нарешті, зовсім недавніми часами, треба признатися, що д. Галіп зачав дещо черпати із львівського жаргону).
В кінці минулого 1896-го року довелось мені довідатися з «Житя і слова», що д. Галіп надрукував цілу повістку «Перші зорі». Д[окто]р Франко в «Житі і слові» дуже її вилаяв. Та мені пощастило самому роздобути тую повістку і прочитати її. І побачив я, що критика шановного д[окто]ра Франка (котрого я, зрештою, люблю і поважаю більше, ніж хто) хіба лиш наполовину справедлива.
Що критикував д[окто]р Франко? Твір чи авторові пересвідчення? Авжеж пересвідчення. Лаючи ідеали д. Галіпа (та й то часом накидаючи авторові такі думки, яких у того, запевне, й не було), д[окто]р Франко одхиливсь од вимог критики чисто літературної і зовсім забув оддати належну честь несумнівному белетристичному таланові д. Галіпа. І я думаю, що д[окто]р Франко зробив несправедливо і що я буду справедливішим од нього. У консерватора Достоєвського є пасквільний роман «Бесы», де автор талановито висміяв багато дечого такого, що для мене святе; те саме зробив Писемський у «Взбаламученном море». Читаючи ті романи, мені завсігди жаль і на несвідому авторську брехню, і на авторську односторонність і авторську близорукість; але ж не можу я не признавати, що обидва романи – високоталановиті. А вже ж коли автори зазначують ті наші боки, які справді можуть здаватися для них смішними, то я так само добродушно регочуся, як колись реготався Сократ, дивлячись на Арістофанові «Хмари». І думаю, що я тим не грішу проти своїх пересвідчень. Візьмімо ще один твір, на якім багато людей згодяться зо мною: «Крейцерову сонату» Толстого. Вільшина людей назве провідну ідею «Крейцерової сонати» божевільною; але заразом усі вони скажуть, що художницька вартість того твору – незрівнянна.
По всім оцім «передисловії» читачі, сподіваюся, не здивуються, коли я скажу, що я залюбки прочитав «Перші зорі» Галіпа, признав авторові дуже серйозний белетристичний талант, а тільки (отут, д[обродію] Галіпе, простіть) сказав на кінці, що з автора часом брехун, хоч і несвідомий.
Розгляньмо хоч першу третину повістки, щоб побачити, наскільки д[окто]р Франко був правий, а наскільки – ні. Починається діло з того, що сім’я багатого сільського протопопа Матушинського (мати і молодесенька дочка Ірина) переїздить на житов’я в Чернівці. Читаючи опис цього переїзду ви, читачу, одразу зацікавлюєтесь, часом щиро регочетеся і одразу можете сказати, що і старий батько, і підсліпувата мати, і кокетка-дочка стають перед вами, як намальовані. Заходить до Матушинських безвусий студент першого курсу Циль Білецький, закохується в Ірині, а вона теж зачинає ніби любити його. Білецький – хлопчина ще молодесенький, без усяких тривких пересвідчень. Він може розжалоблюватися на згадку про Русь-Україну, він має політичний нахил аж до «лівиці»; але, як дуже живо видко з оповідання, в нього є ще більший нахил до гарних костюмчиків, до циліндрів, до пиятики, до моргання на хороших кухарочок (звісно, це останнє бувало лиш доти, доки він не закохався в Ірині). У Білецького є приятель Кирило Самсонюк і другий – Грінка; такі самі недоспілі парубки-студенти, як і Білецький, себто хиляться до лівиці, та не знають навіть, чи є в Чернівцях робітниче товариство, мало тямлять з науки та страх як люблять погаласувати, поспоритися (про галицьку політику найбільше), особливо ж за пивом чи за чаркою. До таких людей приїздить радикал зо Львова – Тухольський, щоб збути паку радикальних брошур. Того Тухольського автор обмалював чудово: принаймні, я точнісінько отаких самих людей знаю аж з п’ятеро і в Москві, і в Києві. Це дурень найпершої руки. Він гаряче вірить в радикальні ідеали, він силується прислужитися радикалізмові якнайбільше, він скрізь лізе; без нього, як кажуть, і вода не освятиться. Але ж як він дурень, то раз у раз чинить божевільні дурниці, а тоді, по невдачах, він добачає в цілім світі ідіотство, темноту, ідолопоклонство і т. ін. Він настільки наївний дурень, що вважає себе одним з проводирів радикального руху, хоча, коли казати правду, він тільки й здатний на те, щоб продавати нелегальні брошури. Франко, Павлик і всякі тямущі радикали або одхрестяться од такого товариша, або (і це певніше) зневажливо пожаліють його, та й усе. А як дивиться на нього д. Галіп? Галіп думає, що то всі радикали такі: він настільки наївний, що вірить Тухольському, буцім той є справжній шеф радикалізму. Якби д. Галіп не був сам іще молодим парубком, якби він мав нагоду познайомитися з справжніми представителями радикального руху, то запевне був би сказав про радикальний рух щось інакшеє. З деяких ознак я можу вгадати, що чогось дуже доброго він про радикальний рух і тоді не був би сказав, але в усякім разі казав би інакше, ніж у «Перших зорях». Що ж до д[октор]а Франка, то він подивився на відносини д[обродія] Галіпа до Тухольського другим оком, ніж я. Він вилаяв д. Галіпа за тип Тухольського і додав, що такі типи навіть не існують. Щодо останнього закиду, то я смію засвідчити, що типів таких, як Тухольський, можна знайти в житті чимало. А коли, може, на думку Франка, таких перечних типів не варто було виводити на сцену, щоб часом не наклеветати на цілий радикальний рух, то справедливість вимагає сказати: «Коли такі типи стрічаються в дійсності, то й малювати їх можна». Треба тільки давати їм належне освітлення. Д[обродій] Галіті, правда, цього не зробив; але ж і не лайте його і за це; покажіть йому краще на його помилку, покажіть йому не Тухольських, а справжніх радикалів, і я певний, що д[обродій] Галіп, при своїй щирості, покине казати після того всякі нісенітниці. Він зрозумів, що таке Тухольський; і коли своїм талановитим пером захоче ще раз писати про радикалізм, то вже, мабуть, підчеркне такі хиби радикалізму, які відчуваємо і ми з Вами, дорогий приятелю.
Тухольський – настільки нетерпимий, що зараз одходить од Білецького, скоро йно прийшов до того богослов Опалка. Тухольський не може навіть сидіти поруч семінариста, бо все, що духовне, йому гидке. От і тут можемо сказати д. Галіпові, що він змалював тип Тухольського зовсім вірно, тільки помилився, переносячи тую самую рису на геть усіх радикалів. Нехай д. Галіп перечитає Франкове оповідання «Чума», нехай перечитає Леонтовичеве «Per pedes apostolorum», то побачить, що радикали не люблять лиш поганих попів, попів-визискувачів, а добрих попів обмальовують із всією симпатією.
По одході Тухольського студенти зачинають упиватися пивом і горілкою, не соромлячись приказувати до кожної шклянки чи чарки якесь високе речення Шевченкове або вигукувати патріотичні слова. Потім зачинають співати, та так, що аж народ збирається під вікнами; потім лаються, а нарешті Опалка перебрав повинності чопового і вигадав спосіб, аби веселість (sic) знов не переривалася. Він піддав зібраній громаді до ухвали таке внесення, щоби кожна склянка мала випитися до дна. Хто би сьому спротивився, мав би за кару кожного товариша поцілувати в чобіт (sic). Рада з великим галасом прийняла Опал-чине «внесення» (стор. 28). Тому-то було зрозуміло, що товариство за короткий час опинилося в такім веселім (sic! «свинячім», я думаю) настрої, як колись «во дні оні» козаки по виграній битві. Особисті вподоби, вроджені таланти з тим більшою виразністю виступали назверх. Білецький вискочив на стілець і тримав палку промову політичного амісту; Грінка з великою небезпечністю для свого носа гуляв по кімнаті коломийки; а Опалка, сидячи під вікном, спустив руку з порожньою склянкою майже аж на підлогу і тихо, трохи гугняво виспівував: «Алілуя, слава тобі, господи!» (стор. 29).
Малюнок такий живий, що читачеві здається, неначе все те діється на його очах. Як дивиться сам автор на цю сцену, про те буде мова нижче.
До п’яної компанії хтось стукає в двері. Раптом усі патріоти-молодики ховаються попід ліжка або в других безпечних місцях, боячись, що то йде поліція, і хазяїн кидає одразу мову руську і переходить на німецьку. Та, на щастя патріотам, приходить не поліція, а заїжджий українець Горчонков, «панок з Волині, котрий, приїхавши на Буковину в село Н. в дрібних опадкових справах, пізнався там з одним із Цилевих вуйків, а від сього дістався на квартиру студента. У Циля мав він дістати буковинських пісень, бо я, говорив Горчонков, великий любитель гарних пісень, а вуйко в Н. говорив, що кращих пісень над буковинські на ввесь світ нема» (стор. 36). З тим «українцем» д[обродій] Галіп дуже вклепався; і я смію рішуче заявити, що д. Галіп ніколи не бачив українців, а через те щось наплів. Панок, каже він, звавсь колись Гірченко, але, покупивши землю по однім ляшкові на Волині, переїхав туди, а як став на державну службу, то записався Горчонковим; «така вже мода була» (стор. 45 – 46). Нічого такого не буває; чув щось д. Галіп (з Гоголя, певне) про закінчення -ов, та це сюди не відноситься, і зміни закінчення «ко» на «ков» бували іменно в Полтавщині, а не на Волині. А вже ж про звук ґ (він грає роль в оповіданні) мусимо пояснити д. Галіпові, що ніхто на Вкраїні, навіть говорячи по-російськи, не вимовляє звука ґ. Ба й чистісінькі великоруси, поживши кілька років на Волині або в другім місці України, тратять спосібність вимовляти цей звук. А втім навіть у самій Великорусі є скільки губерній, де люди (чисті великоруси) говорять не ґ, а г. Далі д[обродій] Галіп вкладає в уста Горчонкова фразу, де Полтавщина зветься Малоросією, а Волинь не Малоросією (стор. 45). Колись, літ сорок тому, так казали, бо поляки всім повторяли, що Волинь – то Польща. А тепер ніхто по цілій Росії не стане так казати. Сім літ жив я в самій Москві, серед великорусів, і ніколи ще не чув, навіть од людей малоосвічених, що Волинь не Малоросія: всі звуть Волинь Малоросією. А щоб якийсь волиняк звав свою сторону не Малоросією, цьому й поготів повірити не можна. Не треба ж до того забувати, що Горчонков учився в російській гімназії, по російських шкільних підручниках. А втім, д[обродій] Галіп має про російські гімназії якусь кумедну думку: йому, мабуть, здається, що російські гімназії випускають якихсь неуків. Горчонков, напр., не може зрозуміти назви «Галичина», а догадується, що це за сторона, лиш тоді коли йому вимовляють: «Галіция». А в Москві чисті москалі, не волиняки, розуміли мене раз у раз дуже добре, коли я казав: «Галичина». Горчонков у д[обродія] Галіпа такий дивний (наче з місяця впав на землю!), що не чував ніколи про «українофілів» і навіть цього слова не розуміє. Більше того, він, коли вірити д[обродієві] Галіпові, не довідався про існування українського руху навіть тоді, як пожив якийсь час в українофільських сім’ях в Австрії. Та я не буду вилічувати всіх дивовижних прикмет «українця» Горчонкова, а просто заявлю, що ціла постать Горчонкова – чистісінька видумка, чистісінький міф, а не щось живе й натуральне. Це знов показує, що д[обродій] Галіп не знає світу. Поживе довше, побачить українців, побуває, може, й сам на Вкраїні, тоді сам побачить свою теперішню помилку.
Чесне товариство, вже й так по-товарячому п’яне, йде разом з Горчонковим до одного трактиру, щоб там ще більше впитися. Читач дивиться на цих парубків з огидою; але як дивиться автор, не зазначено виразно. Д[окто]р Франко зовсім певний, що авторські симпатії – цілком на боці гуляк. Декому може здатися, що д[окто]р Франко має право так думати. Автор, напр., не примушує Горчонкова гидувати п’яною компанією, а навпаки: «Гірченка все те, що він чув, займало неабияк. Ся галаслива громадка молодиків надзвичайно притягала його до себе» (стор. 47). Але пам’ятаймо, що й сам Горчонков підпив порядно, де вже йому судити других! Думки автора, самого д. Галіпа, треба шукати далі. Приходять до компанії тверезі люди: богослов Матвійчук і другий семінарист. Той другий охоче пристає до гуляк, але Матвійчук (додам: авторів любимець) швидко виходить. Ставши вночі на вулиці, він сумно дивиться на небо і каже, що «знемощіло наше плем’я, зледащіли його діти!» (стор. 51).
«І що нині розбудить нашого завмерлого духа? Сили наші минулися, кров наша пересякла трійлом рабства; знікчемніли ми!..
А тут на цілий світ нема друга, нема підпори ні підмоги нізвідки!..
О, не на блиск, не на нікчемну славу важимо миіНа частинку життя зійди, зоре, лучча доле, для нас пригноблених, виссаних до шпіку, обідраних до лянки, замордованих, бездольних руснаків!..
Матвійчук закрив лице руками і глухо заридав» (стор. 51).
Мені здається, що цей уступ як не можна краще обмальовує думки самого д. Галіпа і його відносини до своїх героїв.
Україна-Русь страждає. Нема робітників, нема патріотів, скрізь панує несвідомість, скрізь багато ворогів і зрадників, скрізь темно. Лиш де-не-де можна знайти купку людей, котрі розуміють становище, – і до таких належить, між іншим, отая група чернівецьких студентів. Правда, то люди не ідеальні: горожанської відваги в них небагато, знаття научного у них теж обмаль, вони більше люблять пити, ніж діло робити. Але д[обродій] Галіп не може кинути в них каменем. Бо не вік же вони п’ють; часом, певно, й діло якесь роблять! Опроче, нехай собі ті студенти й лінюхи, нехай собі неуки, та вони не зрадники! Отож і то добре! Нехай вони не дуже багато користі приносять батьківщині, та якусь-таки, певно, приносять. Вони – то собі перші зорі, передвісники зір ясніших: вони самі світять не гаразд, але вони показують, що за ними прийдуть зорі ясніші, прийде й місяць світлий, прийде й сонце красне.
Сконстатувавши цю точку авторового погляду, я вже не потребую розглядати дальший зміст повістки, хоч і яка вона інтересна. Типи, що виступають там, далеко не належать до першого розбору; вони – з дефектами, але вони списані дуже-дуже правдиво й цікаво. Автор має до них вибачливість, бо шанує й ту крихту патріотизму, яка в них є.
Оборонивши д[обродія] Галіпа проти д[окто]ра Франка, коротко кажем про повістку «Перші зорі» от що:
1) Вона вказує на несумнівний белетристичний талан автора.
2) Автор повинен для слави руського письменства дбати про дальший розвиток свого талану.
3) Він повинен не писати про те, чого не знає, бо інакше його типи виходять або зовсім неправдиві (як-от, Горчонков), або неправдиво освітлені (Тухольський).
4) А найбільше він повинен дбати про свою власну освіту і про те, щоб його власні ідеали не були трохи темні та неясні.
Сподіваємося, що за рік-два д. Галіп подарує нам нову повість, але вже таку, що і д[октор] Франко похвалить її. Талант є, отже, найперша умова для писання є; а решта сама прийде: «прочая вся приложатся вам».
Бейрут (в Сірії), 5/1 1897
