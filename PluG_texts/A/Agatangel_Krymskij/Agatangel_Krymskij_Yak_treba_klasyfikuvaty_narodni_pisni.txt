Як треба класифікувати народні пісні
І
Увійшло в Росії звичай, і це навіть по шкільних підручних хрестоматіях скрізь офіційно переведено – розбивати всі пісні на дві категорії: одна – «песни обрядовые» (веснянки, купальські, обжинкові, весільні і т. ін.), друга категорія – «песни бытовые». Та всякому ясно, що такий поділ – цілком нелогічний; адже обрядові пісні – вони теж побутові, а ділити пісні, прим., на весняні і весільні – це значить порушати елементарні основи формальної логіки. До того, такий поділ не дає й надто великих практичних вигід.
В українській етнографії ще в 1870-их роках, у київськім «Юго-Западном отделе» Географічного товариства, відчули непридатність тієї традиційної класифікації і спробували сортувати пісні по-інакшому. А саме: коли ми візьмемо виданий од «Юго-Западного отдела» в Києві 1875 року Купчанків «Сборник песен буковинского народа», що впорядкував А. Лоначевський за програмою «Юго-Западного отдела» , то побачимо там розподіл пісень не на «обрядовые» й «бытовые», а в цілком інакшій системі, яка в принциповій підвалині своїй не дуже практична, але в подробицях, безперечно, дуже зручна; в ній велику ролю грає, для подробиць, асоціація ідей. Теоретично обгрунтував тую систему М. П. Драгоманов у передмові до своїх «Малорусских народных преданий и рассказов» (К., 1876, стор. XV – XIX), що теж видав «Юго-Западный отдел»; в тій передмові Драгоманов зазначає, що програму «Юго-Западного отдела» для видання народних пісень склав він не сам, а вкупі з В. Б. Антоновичем.
Проти основного драгоманівського принципу можна сказати не одно. Він ділить народні пісні на дві категорії.
Одна у нього категорія – тії пісні, «которые представляют более или менее непосредственное выражение народного миросозерцания и отражение народного быта» (стор. XV). За «выражение народного миросозерцания» бере Драгоманов (стор. XVI – XVII), прим., колядки, щедрівки, «значительную часть т. н. духовных стихов (а именно песни о святых лицах и явлениях – богородице, святых, страшном суде и проч.)»; а «отражение народного быта» він бачить не тільки, скажемо, в піснях про кохання або про пияцтво, або там з чумацького чи якого побуту, ба й у піснях історичних чи, як їх зве Драгоманов, «песнях жизни политической: времен дружинно-княжеских, козацких, гайдамацких, рекрутско-крепацких, – новейшие песни про волю» (стор. XVIII). Словом, у Драгоманова перша категорія пісень – ті пісні, котрі реально обмальовують народну думку й життя і придатні для вивчення правдивого народного побуту.
Друга у Драгоманова категорія – пісні з характером нереальним, «которые представляют сознательное употребление слова для достижения известных целей поучения (як-от, решта духовних стихів. – А. К) или забавы, – произведения тенденциозные, искусственные, кар-рикатуры, игра слов или фантазии» (стор. XV – XVI). Інакше зве Драгоманов цю категорію пісень: «П о у ч е-ние и искусство в песенной форме, с подразделениями – дидактические песни, баллады, сатира, каррикатура, пародия, игра слов и шутка» (стор. XVIII). Він цю, другу категорію (з характером нереальним) дуже різко одрізняє од пісень попередньої, першої категорії (з характером реальним): «только первые вполне могут характеризовать народ и народность, тогда как вторые надо принимать не иначе, как с постоянною памятью о том, что это произведения по меньшей мере односторонние и притом во многих случаях вовсе не местного происхождения, каковы особенно духовные стихи (ті, котрі не про богородицю, не про страшний суд. – А. Кр), сатирические песни, напр., о теще, Фоме и Ереме, и баллады о чрезвычайных событиях, как убийство жены, отрава брата, кровосмешение и проч., – помещение которых в ряду песен бытовых, как обыкновенно это делается (см., напр., самое объемистое из изданий малорусских песен V т. «Трудов этнографическо-статист[ической] экспедиции в Юго-Западный край» г. Чубинского), может повести к неправильным заключениям о народном быте» (стор. XVI).
Такий розподіл пісень, якого запропонував М. П. Драгоманов, може й справді буде дуже придатний для того вченого дослідника, що, маючи спеціальну наукову мету, схоче на основі народних пісень намалювати правдиву картину реального народного побуту. Але для етнографа-класифікатора отак ділити пісні для видання в світ – зовсім не зручно. Не зручно, напр., до першої категорії віднести і пісні про кохання дівчат з парубками, і пісні про стародавні бої козаків з ляхами, і частину духовних стихів (про богородицю, страшний суд), а до другої категорії – віднести і решту духовних (часто дуже трагічних) стихів і комічну пісню про Ярему з Хомою. Через те, думається мені, не можна етнографу-видавцеві використати систему Драгоманова, попереду не змодифікувавши її дуже й дуже сильно.
На мою думку, маючи в руках великий пісенний матеріал, найпередше треба:
а) геть виділити пісні історичні, бо вони стоять уже на грані поміж поезією ліричною та поезією епічною 
б) і тоді той матеріал, що залишиться, будуть пісні властиво ліричні. Вони розпадуться на три відділи:
1) пісні релігійно-філософсько-етичні (в яких віддзеркалюються вищі духовні інтереси людини),
2) пісні житейські, побутові,
3) пісні жартівливі, або гумористичні (сатиричні, скептичні, насмішкуваті). Кому не до вподоби самий термін «жартівливі», або «гумористичні», той, очевидячки, могтиме надумати для них загальну назву, може, й кращу, ніж «жартівливі»; тільки ж зміст цього ліричного відділу залишиться, звичайно, той самий: сюди мають увійти ті пісні, котрі скептично або несерйозно ставляться до духового життя людини і несерйозно віддають людський побут.
Зробім і детальніші уваги про кожен з названих трьох жанрів ліричних пісень.
II
Перший відділ пісень (релігійно - філософсько-етичні), природно, розпадається на підвідділи: пісні релігійні, пісні філософські, пісні етичні.
Релігійні – інакше пісні культу: чи то поганського (в пережитках), чи християнського. Сюди належать, наприклад, пісні з поганськими віруваннями, ну, хоч би в антропоморфізм землі, сюди належать пісні з первісними поглядами на тварин (як-от «Прилетіла ластівочка, сіла собі під віконце»), сюди ж належить більшина пісень обрядових. Кажемо: «більшина пісень обрядових», а не «всі обрядові», бо от обрядові весільні пісні сюди відносити, звичайно, нема рації. З обрядових і заразом культових пісень назвати можна: колядки, пісні на масницю, веснянки, пісні купальські, жнивові, обжинкові. Не одна з-поміж них набула собі вже закраску християнську; а окрім того, є пісні попросту-таки християнські, змісту або канонічного, або апокрифічного.
Пісень філософських і етичних (моралізаторських) – не гурт. Давати детальніші пояснення, ідо то за пісні, нема жоднісінької потреби.
III
Другий відділ пісень – житейські, інакше побутові. Одні з-поміж них торкаються життя особистого або в межах сім’ї; інші – стосуються до життя громадського. Порядок, що за ним було б зручно їх сортувати, міг би бути ось який.
Попереду – пісні заколисні та дитячі. Далі – пісні молодих літ, інакше про кохання, з темами: яка врода в милого, яка врода в милої, палке кохання, зрада або остуда, відмова, утрата дівоцтва, надто через військових людей, шукання собі пари, тобто малювання собі ідеалу подружнього життя, як-от міркування про багатого-нелюбого та бідного-любого. Все це, по суті, пісні нежонатої-незаміжньої молоді, і до того пісні особисті – суб’єктивної індивідуальної психології.
Після них варто надати місце пісням подружнім, сімейним. Теми: невінчана пара; весілля з його обрядами; відносини поміж чоловіком та жінкою, себто їхні права і їхні обов’язки; сварки з чоловіком або журба, що чоловік – нелюб; жінчина доля в чужій, в мужевій сім’ї: свекор, свекруха, зовиця, нудьга за батьковою хатою. Родяться діти, й треба їх доглядати; дорослий син і доросла дочка та як вони ставляться до батьків; думки, якого б зятя або яку невістку собі шукати. Погуляння-випивання. Чоловік-п’яниця. Похорон; плакання-голосіння над померлими. Овдовіння: вдовича та сирітська доля; доля сиріт-синів і надто старшого брата.
Далі йдуть теми громадського життя, як-от панщина, кріпацтво і визволення кріпаків на волю , сільське самоурядування та глитаї-мироїди, взаємовідносини з поміщиком і жидами та земським начальством, ремстєо на соціальну нерівність; пісні розбишацькі, пісні рекру-тів-новобранців, солдатське життя; пісні (вони найбільше – економічні), зв’язані з тією працею, коло якої хто працює: хліборобські, чумацькі, вівчарські-чабанські, торгові, ремісничі, наймитські, фабрично-заводські.
IV
Третю групу пісень, де ми бачимо скептицизм, сатиру і жарт, можна називати жартівливими, або гумористичними (доки хтось надумає влучнішого терміна), їхні теми:
скептицизм релігійний або обрядовий, легке кощунство-блюзнірство (прим., перекручення молитов, глузування над святими божими; пор. і вірші такого роду). Глузування на теми з повсякденного життя: смішки дівчат з парубків, а парубків – з дівчат, особливо глум над комічною вродою. Іронічне обмалювання дружини: муженька чи жіночки. Пісні до танців (гопака, метелиці і т. ін.). Нісенітниці. Глузування з громадських класів і станів. Смішки над чужими народностями і т. ін.
