Моаллака Антара
Переднє слово
Магометани-араби звуть часи доісламські «часами темряви». Але коли в очах мусульман се була пітьма в релігійнім значенні (яко епоха поганська), то, навпаки, тогочасне письменство арабське блищить найкращими барвами щирої, непідробленої поезії, до якої далеко багатьом творам нашої сучасної літератури.
Перші зразки старинної арабської поезії довгий протяг часу не записувалися, а вдержувались в пам’яті народній і передавались з покоління у покоління яко дорога спадщина. З-поміж інших утворів поетів доіслам-ських визначаються найбільше моаллаки (поеми), числом 7 (автори: Амру-ль-Кайс, Тарафа, Зугайр, Лєбід, Антар, Амру-бен-Культум, Харіс) або навіть 9. Назва «моаллака» (по-арабськи – моаллакатон) походить від глагола «аллака» – «вішати», бо сі поеми, яко взірцеві, найкращі, вивішувалися задля прилюдного читання у меккському храмі – Кааба або в Оказі (місцевість недалеко від Мекки, де був щорічний великий ярмарок).
Сенковський (один з перших, хто знайомив Росію з арабською літературою) назвав домагометанську поезію – «поезією пустині», і треба признати, що се назвисько виражає увесь зміст моаллак, зложених, як каже один з французьких арабологів, de poetes courreurs. Не погано рівняв Сенковський арабських поетів до трубадурів і мінезінгерів: справді, се були і вояки, і поети заразом. Саме слово «фарис», як вони себе звали, цілком віддає французьке Chevalier, бо обидва виходять від слова «кінь» (фарас, cheval) і мають первісне значення – «їздець», Ritter . Мов для цілковитої подібності фарисів і трубадурїв-лицарів ми бачимо в старій Арабі! навіть поетичні турніри, такі самі Sängerkriege, як в Германії або в Провансі!’, хіба тільки, що обстановка європейська була незрівняно багатіша від арабської: там немає короля або імператора, високих достойників, суд-дів-літераторів, сотні тисячів зрителів, – ні, тут діло у пустині, на чистому, вольному повітрі, серед простого сільського люду – синів пустині. Але тим цікавіша ся поезія.
В Європі займалися арабським письменством у минулому столітті. В Росії праць взагалі по орієнталістиці дуже мало: Сенковський (20-і роки нин. в.), проф. Болдирєв (30-их років), проф. Холмогоров, – от з чиїх розвідок можна черпати деякі відомості щодо моаллак. Холмогоров у своєму «Очерке истории арабской литературы» (частина 3 «Всеобщей истории литературы», виданої Коршем у Петербурзі) подає між іншим і прозовий переклад декотрих моаллак і робить можливим орієнтуватись в доісламській поезії, не вдаючись до чужоземних джерел (стор. 275 – 289).
Загально епос визначається докладним описом усяких дрібниць, – найбільше се треба сказати об епосі арабському, де описуючий, образний, дуже цвітистий елемент панує. Не мало місця забирає малювання картин і з’явин природи: марева, блискавки, дощу і т. ін„ але більшість віршів представляє нам сцени кочового побуту з усіма його інтересами.
Відомо, що вірний друг кочовика-араба – його кінь. Ми стрічаємо і в других епосах чималу вагу коня і велику любов героя до нього, але в моаллаках кінь зображений так ярко і з такою прихильністю, як, певно, ніде. В самій мові арабів синонімів для слова «кінь» – незліченне число: всі його найдрібніші знамена родять осібний вираз: немає жодної моаллаки, де би не було розписано про скакуна-коня, а найкраще пише про нього Амру-ль-Кайс, вживаючи найдобірніших слів і порівнянь для похвали своєму немовлячому товаришеві. Подібне прив’язання до коня у гірських кавказців являє нам Лєрмонтов у особі Казбича і Азамата («Герой нашего времени»). І в нинішній бедуїнській поезії є немало пісень в честь коня. Варто звернути увагу, що слово «жавадон» – значить і «добрий кінь», і рівнозначно «благородна людина».
Другий товариш бедуїна – верблюд, але властиво – се товариш в мирні години, се приятель родинний. Його примхи, звичаї і, розуміється, усі його верблюжі чесноти уважливо спостережені і знаходять старанне описання. Моаллака Тарафи, найдовша від усіх, присвячує верблюдові цілу третину змісту. Але що треба підчеркнути: ані коневі, ані верблюдові не надається якостей надприродних, чудесних (як се буває, напр., в епосі московськім, українсько-руськім і в др.), – ні, видно самісіньку правдиву, щиру, теплу похвалу обом животинам.
Не раз трапляються в ілюстрованих часописах образи з підписом: «Дві втіхи бедуїна», і намальовано красуню і коня. Справді, така вдача сучасного кочовика-араба, така вона була і до ісламу. Кінь, верблюд, воєнні подвиги – з одного боку, любов і мрія – з другого. Дарма, що ті самі голубливі епітети йдуть і коневі, й коханці, але кохання – конечна умова всіх моаллак. Замітна річ, що любов усе має тут характер не тихий, спокійний, але палкої, бурхливої страсті. Холмогоров вказує навіть на трохи чудну вимогу часу, щоб взагалі в поемі любов мала перешкоди, хоч би й видумані. Поет в перших віршах моаллаки починає тужити і журитись об розлуці з милою, хоча й би справді сього і не було: таким чином можна було краще виразити усю силу і могутність свого чуття. Знов же таки, при вічних сварках кочуючих арабів становище коханців мусило бути насправжки дуже часто драматичним. Два роди посварилися, і посварились не за який-небудь скарб Нібелун-гів, – де там! свари дрібніші і більш прозаїчні, – з-за криниці, напр.; але ся сільська вражда не лагідніша від італьянської Монтекків і Капулеттів, і відносини коханців повторяють історію Ромео і Джульєтти. Доля Антара, котрого моаллака подається далі, ще гірша: повний лицарських чеснот, він терпить зневагу і розлуку з милою через те, що його мати була невільниця, – відкривається, отже, просторе поле для вислову своїх страждань і жалощів. Словом, поезія серця дуже розвита в моаллаках, мотив любові відіграє не малозначну роль, ба й взагалі уся поезія пустині носить характер особистий, личний, а не безсторонній, безстрасний характер «Одіссеї» і «Іліади». Епічна поезія, вона містить у собі багато і ліричної замішки.
Поруч зо співом про кохання, любовною нудьгою і т. ін. ідуть образки воєнні, які випливають цілком природно з кочового життя-буття бедуїнських родів. Щоб піднести себе в очах любки, фарис оповідає в моаллаці про свої бійки з ворогами і побіди. Як згадано вище, ці бійки і - війни, викликані не якою-небудь героїчною метою, як, напр., видобуття золотого руна, скарбу Нібе-лунгів і тощо, – але, незважаючи на те, завзятість і лютість воєнних відносин у арабів страшенна. Причини війни (по моаллакам) – то, напр., спорна криниця, то родова кривава помста за вбійство якого кревняка (помста, котра тягнеться цілими роками, мов Vendetta ), то шукання слави і здобичі. Картини битви дуже рельєфні.
Зістається ще сказати щодо форми моаллак. Позаяк в домагометанській Арабії відбувались цілі поетичні турніри, то на форму поети мали звертати значну увагу, і вірш старанно оброблювався. Так званих білих віршів (без рими) араби не з.нають, рима завсігди конечна і неминуча, і одна з умов складні віршів та, щоб усі рядки кінчились на ту саму риму. Подібну річ ми завважаємо і в старинних європейських поетичних утворах (напр., в поемах chansons de gestes) і в нинішніх народних піснях французьких. Моаллака Антара має закінчення мі.
Скрізь видко рясні порівняння, паралелізми і т. ін., що зазначив і Сенковський. Часто предмет, до якого прирівнюють що-небудь, сам має порівняння з другим предметом, а другий – з третім (напр., 24-й і 25-й вірш Антара). Бедуїн любить також вживати самого епітету (приложника) замість іменника, котрого він не називає. Так стрічаємо у Антара: безвухий (струсь), шаданська (верблюдиця), несучий бесаги (верблюд), рикаючий (ворог), співаючий уночі (кіт), з проколеною губою (раб або верблюд), малоголовий (струсь) і т. ін. Сенковський наводить довший уривок із другої моаллаки: «Ішов дрібен (дощ) рясний, із ранішньої (хмари), котру гназ полудневий (вітер)» і далі в сім роді.
Всі вказані властивості змісту і форми моаллак можна легко прослідити на тій одній моаллаці Антара, що її переклад слідує далі.
Мова в сих поемах давня, не раз важка для зрозуміння. Самі араби при читанні їх потребують коментарів, і не раз коментатори розуміють інше темне місце кожен різно . Одно з таких пояснень моаллак видав на арабській мові у Липську Фр. Авг. Арнольд під заголовком: «Septem mo’allakät, carmina antiquissima Ага-bum. Textum recensuit at schola editionis Calcutensis auctiora atque emendatiora addidit D. Fr. Arnold». Сі схолії видані 1850 року, а ще в 1847 році Коссен-де-Персе-валь у своїй «Історії арабів» перевів на французьку мову усі сім моаллак і майже скрізь згідно з виданими Арнольдом по трьох роках згаданими калькуттськими поясненнями Зузенія. З обох отсих книжок я скористав чимало (бо на російській мові не то коментаріїв, перекладу навіть біг дасть , крім того, об чому я написав вище), але найбільше поміг мені зрозуміти текст професор арабської мови у Лазаревському інституті східних мов в Москві – М. О. Аттая, котрому я за те складаю мою щиру подяку.
Життєпис Антара 
Антар (властиво Антара) – поет-вояк із племені абсів, один з героїв війни Дагіської. Він був син Шаддада, внук Амра, правнук Корада і т. ін. В посміх прозивали його Антарат-аль-фальжа, себто Антар з проколеною губою, – натяк на те, що його мати була невільниця-абіссінка, на ймення Забіба: давніше, ще не ставши дружиною Шаддада, вона мала від першого чоловіка чорні діти, які, отже, були звідними братами Антара. (Ся обставина, як побачимо далі, мала велику вагу в усьому житті нашого поета). В поганському арабському мирі три особи були славетні, а були прозвані «воронами» (гораб plur. агріба), бо або самі були чорні, або мали матір муринку: один – Антар, два другі – Хофаф-ібн-Омайр (з племені солайма) і Солайк-ібн-Омайр (з племені сад, з коліна Теміма); вони також поети-вояки.
По доісламським арабським звичаям діти вільного і рабині ставали невольниками і могли сподіватись волі тільки за замітні воєнні подвиги. Тому-то й Антар в молодечі літа був рабом і стеріг верблюди батька. Коли в багатьох випадках молодець дав докази своєї сили і хоробрості, він був допущений до спільних походів племені абсів проти других племен. Але він почав прохати батька, щоб той признав його своїм повноправним сином, і Шаддад знову повернув Антара до нагляду над верблюдами.
Одної доби їздців абських в кочовищі не було, крім сім’ї Корада та ще декого, а на їх табір напали вороги бену-тай. Тоді Шаддад, знаючи добре відважність і силу Антара, звертає до нього, щоб він визволив земляків з пригоди. «Шкода мені вас, – одрікає син, – але що то властиво мене обходить? Адже ж невольникові усе рівно, чиї верблюдиці він стерегтиме й доїтиме...» – «Ти вольний від сього часу! ти мій син!..» З подвійною відвагою полинув Ангар на воріженьків і відпер їх напад; вся їх здобич припала йому.
Вільний Антар вславивсь незабаром подвигами, лицарством і поетичною кебетою, але заздрощі людей раз у раз дорікали йому його колишнім невільництвом. Раз абси під проводом еміра (князя) Кайса-ібн-Зугайра напали на плем’я бенутемім і були відперті. Антар, посуваючись під час відступлення позаду усіх, заслоняв абсів своєю груддю і тим вирятував їх. «Нашим визволенням від загину ми винні невольниченкові!» – сказав якось Кайс. Сю мову переказали Антарові. Обурення натхнуло йому касиду (рід поеми), де він боронить себе шляхом, не зовсім навіть прямим: «Половину моєї особи становить найчистіша кров абсів, – каже він, – шанувати другу примусить усіх моя шаблюка. Коли наші лицарі слабішають в небезпечній пригоді та переполохано позирають один на одного, тоді усі знаходять, що я більшого пошановку варт, ніж ті, в кого стриї та вуйки походять з найвищої і найвельможнішої галузі...»
Притичини життя Антара стали сюжетом довженного і дуже цікавого роману, такого популярного в Сірії і Єгипті, що є навіть так звані антарії (анатіра), котрі мають професію виголошувати або переказувати в прилюдних місцях уривки з сії повісті . Се правдивий образок з побуту пустельних арабів, котрих звичаї з того часу не змінилися, здається, і досі ані на крихту. їх щира гостинність, їх палка помста, кохання, щедрість, грабливість, природний поетичний смак, – все отсе списано тут справдешно. Автор (Саїд Юсуф-ібн-Ізмаїл) ввів у рамку свого твору найславніші особи і дії з арабської історії того століття, коли родивсь і ділав Мохаммед. Більшість матеріалів своєї повісті він зажичив з переказів і авторів найдавніших століть, наприклад, з Асмаія або з Абу-Обайди, додав до того багато вигадок винаходу власної фантазії – словом, спорудив рід історичного роману. Для. браку первісніших, автентичніших джерел треба черпати відомості про життя Антара з сього роману. Врешті, він дуже правдоподібний, бо ніде не видко суперечності із тим, що співає про себе сам поет, власне у моаллаці.
Він закохавсь у своїй стриєчній сестрі Аблі, доньці брата Шаддадова – Маліка. За великі заслуги перед Маліком і його сином Амром поет дістав від них обіцянку на віддачу Аблі за нього. Але Малік і Амр ненавиділи Антара і, щоби як-небудь відчепитись від нього (бо одруження невільниченка з Аблею вони вважали за ганьбу для себе), вони дали йому одно дуже важке поручения, котре його вкинуло в глибінь небезпечностей, і сподівались, що таким робом позбудуться непроханого жениха. Але Антар переміг усі перешкоди і небезпечності і сповнив поручения. Тоді Малік втік з усією сім’єю і оселився далеко від абсів. Там він зазнав чимало лиха, знов багато разів користувався послугами Антара і вкінці, порушений великодушшям «батька вояків», віддав Аблю за нього.
Антар визначився в війні Дагіській (межи абсами і добянами). В моаллаці він говорить про день Зу-ль-Мо-райкіб (1-ша зустріч ворогуючих племен), коли він вбив Дамдама, а в другому стихотворі – про бій форукський (в кінці війни). Поезії його були зібрані в диван (себто збірка), про який згадує бібліографія Хаджі-Халіфа.
Вмер він в доволі глибокім віці, року, мабуть, 615-го по Р. X., по кількох роках від закінчення кривавої війни Дагіської і постання ісламу. Різно пишуть про його смерть, але найчисленніші свідоцтва (також і в романі, хоч з оздобою власної фантазії), що Антар був убитий списом одного араба з плем’я небганів, коліна Тай, на ім’я Візр-ібн-Жабір, на прізвище – Аль-асаду-р-рагіс (лев з пораненою лапою). Ібну-ль-Кальбі, Мафаддаль, Ібну-ль-арабі й інші збирачі і записувателі переказів кажуть, що Антар зробив набіг на землю бану-небганів, захопив кілька верблюдів і вертав із своєю здобиччю додому. Його наздогнав Візр, вразив списом і гукнув: «А, ти! Ось рука сина Сельма!» Він влучив прямісінько у нирки Антарові, але той, незважаючи на страшний біль, додибав-таки до свого плем’я і, конаючи, проказав абсам вірш:
«Від сина Сельма, затямте, ви маєте вимагати відповідь за моє вбивство... Але як ви злапаєте сина Сельма? Яким способом відомститесь за мене?
Під захистом Тайських гір, високих, торкаючих Плеяди, він безпечний від усяких нападів».
Пророкування Антара справдилося: Візр не дістав помсти і дожив до часу, коли нащадки Тая прийняли іслам. Року 629-го від Р. X. він був одним з-поміж посланців тайських до Мохаммеда, щоб підклонитись Пророкові. Кажуть, що основник ісламу висловив великий жаль, що не міг особисто познакомитися із славнозвісним поетом-вороном, і наводять слова Мохаммеда: «Бедуїнський вояк, котрого слава викликала в мені велике бажання побачити його, се Антар...»
