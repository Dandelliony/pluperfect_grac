183. До Б. Д. Грінченка
15 Москва, 19 15/ХІ 02
Дорогий товаришу!
Перш усього дякую за книжки
З циклом віршів робіть що хочете. На мою думку, варто було б узяти звідти зовсім мало п’єс, – аби й моє ім’я було серед тих, хто шанує пам’ять Кулішеву.
Що ж до Вашої сподіваної статті про мене, то, коли хочете, пришліть її попереду мені самому; я Вам в листі тоді напишу, чи нема у Вас яких фактичних помилок. Що ж, ізнов до Вашого запиту про те, які я мови знаю, то на це не одразу можу одписати, бо я ніколи їх не лічив: я раз у раз виучую собі ще яку-небудь (от і зараз студіюю абіссінську), тим-то треба попереду посортувати їх сімями. Отже ж, почнемо з словенських:
Слов’янські – знаю добре всі, разом з літературними наріччями. Само собою розуміється, що дуже добре знаю й мертву стару церковнослов’янську.
Із класичних мертвих мов дуже добре знаю грецьку і латинську, а філологічно – санскрит.
Новогрецьку (друковане читаю легко, а розмову розумію погано).
Романські – зовсім добре французьку і італійську, зле – іспанську. (Зрештою газети і научні книжки читаю легко).
Германські – зовсім добре німецьку і англійську, гірше голландську і датську. Шведську почав був учити, але ж як вона не хтіла швидко вкладатися в голову, то кинув до вільнішого часу; шведські книжки для мене таким способом зачинені.
Із іранських мов зовсім добре знаю тільки перську (почасти – з її наріччями); розумію літературну афганську (але не чисто народну); з опрочих іранських мов знаю тільки граматичну їх частину.
Із семітських мов зовсім добре знаю староарабську і новоарабську (сірійське наріччя знаю так, що й говорю ним, а другі новоарабські наріччя знаю теоретично). Філологічно знаю мову жидівську і арамейську (точніш – т. зв. сирську); з ассірійської та ефіопської (абіссінської) мови знаю самісіньку граматику. Грузинську вчив, але багацько з неї забув і краще сказати, що її не знаю, бо не можу розуміти текстів.
З урало-алтайських мов знаю турецько-татарську. Найкраще, розуміється, знаю наріччя османське, бо доводиться завсігди мати практику.
Здається, всі перелічив, не проминув жодної. Міг би додати, що єсть іще й такі мови, які я розумію більше-менше, хоч і не вчив їх (напр., португальську). Тут у Москві, правду кажучи, самі обставини складалися так, що тягли мене до виучування всяких мов, бо як бачиш, що всі навкруги знають по скількись десятків усяких мов (Корш, Міллер etc.), то сама собою береться звідкись охота – зайнятися тим самим; ну, а виучуються мови легко; до того ж, есть раз у раз жива практика. (Деякі з моїх студентів, заметившись од Корша, мене, Міллера і др., непомітно йдуть іще далі, ніж ми, та й виучують такі мови, яких і ми не знаємо).
Питаєтеся про марки. Коли що буде, пришліть. Я їх здам комусь із аматорів, а покуплю для бібліотеки Товариства Шевченка які-небудь книжки або яку-небудь книжку.
Я, можна сказати, зовсім здоровий, тільки трохи втомлений, бо хтів би цим роком поскінчати усі свої книжки, що друкуються, та й мати вільні руки. Дещо пришлю Вам, мабуть, на тім тижні.
Стискаю Вашу руку. Перекажіть моє привітання Вашій сім’ї.
Ваш Л. Кримський
Як писатимете, то сповістіть, чи я Вам прислав Мінорського – про сучасних козаків у Туреччині та свої «Лекции по истории семитских языков»?
184. До Б. Д. Грінченка 
Москва, 7 декабря 1902 Дорогий товаришу!
Перечитав Вашу розвідку і скажу одно: Ви мене добре знаєте. Але деякі додатки я поробив збоку: схочете покористуватись ними – гаразд, а ні – дак ні. (До стор. 2). Свою «Історію мусульманства» і «Семитские языки» я датую: 1903, бо зброшуровані вони будуть аж у январі 1903-го р. (уже хоч додруковані або, принаймні, зложені до кінця, і коректури останніх аркушів я уже держав). (Як посилатиму їх до Вас, то получу ще й деякі курси своїх лекцій, що друкувалися літографічно (машиною Ремінгтоновою). Друковані «Семитские языки» і літографовані «Лекции по истории семіитских язіыков» – це дві неоднакових роботи, так само як друкована «Історія мусульманства» і літографована «Старейшая история ислама».
 (До стор. 24). Дуже прохав би Вас додати: «быть может – родному брату, быть может – близкому приятелю». Вам признаюся, що, хоч я і завіряю читачів, що в «Нечестивім коханню» немає нічого суб’єктивного, та, на превеликий мій жаль, дещо суб’єктивне там було. Підставу для циклу дав бейрутський професор P., але скінчив я цей цикл вже не в Сірії, а на Кавказі: я приїхав у Ставропіль слабий, помираючий, до мене дуже гарно віднеслася жінка мого брата, я зачав дивитися на неї як на свого янгола-охоронителя, тільки ж заразом почував, що моя прихильність до неї є ніби злочин супроти мого брата, – і от, щоб себе заспокоїти, я написав (або дописав) цикл «Нечестиве кохання». Фабула зосталася бейрутська, але ліричного чуття я взяв багацько із власної душі. Тільки ж через оте власне чуття чимало подробиць, які для мене були самі собою ясні, позоставалися задля читачів незазначеними, недоказаними. «Руслан» на підставі неясностей заявив, що я не поет, а поетка, і що я – «половий мішанець». Тим-то я прохав би Вас додати отих двоє рядочків, які я виписав зверху.
Дякую Вам за Вашу прихильність. Серед моєї самоти як почуєш про себе яке-небудь добреє слово, то на душі стає відрадісно, бо почуваєш, що можна, й цураючись людей, робити для них що-небудь любеє, коли не дуже-то кориснеє.
А з живими людьми у мене справді щось чудне продіється. Торік у мене була знайома сім’я: Міллери. Тепер (буде вже місяців з десятеро) мені й з ними важко мати зносини, то я з ними порвав усяку знайомість. Зачали, бачите, поставати в голові всякі притичні думки про них, – мені стало страшно, щоб не розвіялася тая ілюзія або те ідеальне світло, в якім я їх завсігди собі бачив, – і от, щоб навіки заховати про них дуже гарну, ясну згадку, я перестав заходити до них, заявивши, що нікуди не виходитиму, доки не покінчу деяких праць. З ким я ще бачуся, дак тільки із своїми вчениками-студентами, бо не можу не давати їм усяких научних вказівок.
Ваш щирий прихильник
А. Кримський
Мій привіт Вашій сім’ї.
