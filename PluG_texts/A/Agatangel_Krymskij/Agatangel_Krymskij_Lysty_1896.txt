109. До П. Г. Житецького 
7 января 1896 р. 
Дорогий учителю!
Спасибі Вам за Ваші папери! Одповідаю Вам на Ваш лист зараз, як він прийшов, – то ще не встиг переглянути паперів тих, але напевне там знайдеться багато цікавого для мене.
Мій метод полеміки проти Соболевського от який. Я переглянув усі його пам’ятники, які він зве «галицко-волынскими» (і пише про них в «Очерках», в «Русском филологическом вестнике» та в «Лекциях», – усього 26), та й показав, що вони не мають права зватися «галицко-волынскими», опроче двох-трьох. Восьмеро з-поміж них просто датовано(І) Новгородом або північчю, троє – Білоруссю, 13 – писано не знати де, а чисто галицьких або волинських є тільки євангелія 1266 – 1301 pp. та грамоти. У грамотах, у цім народнім (або доволі народнім) матеріалі, «галицько-волинського» Ѣ немає: немає там ніяких будіть, нѣ знаю, свидѣтѣль, трѣтий тѣлѣсный і т. ін., – в такім разі яке ж мав право Соболевський сказати, що всі ті 26 пам’ятників, які він переглянув, є галицько-волинські? Вони навіть не малоруські. І справді: в новгородських пам’ятниках (Добриловім євангелії, Хутинському служебнику і т. д.) можна знайти чисто новгородські черти, в білоруських – білоруські; а з-поміж пам’ятників, не позначених, де вони написані, більшина є великоруська або білоруська, а лиш деякі можуть вважатися за малоруські, та й то не напевне. (Показуючи все це, я виявляю світові, що Соболевський на кожному ступені або бреше, або утаює факти). Потім я розглядаю всі ті випадки, де в рукописах Соболевського написано Ѣ замість Є; з того огляду виходить, що ледве-ледве V10 «галицько-волинських» ятів має собі одгук у фактах сучасної малоруської мови, а 9/10 – антималоруські; а звідси вивод – що таке чи інше вживання букви Ѣ замість Є не може бути чертою діалектичною малоруською. Для більшого доказу я наводю цілий ряд пам’ятників великоруських та білоруських, про які і сам Соболевський не зміг казати, буцім вони писані од «галицко-волынских уроженцев», але в яких буква Ѣ замість Є пишеться «галицко-волынским» способом.
Отож, як бачите, я зробив одну дуже спасенну річ: замість повірити тим характеристикам мнимих «галицько-волинських» пам’ятників, я взяв поперегляда в ті самі пам’ятники, і таким способом показалося, що Соболевський багацько нашахрував, себто повтаював усі нелюбі йому факти і повидумував такі, яких немає.
Я читав тую статтю Колесси, про яку Ви кажете. Колесса йде, наче раб, за Ягичем. Так як свою колекцію «галицько-волинських» пам’ятників Соболевський навербував з усіх країв Русі, то вона, природно, розпадається на три купки. Колесса (вірячи Соболевському, що вся його колекція є малоруська) вхопився за новгородську купку та й каже, буцім вона київська. А вона навіть не малоруська!
Я переглянув не тільки «галицько-волинські» пам’ятники Соболевського: я перевірив і ті пам’ятники, які він накидає Києву. Моя перевірка показала мені, що на псевдокиївських пам’ятниках Соболевського трохи чи не на всіх стоїть дата того місця, де вони написані, і що ті пам’ятники всі не київські, а великоруські. Найбільше утаювань і брехень поробив Соболевський супроти «Тріоді Мойсея Киянина». Познайомившись ближче з тією «Тріоддю», я іноді реготався, як божевільний, бо з цим пам’ятником бідолашному Соболевському зовсім не пощастило сховати вузли. До речі: «Киянин» – прізвище, а не натяк на київське походження Мойсея.
Але з-поза реготу раз у раз виринає думка: «Господи! та невже ж таки Соболевський не мав настільки совісті, що міг свідомо дурити людей?! Із науки свідомо зробив шантажне діло!!»...
16 января
«Заметка» Ваша піде в друк якнайшвидше, і жодна з Ваших виправок не буде замазана. Я зараз бачився зМіллеромта Янчуком, товони мені так сказали. Скоро-но надрукується, зараз Вам пришлю.
Був я вже в двох букіністів, та Димитрія Ростовського ще не знайшов. Шукатиму ще, а як знайду, то звістю Вас. Бувайте здорові!
Щиро Вас люблячий і шануючий
А. Кримський
Адрес мій усе той самий.
Побувавши ще в деяких букіністів (між Іншим, і у Большакова), я знайшов «Четьи-Минеи» Диміитріяі Ростовського тільки в однім місці у Вострянова. Зимові Мінеї (декабрь, январь, февраль) вид. 1695 p. коштують 18 крб., осінні (сентіябрь, октіябрьі, ніоябрь 1702 р. теж 18 крб.; літні (іюнь, іюль, авгіусті) 1705 р. теж 18 крб.; та є примірник без вихідного листа і з однією видертою сторінкою, замість якої вписано рукою, дак той примірник коштує 10 крб. Весняних Міней-Четьїх я ніде не знайшов.
Може, як поторгуватися, то дещо скинуть з цієї ціни, хоч кленуться і божаться, що дешевше не можна.
110. До Б. Д. Грінченка
Москва, 18 19/І 96
Одповідаю Вам, любий земляче, дуже коротко, бо зовсім-таки не смію вживати зараз часу на що інше, як на роботу.
Зазначати в бібліографії навіть передруки треба для того, що з передруків (особливо з «метеликів») казка часто знов поринає в народ, і для істориків бродячих вигадок Ваші зазначення матимуть велику вагу. Є й другі резони, та вже й цього одного доволі. «Саратіовский сборник» у мене є, 4-а казка (стор. 370 – 376) справді цікава гласними йменнями. Записав її не Мордовець, а Костомаров. «Король, великий силач, бився з богатирем (і, здається, щей велетнем до того), що звався Поланин, їздив на сивім коні і жив на «битум полі» (що значить останнє слово, з казки не бачити). Подужавши Поланина, він поїхав разом з ним. А в Поланина був ворог, королева Катерина. Вона була вислала проти нього військо. Король попрохав Поланина, щоб дозволив йому повоювати з тим військом. Після деяких пригод король нарешті повбивав усі війська, які були в Катерини (а й сама Катерина була богатирша), і оженився з нею. Вона йому не дозволяла ходити до одного покою, він пішов таки, випустив прикутого чорта, а чорт, як визволився, то вкрав Катерину і заніс її на Лису гору. Король поїхав визволяти жінку, чорт три рази милував його, а за четвертим убив; звірі воскресили його живущою і цілющою водою. Він знов, та вже нишком, на Лису гору, довідався од чорта через Катерину, як можна перемогти чорта: треба одшукати собі чудесного коня. Він так зробив, вкрав Катерину, а як чорт погнався за втікачами, то кінь забив його копитом». Бачите, мішанина декількох сюжетів.
Під «Етнографічним збірником» Франковим я саме-іменно розумів той, що видано од Угушівського. Афанасьева казок ніде роздобути не можна; в мене є три томи, а в усіх букіністів вже здавна лежить мій адрес, щоб як де знайдуть або ще один том, або ціле видання, то щоб сповістили мене. І не трапилося ще досі нічого. Що рукописи видаватимете теж, дак це дуже гарно, тільки ж не виправляйте їх ані на точечку: от, напр., не одділяйте предлогів, коли вони, бува, зливаються із якимсь словом (це Ви зробили в «Лічебнику»). Опроче, «психологія мови» давно вже навчає, що випадало б писати предлоги водно слово з падежем. Книжечки Ваші, спасибі Вам, поприходили. Щодо «Байок», то мені здається, що кращої форми й не треба. . . ..
Вас, може, здивує, що я свої плани будую коло Москви. Дак мені ж не бути уві Львові. Барвінський написав мені, що мене н є можна переперти на русько-укріпінську кафедру так, як Грушевського (себто не можна, щоб я обороняв дисертацію в Росії), а треба, каже, щоб я поїхав до Відня, габілітувався там, потім приїхав до Львова приват-доцентом і конкурував з Колессою, а там, каже, побачимо, кого з вас затвердять на професурі. На такі авантюри я піти не можу, бо достоїнство не позволяє. А втім, у мене й грошей немає на подорож до Відня, на життя там, на життя уві Львові (може, скількись років) і т. ін., – значця, хоч би й хтів так зробити, як каже Барвінський, то не міг би. Це ж діло тисячами пахне, а де їх узяти? Тим-то я знов вертаю до своїх давні ших планів, і в маї виясниться, чи в Єгипет їду, чи в Москві зостаюся (коли Брандт зоставить мене при своїй кафедрі).
Пипіна у букіністів усіх перешукав. Нема. Є тільки в антикваріаті Шибанова, там ціна йому буде 5 крб. Тим-то й не висилаю. «Житя і сліова» 6-а книжка навіть і не виходила в світ, друк спинився на 5-й. Посилаю, що є. Клоустона Франко не присилає: каже, що готові аркуші пооддавано до перепльотчика та й видобути раніш од зброшурування не можна ніяк. «Этнографическое обозрение» висилаю за 1894 рік: покупив я не в редакції, а в одного знайомого за 2 крб. 50 коп. Той самий чолов’яга продає кн. І – XIX (1889 – 1893) гуртом за 11 крб. Я б Вам радив покористуватись цією нагодою, бо комплект «Этнографического обозрения» тепер знайти важко (книжку першу букіністи продають по 3 крб. і більш того).
Бувайте здорові.
Ваш А. Кримський
З усіх моїх статей в «Энциклопедическом словаре» тільки мені й дано відбитку, що «Коран»; хоч там трохи чи не всі східні (мусульманські) статті – мої. Тую відбитку засилаю. Додаю ще «Иоанна Вышенского», бо в «Киевской старине» великі помилки. «Очерк развития суфизма» ще не дають мені з друкарні і досі, хоч він лежить там готовий іще з марта того року.
111. До І. Я. Франка 
Москва, 18 28/І 96 
Дорогий друже!
Рівночасно засилаю до Вас кінець Клоустона та свої додатки. Думаю, Ви й самі згодитесь, що обидва покажчики – річ дуже важна Один потрібний для того, щоб робити всякі бібліографічні справки, а другий – для того, що, не маючи провідної нитки, читач заблудиться в Клоустоновій розвідці: вже й сам Клоустон розкидається дуже, а тут іще й я поробив усяких приміток купу, – то без «резюме» читати книжку буде дуже зле. Та я не все поробив, що треба б було. От, напр., не подав я списку «Bibliothèque des Romans», а то через те, що Румянцевський музей задля смерті Дашкова теп-р зачинено на якийсь час; знов же й бариться мені перед Вами довше вже не випадало, бо й так Ви маєте повне право сердитись на мене за забаріння. Далі: не переглянув я, для внесення в «Покажчик», тих сторінок рукопису, де починається Клоус-гонове оповідання про Антара (це мають бути друковані сторінки: 97 sq): вони в Вас. їх небагато, то будьте ласкаві Ви самі їх переглянути та внесіть у «Покажчик пи-сателів та заголовків» те, що там знайдеться. Мені пам’ятається, що там я в долині покликаюсь на Кремера, Нельдеке, свою «Доісламську поезію», Ібн-аль-Асіра іт. ін. Зробіть ласку, подивіться, щотам є. Далі: буде Вам робота (чи то ні, – не Вам, а складачеві) перенумерувати в «Покажчику» ті сторінки, які я позначив олівцем; котра цифра написана не чорнилом, а олівцем, то те значить, що вона вказує на сторінку рукописну, а не друковану. За всі оці турбації перепрошую Вас та й заздалегідь дякую.
Часом побачите в «Покажчику», що цифри йдуть не звичайним прогресивним розпорядком, а в сумішку. Це не з недбалості, а зроблено навмисне. В «Гітопадешя» та «Ветолапаньчавіньшяті» буква я не помилка, а точне віддання індійської вимови. Те саме скажу й про букву и: де я її написав, то те не помилка, бо там вона справді репродукує звук, близький до и, а не до і (напр., «Раджатарангіни»).
«Пісні про Роланда» ще не одержав, бо не був в Археологічному обществі. От у Вас є один (вибачайте!) поганий звичай: посилаєте що, а не пишете, скільки те коштує. Адже таким способом я не можу знати, скільки я Вам винен; а що Ваші рахунки я веду точно, то виходить Вам кривда. В мене записано от що: з мая Ви були мені винні З крб. 24 коп.; Васильєв, «Anecdota Byzantina» – 2,25; пересилка тієї книжки та творів Сперанського – 71 коп. – разом 6,20; Ви мені прислали Студипського і др., то буде – З зр.; зостаєтесь винні (6 крб. 20 коп. – 3 гульд.) = ? та ще одкиньте од цієї цифри кошти «Пісні про Роліанда» (з пересилкою). Будьте ласкаві, вилічіть самі, скільки то воно буде, бо я й не знаю, що коштує гульден.
«Русского вестника» ще не знайшов, та не тратю надії знайти. Що ж до «Barlaam und Josaphat», то може бути, що стаття була надрукована не в «Zeitschrift der deutschen morglenländischen Gesellschaft», а в «Wiener Zeitschrift für die Kunde des Morgtenländischen» або деінде. Я був читав цілу купу орієнталістичних видань в один день, як трапилась мені в однім з них згадана стаття про Варлаама і Йоасафа; через те я й помилився (коли справді помилився). 18-го января ст. ст. буду в Лазаревській бібліотеці, то знов усе перегляну і Вам точно напишу. «Этнографическое обозрение» грошей за статті не платить. Пишете, що засядете за працю про гуцульський епос. Чи не могли б Ви, між іншим, написати щось про карпатські «голосіння»? З тих звісток, які я маю, виходить, що в руських гірняків є дуже цікаві голосіння, може бути, ще цікавіші од великоруських «заплачок». Останнім часом великоруські «заплачки» викликали величезне зацікавлення в російськім етнографічнім світі, і от, якби Ви написали тепер статтю про «заплачки» малоруські (та з текстами «заплачок» тих – ото було б гарно!), то вона була б дуже на часі і звернула б на себе загальну увагу. Вашого «Варлаама і Йоасафа» я ще досі не міг прочитати, бо Товариство ім. Шевченка не прислало мені тих аркушів з VIII т., де міститься Ваша стаття. А з того побіжного огляду, який я міг зробити в Румянцевському музеї (минут з десятеро), я бачу, що це щось дуже цікаве. Велика шкода Україні, що не Ви будете професором на кафедрі руської літератури!!
До речі: про тую професуру. Я одмовився далі кандидувати. Бо Барвінський написав, що не в Москві, але в Відні я мав би габілітуватися, щоб потім перенестись із Відня до Львова. Якби я згодився на такий план, то зв’язав би себе й з руками, й з ногами. Опроче, мені зовсім не до вподоби добиватись кафедри.
Через те я знову вернувся до своїх колишніх планів, себто до професури східної в інституті, де мене вже давно бажають. Та от у мене тепер велике горе. За останній піврік я не представив в інститут жоднісінької орієнтальної праці, бо був дуже захоплений історією руської мови. А написати щось нове або переписати що-небудь із давніш готового не маю ніякісінької спромоги, бо зовсім зараз нема в мене часу. Тим-то для мене є річ великої ваги, щоб швидше додрукувавсь мій 1-й випуск «Шах-наме». Я вже Вам про це писав двічі, а оце знову пишу та й дуже-дуже просю прискорити друк. А як додрукуєте, то не оддавайте перепльотчикові, а пришліть мені навіть незброшурований примірник – аби скоріш! Та й Клоустон матиме для мене велику вагу, бо, хоч з великими натяжками, та можна й його застосувати до орієнталістики. В усякім разі скороно буде готовий 7-й та 8-й аркуш, то зараз пришліть. Будьте певні, що я Вам повік не забуду цієї прислуги і можете за те раз у раз і на мене рахувати, коли що буде треба.
Бувайте здорові! Щиро Вас цілую й обіймаю і просю швидше зробити те, про що просю.
Ваш А. Кримський
P. S. Що таке з Павликом? Чи він дуже зденервований, чи ще ?
112. До І. Я. Франка 
Москва, 18 3/ІІІ 96 
Дорогий мій друже!
Я тижнів з півтора лежав слабий (мабуть, знов інфлюенца або пропасниця), та й допіру вчора міг покупити Вам «Описание рукописей Уварова». Спершу я був заплатив 12 крб., та сьогодні смотрительниця прислала мені лист (посилаю його Вам), за яким я мусив доплатити іще 3 крб. Кошти пересилки ще не можу вирахувати, бо не знаю, чи на 5, чи на шість пачок доведеться розбити тії 4 томи (по закону пачка не має переважувати 4 фун.).
«Пісня про Роланда» не прийшла: певне, цензура вернула до Вас. Звістіть мене, скільки коштувала пересилка, та й вишліть знов, але вже в конверті і на мій адрес.
Передивився я в усіх торішніх орієнталістичних виданнях та не знайшов «Варлаама і Йоасіафа». Очевидячки, діло було так: бібліотекар, даючи мені прочитати купу новинок, якось не хотячи підсунув щось давнє. Простіть, що з моєї помилки вийшов і Вам клопіт. Тільки ж я хтів був, повідомляючи Вас про Варліаама та Йоасафа, прислужитись Вам і зробити якнайкращ.
Що чувати про Клоустона та про «Шах-наме»? Чи скінчився страйк у друкарні? Скоро-но можна буде, то пришліть мені з ласки Вашої і те, і те. Я поки що зробив для інституту розбір книжки Гаурі «Der Islam in seinem Einflüsse». (Відбитку перешлю Вам разом з дечим другим). Правда, писав я те нашвидкуруч (бо де ж його в бога взяти часу?), та, здається, поки що заспокоїв офіціальні вимоги.
У четвер я слухав лекцію Соколова про Вишенського. Задля неї він був узяв у мене Вашу книжку. В лекції він переважно тримався Вас і з великою похвалою обізвався перед студентами про Вашу працю. Я ту лекцію записав і хочу видрукувати.
«Пересторогу» Студинського я дочитав. Вона мені шматує серце своєю безсистемністю і неталановитістю. Коли мені пощастить зостатися на літо в Росії, то я неодмінно розберу його книжку для «Киевской стариныі».
Я зараз зладив дві посилки для пошти і висилаю рівночасно з листом. Не маю більш під рукою грубого паперу та гуміарабіку. Взавтра, значця, пошлю Вам ще.
Увесь Ваш А. Кримський
Марки перешліть мені.
113. До В. Ф. Міллера 
Москва, 18 23/ІІІ 96 
Многоуважаемый Всеволод Федоровичі
В семействе, где я живу, теперь заразительная болезнь (оспа), и я не имею права делать визиты. То, что я хотел высказать устно при пасхальном визите, я выскажу письмом. Совет института (20 марта) почти формально постановил отправить меня на Восток, о чем уже мне и сообщил директор. Я и раньше никогда не сомневался, а теперь для меня стало вполне очевидным, что в значительной степени я этим обязан Вам.., нет, даже не в значительной, а в самой значительной. Моя давнишняя мечта – посвятить себя востоковедению не урывками, а всецело – теперь уж близка к осуществлению, и скажу без преувеличений: у меня не хватает слов, чтобы вполне Вам выразить свою признательность. Позвольте мне горячо пожать Вашу руку.
Ваш почитатель
А. Крымский
114. До I. Я. Франка 
Москва, 18 23/ІІІ 96 
Дорогий друже!
Дуже Вам дякую за сьогоднішню присилку, а надто за «Абу-Казимові капці» . Що за гарна річ! І вірші які легкі та плавні! Мене тільки вражає те, що східні слова дуже перекручено (Казем замість Касем або Касим, каліф замість халіф і др.). Будьте ласкаві, звістіть мене, чи посилали Ви що на адрес Археологического общества, чи тільки хтіли?
Коли б Ви знали, як я зрадів на саму вість, що «Житє і слво», може, буде й далі виходити! Що я Вам буду щирим співробітником та й акуратнішим, ніж досі (бо нарешті ж за два місяці стануся паном своєму часові), про це нема що й казати. Зараз, правда, мені така сила обов’язкової роботи, що мало не скрутюся, але з 3/15 мая я радніший робити Вам усе, що схочете. Найпершим моїм ділом буде зладити в маї довжезну рецензію про тт. II – IV, поробити багато відбиток та порозсилати по своїх знайомих, додавши деякі листовні уваги. Маю на оці деяких людей, що їх можна буде теж притягти до співробітництва, та зараз не буду багато розводитись, бо страх як ніколи. В 7-м аркуші Клоустона є деякі дуже погані друкарські помилки. Посилаю спис їх.
Увесь Ваш А. Кримський
Леоніда я переслав геть усього. Порахуємося опісля. Я записав сьогоднішню Вашу посилку (Роланда + кошти поштові) як частину сплати за Леоніда.
Недавнечко одіслав німецький переклад Вашого «Олівця» (Der Bleistift) до «Moskauer deutsche Zeitung» ; відповідь дадуть за тиждень. Перекладав один з Ваших знайомих.
У Вас оригінал «Абу-Казимові капці» був, мабуть, німецький? А який саме?
Та от іще: Internationaler Monatsbericht2 (März 1896) herausgeglen durch die S. Calvary і C°, Berlin, № 10, Luisen-strasse, 31, написано про новину: Barlaam and Josaphat. English lives of Buddhah. Edited by Jos. Jacobs, 8°, London, 1896, Nutt.
115. До І. Я. Франка 
Звенигородка в Київщині, 18 25/VI 96 
Дорогий друже!
Сьогодні мені переслали з Москви Ваш рекомендований лист з 21/V, де я знайшов кінець Клоустона. На обкладинці Ви не поставили свого ймення, а вже ж мали на те право, бо ж Ваша робота – трохи чи не половина книжки. Таким способом Ви собі заподіяли кривду, а коли хочете, то й мені; бо щиро Вам признаюся, що мені принадніше було б фігурувати поруч Вас, ніж самому.
Коли ще не пізно, себто коли цвітна обкладинка ще не готова, то чи не схотіли б Ви видрукувати й своє ім’я на ній?
Чи видаватиметься «Житє і слово» далі? 6-у книжку, торішню, як буде готова, пришліть (два примірники, як звичайно). Щодо співробітників, коли «Жите і слово» відновиться, то я про дещо вже розвідував. Мав я на оці проф. Сумцова, та він мені одвітив от що: «Одно время я пробовал писать по-малорусски. Составленная мной книжечка о Шевченке на малорусском языке не прошла в цензуре. Но затем я без практики потерял мало-помалу и тот небольшой навык в малорусском литературном языке, которым ранее владел. И теперь мне писать по-малорусски, значит сочинять, а при сочинительстве пришлось бы придумывать, подделываться. На этих днях я по этому мотиву отказался от сотрудничества в «Записках товариства ім. Шевченка», хотя живо интересуюсь этим изданием и желаю ему всякого успеха». Таким способом, можна на работу професора Сумцова рахувати хіба так, що він присилатиме статті, написані по-російськи, а вже хтось там у Вас перекладатиме. Далі: можна сподіватись підмоги літературної од їв. Сердешного: він (як це воно часто буває на Вкраїні) розчарувався нарешті в «Правді» і зробивсь тепер найзавзятішим радикалом. Іще ж сміливо можете числити на Левенка. Про охоту Чайченкову працювати з Вами я вже писав. Варто було б, щоб Ви вдались і до Коцюбинського. Коваленко теж міг би пособ-ляти в одділі критики (в «Зорі» він рецензій не пише, бо там «цензура» люта).
Про наші грошові рахунки я все якось не писав, бо не було часу. Тепер напишу. Перш усього про мої, а потім про Ваші розходи. Ви давніш були мені винні 3 крб. 24 коп., Васильєв – 2,25, пересилка книжок Сперанського та Васильєва – 71 коп., Леонід – 15 крб., пересилка (5 пачок) + + 74 коп. + 70 коп. + 70 коп. + 72 коп. + 70 коп. – заразом виходить24 крб. 76 коп. А Ваші розходи: «Пересторога»etc. – 3 зр., «Пісня проРоланда» – 50 кр., пересилка 1 зр. 80 кр., пересилка аркушів Клоустона 30 кр + 50 кр. + 40 кр. – заразом 6 зр. 50 кр.1 Коли не помиляюсь, то 24 крб 76 коп. вийде більш-менш 29 зр. 50 кр.; отож коли одчислити з них 6 зр. 50 кр., то зостанеться Вашого довгу 23 зр. Я б Вас попросив вислати мені (в ковертах і рекомендовано) Клоустона, – то поштові розходи підуть на погашеніє довгу. Посилайте, будь ласка, одразу по цілій книжці, не роздирайте на шматки.
Я ціле літо перебуду вдома і виїду в подорож не передше, як 10/22 сентября, бо інакше в Азії можна спектись нашому братчикові. Та й у сентябрі ще страшенна спека.
На перший раз нехай доволі. Як одпишете, то тоді вже й я розпишуся ширше. Бувайте здорові.
Ваш А. Кримський
Адрес: Киевской губ., г. Звенигородка, А. Е. Крымскому.
116. До Б. Д. Грінченка
Звенигородка у Київщині, 18 7/VII 96
Я думаю, дорогий товаришу, що Ви прощаєте мені мою довгу мовчанку. Сьогодні прийшов домене Ваш лист, і саме сьогодні допіру стало мені вільно Я, бачте, останні два тижні все працював над статтею «Мохаммед» для «Энциклопедического словаря», хоч «Словар» не дає нікому відбиток, та я таки сподіваюся, що цим разом мені пощастить допрохатись їх, – то Ви побачите, скільки матеріалу довелось мені переворушити для цієї статті.
Ваші книжки, котрі прислано в Москву, я усі одібрав, спасибі Вам, і «Неймовірного» між іншим. Знаєте: як побачив я оту всю Вашу присилку, то тільки руками сплеснув. Ваша енергія мене, як кажуть руські, просто «подавляет». І звідки в Вас часу стільки береться? Найбільшу увагу звернув я на Ваші «Книжные склады», хоч самі Ви згадуєте про них ніби про щось мало цікаве. Ні, навпакиї А що найголовніше, дак те, що Ви прибрали оту працю в дуже живу, принадну форму і, опроче статистики, провели в ній декілька симпатичних ідей. Треба Вам признатись, що коли зайде мова про школу, книжки для народу і т. ін., то Ви пишете незвичайно цікаво, і отакі Ваші статті, як«Українська книжка на селі», «Про народні видання» і т. ін., можна перечитувати по скількись разів з однаковим інтересом, неначе щось белетристичне (я б дуже бажав, щоб Ви не покинули писати другу частину «Укріаїнської книжки на селі» та й зробили багато відбиток). З «Доброї поради» я й сам дечого навчився. «Книга казок» і «Покинута в лісі дівчина» – це дуже гарні речі, та я про них хочу подати рецензію, тим-то й не розводитимусь тепер багато. Скажу тільки, до речі, що єсть і народний віршований переказ про «Три бажання»; мені пощастило записати його тут, та з мови видко, що він подільський або галицький. От «Неймовірний» (не сердьтесь) якесь кумедне враження робить чотири акти йдуть дуже добре, живо й цікаво, а п’ятий чомусь зібгатий в клубок, а через те читач зостається невдоволений. Я б Вам радив переробити його неодмінно. А то, бачите, читачеві щаслива розв’язка здаватиметься дуже ненатуральною, – здаватиметься, що вона не випливає з ходу драми. Та, мабуть, оці мої короткі слова Ви вважатимете голословними, – отож я краще зроблю, коли й про «Неймовірного» складу рецензію, рецензію основну і докладну, та й отоді Ви могтимете собі сказати, чи правий я, чи ні. Ще одна увага: Ви могли б і зовсім викинути 5-й акт та скінчити справу на четвертім; хоч через те кінець драми був би нещасливий, та зате вона б мала в собі завершену суцільність і вигравала б на сценічності.
Тепер про інше. «Житє і слово» справді поновляється. 6-ої книжки мені ще не прислано, та я знаю, що вона вже вийшла. Франко прохав мене переказати Вам, що він дуже залюбки надрукує Вашу обіцяну статтю про школи, а коли ще що маєте, то теж засилайте. Моєї «Шах-наме», як довідуюся з обгортки на Клоустоні, теж вийшов один випуск, та я ще в руках не маю, а то б Вам був прислав. В «Зорі» мого Руданського спіткала «цензурна» заборона: В. Лукич викинув трохи чи не цілого «Соломона», бо «для руських родин» не підхоже. Та на честь йому, треба Вам знати, що заборонені уступи будуть-таки друкуватися у відбитці, – отак, як це бувало і з 1-м томом Руданського.
Питаєтеся, що я зараз роблю. 1-го мая скінчилися всі мої екзамени в університеті. Здається, я Вам писав, що проминули вони мені «з виблиском» і, як опісля голосно казали професори і предсідатель комісії, то найкраще од усіх. Зрештою, ще перед кінцем екзаменів три професори охотились мене зоставити при своїх кафедрах: Соколов (руське письменство), Міллер (народна словесність) і Брандт (слов’янознавство). Двох перших охота – то була мені трохи чи не несподіванка, бо я на третім і четвертім курсі спеціально працював над історією старої руської мови, і хоч щиро працював і над словесністю, та не вважав її своєю спеціальністю. В мене була така думка, щоб зостатись і при університеті (на кафедрі руської мови) і при інституті; та в перших днях мая мені було сказано з університету, що про це нема чого й думати, бо хто зостається при університеті, той мусить жити в Москві і займатись під проводом професоровим, а які ж там заняття, коли я буду десь на Сході?! Я тоді трохи захитавсь на своїх думках, бо, з одного боку, я вже здавна звик догадки, що маю читати арабську словесність, а з другого боку, листи Житецького мені доводили, що для української справи я м у с ю неодмінно дбати про кафедру руської мови. Мої вагання порозганяв Міллер: він мені вияснив, що арабська кафедра дасть мені незалежність од університету (це я, правда, і сам знав), та й ніщо мені не перебиває, оборонивши дисертацію арабську і зложивши відповідний курс для своїх студентів-орієнталістів, взятись до писання дисертації руської; а як я обороню її, то могтиму читати і в університеті, і, звісно, в інституті. Коли ж би я одкинувсь тепер од орієнталістики і зоставсь при університеті, то (каже Міллер) мені доведеться ще дуже довго бути простим учителем у гімназії та писати дисертацію, а й оборонивши її, доведеться чималий час бути лиш приват-доцентом, аж поки дадуть місце професора. Що я вибрав після такої розмови, Ви самі зміркуєте. І от 3-го мая інститут поклав остаточну ухвалу про мою командировку на Схід і заслав до міністра на затвердження. Тільки ж інститут уже знав, що цього року (задля розходів коронаційних) міністерство вже поодкидало ті командировки які був представив університет, і, боючись, щоб і мені такої самої халепи не було, інститут прирішив не просити субсидії в міністерства, а дати мені гроші на командировку із стипендіальних сум. І директор, і всі професори запевнюють мене, що проти цього міністр не може мати нічогісінько і затвердить неодмінно. Чи вже міністр що одвітив, чи ні, не знаю, бо я виїхав з Москви 11-го мая, але я поки що готуюся до виїзду. Поїду не в Єгипет, бо там теперечки холера, а в Сірію, в Бейрут. Коли б (несподівано) міністр не затвердив інститутської постанови, то в такім разі я восени поїду в Москву і зостанусь при університеті, а на Схід доведеться вже поїхати, значця, аж на той рік.
От як, бачите, стоїть моя справа. І ото як приїхав я додому, то й поклав дати собі нарешті одпочинок. Цілий місяць май (другу половину) і більшую половину юня я не брався за ніякісіньку серйозну роботу. Тільки для «Энциклопедического словаря» мусив таки попрацювати і пов-порядковувати ті матеріали для історії Мохаммеда, які вже здавна я призбирав був і все призбирую. З других літературних праць можна за цей час назвати хіба скількись научних рецензій (дві українські), та ще впорядковую Руданського для «Зорі». Щодня, правда, є в мене дві легенькі обов’язкові роботи, але вони не втомлюють, а тільки одбирають час, а саме: я вчу італьянської мови мою братову і брата (читаю з ними що-небудь італьянське 1 ½ години) та сам одну годину або трохи більше читаю щось арабське. Ото й усього. А не роблю більше нічого: роблю моціон, сидю часто в саду та й що-небудь собі читаю, граю на фортеп’ян і т. ін. І здоровісінький я тепер, – нерви зміцнились, тіло зміцнилось. Коли б раз у раз я почував себе так добре, то був би щасливий. Є в мене на оці декілька дуже великих літературних робіт, але всі вони необов’язкові, не сидять мені тягарем на шиї, і я певний, що пороблю їх усі, не втомлюючись анітрошечки.
8-го юля
Тепер про Ваші справи. «1001 ночі» я Вам не покупив ніякісінької, бо не міг би повиповнювати Ваших вимог. Доброго перекладу французького зовсім нема: єсть переказ або переробка Галланова, та в ній багато фантазії перекладарської. Проте, щоб був де переклад польський, я не чув. Німецький переклад Вейля є, і він дословний і трохи тільки не повний (без порнографії), але в Москві його я не міг ніде напитати, а виписувати без Вашої волі не зваживсь: коштував би він з пересилкою крб. 8. Найдешевше було б для Вас покупити російський переклад Шелгунової, зроблений (з випусками) з англійського перекладу Лена (Lane). Ну, та будь-що-будь – Ваші гроші (3 крб. 80 коп.) зосталися в мене цілі. Що з ними робити?
Те «Этнографическое обозрение», за яке я Вам згадував, зоставалось непродане, бо я його не вернув хазяїнові і покинув у Москві у своїх знайомих. Коли схочете, то в кінці августа мій брат вишле його Вам. А коли б Вам дуже треба було іменно тепер, то я міг би Вам вислати звідси с в і й примірник, а той, що в Москві, зостався б мені.
Що ж до сьогорічного «Этнографического обозрения», то перша книжка вже вийшла, та думаю, що досі вийшла вже й друга. А не прислано Вам через неакуратність. Очевидячки, Янчук забув записати Вас у книгу адресатів (це в нас дуже часто буває). Його теперечки нема в Москві, а через те зробіть так: напишіть до редакції «Этнографического обозрения» на одкритому письмі в «Этнографический отдел Императорского общества любителей естествознания, антропологии и этнографии» (Москва, Политехнический музей), що от, мов, Вам іще й-досі не вислано ані 1-ої кн., ані 2-ої, хоч передплату Ви внесли в редакцію ще в декабрі (здається, тоді?) через мене; то хоч редактора самого й нема в Москві, але експедитор довідається з одкритого листа про неакуратність та й вишле Вам бракуючі книжки. Про результати повідомте мене
Коли пришлете 2-й т. «Етногріафічних матеріалів», то дуже дякуватиму, та заразом про обидва томи й напишу рецензію. Всі ті рецензії, які писано про 1-й том досі, дуже поверхові, і навряд, чи здались вони Вам до чогось. А чіпляння до тих віршів, які Ви надрукували, зазначивши їхню можливу неточність, це вже край поверховності.
Вельми добре зробите мені, коли точно одвітите от на які два запити:
1) Переказано мені, що в Харківщині кажуть часто замість жаття – життьо. Чи так говорять тільки тії люди, які знають російську мову або так-сяк знаходяться під її впливом, чи це таки справді народ так говорить?
2) У Драгоманова в «Преданиях» є на 1-й стороні: біз шерсті. Мені здавалося, що в Харківщині, де записано легенду, кажуть не біз, ъ без або баз (коли на без нема наголосу), себто як і по всій Україні. Що Ви мені можете одвітити на цеє? Може, і справді в Харківщині замість без кажеться біз?
Ваш А. Кримський
«Некролог», що редактор був його пропустив, цензура (ба навіть не цензура, а довго розказувати хто) вирізала. Натомість вліплено туди другого. Та в мене ще до заборони зосталося в руках 100 прим. Чи здались би Вам скількись їх? Можу прислати, коли до чогось здатні.
117. До П. К. Сімоні
г.. Звенигорода, Киевской губ.,
18 19/VII 96
Милостивый государь Павел Константинович!
Из «Императорского общества любителей естество-знания, антропологии и этніографииі» мне прислали «Программу для собирания особенностей белорусского наречия» и Ваше письмо от 31-го мая только теперь (я сперва не оставил в Обществе своего летнего адреса). Хотя к «Белорусской программе» у меня нашлось бы известное количество дополнений и замечаний, но т. к. Е. Ф Карский поставил крайним сроком первые дни ию ля то я никаких замечаний уже не посылаю. Желал бы быть счастливее с «Малорусской программой», которою я в высшей степени интересуюсь и прошу адресовать мне ее не в Москву, а в г. Звенигородку, Киевской губернии (Агафангелу Ефимовичу Крымскому). Желательно было бы получить сразу три-четыре экземпляра, так как у меня есть несколько помощников-корреспондентов, которые также могут сделать в программе полезные дополнения или замечания.
С искренним почтением
Аг. Крымский
Если пробная «Малорусская программа» выйдет не во время лета, а позже, то адрес мой все-таки Звенигородка, Киевской губернии: отсюда перешлю немедленно, куда следует.
118. До Б. Д. Грінченка
Звенигородка, 18 21/VII 96
Дорогий товаришу!
Вчора одіслав Вам лист, а сьогодні прийшла Ваша посилочка, спасибі Вам! «Марію Стюарт» маю тепер цілу. «Веселий оповідач» вигляда дуже гарно. Анекдот «Шапка з Бучача», – звідки Ви взяли його? чи з Навроцького, чи з деінде? Пишете, що посилаєте марки. Ніяких марок я не знайшов.
Щодо альманаху, то це добра думка. Пишете, що хочете взяти мого «Сироту Захарка», і питаєтесь мого дозволу переробити його трохи (чи, там, щось викинути). Один раз назавсігди можу Вам сказати: коли Вам знадобиться будь-що з моїх писань, то, не питаючись мене, робіть з ними, що хочете. Так само робіть, що хочете, і з сірійськими віршами. У мене єсть іще низка віршів, які я міг би назвати «Палестинськії мелодії»; писано їх дід впливом народної арабської поезії; це не переклад і взагалі не наслідування якоїсь звісної пісні, тільки ж загальний колорит їх – сіро-палестинський.
Весь Ваш А. Кримський
119. До П. Г. Житецького
Звенигородка в Київщині, 18 21/VII 96
Дорогий Павле Гнатовичу!
Давно вже писав я до Вас! Я, бачте, відколи приїхав додому, усе сподівався, що от-от доведеться поїхати в Київ; думав собі: «Побачу скоро самого Павла Гнатовича, то нащо поки що писатиму листи?» Та усякі домашні обставини (найбільше ж слабість то того, то другого з сім’ян) не пустили мене досі до Києва. А я скучив за Вами і хочеться хоч щось написати до Вас.
Вас, може, цікавить моя справа з університетом? Колись я був писав Вам, що за своїм «сочинением» я трохи був занедбав дещо з курсу і боюся, чи не доведеться одкласти екзамену на той рік. Ви на те мені одписали, що найперше діло нехай буде екзамен, а не що інше. Я послухав Вашої ради, покидав які можна було з побічних робіт (між іншим, про Марковського іще і досі не написав статті!) – і результати вийшли «блискучії»: мало того, що мої екзамени поодбувалися найкраще од усіх (це так казали всі екзаменатори), а ще й три професори захтіли мене зоставити при своїх кафедрах: Брандт, Міллер і Соколов (останній казав мені не сам, а через Міллера).
Те, чого Ви бажали од мене, те було справдилося. Але я,,, і от мені трохи боязко писати Вам про це... та сподіваюся, що Ви, розвідавши, в чім діло, не сердитиметесь: я поки що зовсім зрікся університету. І от через що. Лазаревський інститут восточних язиків лавно уже мав мене на оці, щоб посадовити на кафедру арабської словесності в інституті. Міллер, знаючи про це, мав зо мною аж дві дуже сердечні і щирі розмови, де радив мені дбати перш усього про арабську кафедру, кажучи, що університетське (себто слов’яно-руське) і так не втече од мене. Він мені вказував, що молоді люди, котрих зоставлено при університеті, звичайно мусять попереду довгий час вчителювати по гімназіях, поки оборонять дисертацію, а потім – довгі роки приват-доценту вати, доки ще попадеться їм кафедра; тим часом, обійнявши арабську кафедру і забезпечивши себе таким способом матеріально, я дуже швидко могтиму оборонити ще й дисертацію слов’яно-руську на університеті. «Коли Вам неодмінно таки хочеться зостатись при університеті, – казав він, – то, звісно, ви можете зробити собі це якнайкраще, але я радив би дбати про інститут».
Я так і вчинив. І от совіт інститутський уже зробив офіціальну постанову – командирувати мене на два роки на Схід (чи в Єгипет, чи в Сірію, куди я сам схочу). За тії два роки я думаю написати магістерську дисертацію з арабської словесності, а як вернуся до Росії, то саме тоді скінчиться строк служби проф. Муркосові, і мені інститут заразісінько оддасть його кафедру (а хоч би навіть я ще й не оборонив дисертації, то буду магістрантом).
Так ось як, бачите, зробив я!.. А втім, м о ж є ще статися й так, що я й не поїду на Схід, а зостануся при московськім університеті. Бо цього року задля коронаційних видатків міністерство не затвердило жоднісінької з тих командировок, які був постановив московський університет. Отож інститут, знаючи цеє, поклав не прохати запомоги в міністерства, а асигнувати мені гроші на командировку із інститутських стипендіальних сум; але й до цього треба міністрового затвердження. Хоч в інституті ніхто не сумлівається, що міністр затвердить командировку (бо в уставі інститутськім є §, дозволяючий обертати стипендіальні суми на научні командировки, та все ж можна трохи боятися, що міністр не прочитає добре постанови, подумає, що командировку мою накидають самому міністерству, та й не затвердить). Але ж це була б попросту кумедна случайність, і навряд чи вона станеться, – отож я спокійнісінько лагодюсь до виїзду і» скоро прийде бумага з міністерства, зараз і поїду в Бейрут.
В Бейруті я, звісно, муситиму працювати по тій програмі, яку мені дано з інституту. Тільки ж тая програма така не важка, що в мене зостанеться іще дуже багато часу. Той час я думаю обертати на слов’яно-руські праці, а тісніш сказати – на українські. Між іншим (або краще сказати: на першім місці), бажав би я працювати над складанням українського словаря по Вашій програмі; але для цього треба буде порозумітися з Вами. Найкраще буде, – думається мені, – порозумітися не листовно, а таки усно: тим-то я неодмінно хочу побувати перед своїм виїздом у Вас в Києві.
Яка Ваша думка про все цеє? Мені здається, Ви мене не осудите, що я, замість одразу присвятити себе історії нашої мови, спершу обрав собі зовсім іншу спеціальність. На мою думку, я таким побутом стану зовсім незалежним од усяких Соболевських і могтиму з арабської кафедри боротися з їхніми брехнями краще, ніж деінде.
Одначе лист робиться дуже великим. Мав би ще побалакати про дещо, та вже нехай до другого разу.
Щиро люблячий Вас і глибоко поважаючий
А. Кримський Адрес: Звенигородка, Київської губ., мені.
120. До І. Я. Франка
Дорогий друже!
Не діждавшись од Вас відповіді, пишу вдруге. Мені дуже треба примірників з п’ятеро Клоустона та шестеро «Шах-наме». Перешліть їх, будьте ласкавії Тих грошей, що Ви ще мені зостаєтесь винні, певне, стане на пересилку, а коли б не стало, то я своєчасно дішлю. (Коли одчислити кошти пересилки Клоустона 30 юня та передплату на один приміірник «Житя і слова», 1896, то ще зостанеться в Вас на пересилку більше-менше 15 зр. з половиною).
Та це ще не все. 6-ої книжки за 1895-й рік Ви мені прислали тільки один примірник, а треба два, бо передплату зложено було на два (другий приміірник, як, може, Вам звісно, для Чайченка, і він нагадує мені про 6-у кн. вже двічі І).
Та ще один чоловік (Василь Павлович Цимбал) просить мене нагадати Вам, що він переслав Вам був через руки М. Вороного 2 крб. на першу книжку «Житя і слова», 1896 р. Він вислав ті гроші ще з Полтавщини, та тепер його адрес такий: Киевская губ., г. Звенигородка, Ивану Андреевичу Бакуменку. Отож, будьте ласкаві, залагодьте наші прохання.
Чайченко сповіща мене, що незабаром пришле Вам свою обіцяну статтю. А от чи бачили Ви другий том його «Етнографічних матеріалів»? Разом з першим томом він складає одну цілість, і коли що проминено в оброботці першого тому, то є в другому. Заразом – прекрасна праця, яка мусить зробитися настільною для наших етнографів. Мені автор помилково прислав два примірники першого тому. Коли в BaG нема першого, то я Вам залюбки пришлю свій дублет. Сповістіть.
Нове «Житє і слово» робить дуже гарне враження, тільки дивує мене, чом Ви своїх «Основ суспільності» не друкуєте далі. Спинили роман на найцікавішім місці і мучите своїх читачів, прихильників Вашого талану, от них же первий єсмь аз. Даю Вам щиру пораду, дорогий друже: не кидайте того роману, а кінчайте неодмінної
Я про Ваші «Абу-КасимовП капці» написав дуже довгу рецензію (або, коли хочете, розбір) для «Зорі» і Вас. Лукич, певне, розіб’є його на два числа. Мабуть, буде вже й у 16-м. Бажалось би мені знати, якої думки В и самі про свій твір. А мою думку про високу вартість тієї поемки прочитаєте в «Зорі».
А може б, і Ви видали свій суд про мої «Повістки і ескізи»? І знаєте, через що я бажав би цього? Я сам дуже невисоко ціню свої «Повістки і ескізи» і навіть в передмові зарікся писати ще раз що-небудь белетристичне. Але як порозсилав я декому з земляків оту свою книжку, то звідусіль зачали до мене приходити листи, де просять мене люди не кидати белетристичної праці і розсипають усякі компліменти. Всякі такі листи бентежать мене і смутять, бо я зовсім не вірю в те, щоб з мене міг бути путящий белетрист. Коли б Ви зладили сувору, нелицемірну рецензію на мої «Повістки» та вияснили, чого мені бракує для белетристичної праці, то мене б більше вже не кортіло складати всякі повістки, і я б спокійною душею присвятив би себе тільки самій науці. Може б, і справді знайшовся у Вас час написати рецензію, хоч коротеньку, та влучну?
Просить мене Вас. Лукич написати статейку про Комара, щоб долучити її до його портрета, який помістить «Зоря». Я згодився і, певне, вийде так, що обмежуся на самих фактах Комарового життя та на бібліографії його писань. А цікаво було б почути од Вас, як Ви дивитеся на Комарову діяльність? Може б, Ви черкнули мені пару слів про це, і може б, я скористав з Вашої уваги?
Чим би я міг служити для «Житя і слова»? Мав був я на думці написати для «Житя і слова» докладну рецензію на «Этнографические материалы» Чайченка та на тенденційну книжку Марковського, але боюся, що з новою програмою видання ці рецензії будуть не до ладу.
Бувайте здорові та одписуйте!
Увесь Ваш А. Кримський
121 До П. Г. Житецького
Звенигородка в Київщині, 18 15/IX 96
Дорогий Павле Гнатовичу!
Зо дня на день одкладав я свою подорож до Києва, бо перед виїздом до Сірії мені роботи є страх як багатої Цілої своєї бібліотеки взяти не можу, беру з собою книжок не більш як з пуд десять, – то з решти доводиться робити всякі виписки, які мені придатні будуть для моїх праць у Сірії. Та ще для «Энциклопедического словаря» треба поскладати статті на «Н» зараз. Так ото за пильною роботою я все барився їхати до Києва, до Вас, усе сподівався, що от-от поїду, та й посподівався до того, що мені з інституту вже прийшов делікатний наказ їхати на Схід якнайшвидше (це й резонно, бо й гроші мені видано, починаючи з 1-го августа). В моїм розпорядженні ще зостається скількісь днів, і я попереду розпитаюся в Вас, що мені чинити.
Торік Ви мені казали були, що, коли я візьмуся працювати далі над словарем, то Ви оддасте в мої руки той матеріал, який є в Вас. Питання: чи можете Ви мені оддати його тепер? Коли можете, то я заразісінько їду до Вас у Київ, щоб узяти той матеріал до себе; в такім разі я почую просто із Ваших уст, як мені працювати далі. Коли ж задля якихсь причин Ви мені передати Вашу працю ще не можете, то я попросю Вас звістити мене подрібним листом, що вже зроблено для словаря і в якім напрямі мені працювати далі. Нема чого й казати, що зручніше було б мені побачитися з Вами особисто, і я сам цього бажав, але що ж робити, коли обставини так погано склалися!.. Дак отже, дорогий Павле Гнатовичу, напишіть мені якнайшвидше, чи їхати мені до Вас по матеріал, чи ні.
Під кінець сентября вийде в світ II т. творів Руданського, які впорядкував я (це з тих рукописів, що Ви мені пооддавали). Пришлю Вам ті «Твори» вже з Сірії (бо зараз і сам ще не маю). Пришлю звідти і І частину«Шах-наме», якої частку надрукував я в «Житі і слові». А поки що посилаю Клоустона.
Щиро Вас люблячий і шануючий
А. Кримський
122. До І. Я. Франка 
18 15/ІХ 96 Дорогий друже!
Я, як бачите, ще не поїхав за границю: ще трохи посидю тут.
Ваші посилки поодібрав і поштові кошти поодчисляв. Дуже любу несподіванку зробили Ви мені, що прислали «Повістки і ескізи». Значиться, Павлик попередавав їх Вам? Шліть їх, будь ласка, і далі. А от дивує мене, чом Ви не прислали жодного примірника «Шах-наме». Може, ще вона й незброшурована або й недодр укована? Коли б це було так, то це було б мені на руку, бо туди зайшли деякі нелюбі друкарські помилки, а два рядочки зовсім проминено, через що одного місця не можна зрозуміти. Пришліть, просю Вас, мені відбитку хоч би й незброшуровану, бо в мене є тільки три аркуші (1-й, 3-й, 4-й); що помилки єсть, це я бачу із тексту, поданого в журналі, та як не маю відбитки, то не можу прислати Вам спис помилок.
Не дуже давно писав я до Вас про Цимбала, що він через руки Вороного заслав Вам 2 крб. передплати. Ви йому вже прислали 1-у книжку 1896-го року, а тепер він оце посилає ще 3 крб., то звольте прислати йому 2-у і 3-ю книжку і далі аж до кінця цього року.
Адрес ізнову: Киевской губ., г. Звенигородка, Ивану Андреевичу Бакуменку. Окрім того, він шле іще 2 крб. і просить передати йому 6-у кн. 1895-го р. на такий адрес: Киевской губ., г. Звенигородка, В’а силию Павловичу Цимбал у.
Ваш А. К.
123. До П. Г. Житецького
Звенигородка в Київщині, 
Дорогий Павле Гнатовичу!
Лист Ваш застав мене слабого. Я застудився, в мене сильна пропасниця, а до всього того серце зачинає боліти. Я вже сподівався був, що зовсім не знатиму більше останньої хвороби, аж вона знову чіпляється. Минулий рік вбився мені таки взнаки!
Як прочитав я Ваш лист, то так і полинув би до Вас зараз! Та мусю ще заждати днів з двоє, – нехай одужаю трохи.
Похвалюся Вам. Торік Ви мені були дали казки Димінського. За підмогою сестрів я їх попереписував і оцим літом упорядкував (бо, як знаєте, вони всі писані всумішку). Уже я переглянув і скількись друкованих збірників, щоб позазначувати варіанти, але того ще мало: я хочу позазначувати геть усі варіанти, які коли були оголошені. Це така праця, що її можна робити замість спочинку. До Сірії я, правда, не хочу казок із собою брати, – значиться, пообробляю їх як слід уже трошки пізніш; але ж найголовніша праця вже зроблена: казки переписано і впорядковано, я з того дуже радію.
Але покину писати, бо важко.
Щиро Вас люблячий, шануючий і завсігди пам’ятаючий
А. Кримський
124. До В. Л. Левицького 
Звенигородка в Київщині, 18 20 н. ст./ІХ 96 
Високоповажаний добродію!
Ще в августі послав я до Вас доволі великий шматок Руданського та літературну характеристику «М. Хв. Комар». Як я їх зарекомендував, то Ви, очевидячки, їх давно вже маєте в своїх руках (коли не помиляюся, то в 17-м ч. «Зорі» друкується дещо вже з моєї найостаннішої присилки).
Але ще, мабуть, у юлі послав я до Вас довгу рецензію на «Абу-Касимові капці» Франка; що вона не загубилася, дак це певне, бо опаска була зарекомендована. І от, про неї ні слуху ні духу. В останніх числах «Зорі», бачу, Ви вже й перекладаєте рецензії з російської мови, – значить, на них посуха. Тим-то дозволю собі запитати Вас про долю своєї рецензії. Нею я цікавлюсь особливо через те, що це ж із обсягу моєї спеціальності – орієнталістики.
Далі, дивує мене, що Ви не присилаєте 14-го арк. II т. Руданського і слідуючих. Передше як брошурувати, неодмінно треба буде додати спис друкарських помилок. І треба зробити це до мого виїзду з Росії (а виїду я, певне, 21 сентября ст. ст.), бо того примірника (13 арк.), який у мене є і на якому я поробив зазначки, я н є можу вивезти з Росії.
Щодо III тому, то й там є дещо таке, про що я неодмінно мусю знати, і будьте ласкаві повідомити мене про це. А саме: 1) в «Зорі» (ч. 16 і 17) не подано заголовків тих п’єс, котрі подав д. Комар в І томі. В «Переднім слові»-(стор. 11 – 12) сказано було, що «пропускаючи їх, я на відповіднім місці таки за них згадуватиму, що от, мовляв, тут або тут повинна надходити з черги така або така п’єса», і справді досі так і робилось (пор. т. II, стор. 51, стор. 59 і «Зоря» 1895, стор. 364, 366) та й то не в долині, а в тексті. Та в останніх чч. «Зорі» таких поміток уже немає. Чи їх нема і в відбитці?
2) Ви вже мене звіщали, що порнографічних п’єс Руданського не можна друкувати, хоч би « крапкуючи їх. Але ж я бачу з 16 і 17 чч. «Зорі», що не друкуються і такі п’єси, котрих порнографічними назвати не можна.
Напр., візьмемо «Що рабин робить?» (8-го квітня 1858-го року). Я розумію, що для самої «Зорі» вірш той міг бути й непридатним, та сподіваюся, що в відбитку він таки увійде. Звістіть про це, будьте ласкаві, і порозганяйте мої сумніви.
На коли Вам треба мати статтю про Лесю Українку? Для мене було б зручніш, коли б не на сентябрь, а на октябрь. А втім, якщо треба неодмінно прислати її в сентябре то постараюся.
Ваш щирий прихильник
А. Кримський
P. S. Я був би Вам дуже вдячним, якби Ви мені подали адреси Білиловського і Коцюбинського та ще Стешенка.
125. До П Г. Житецького 
Звенигородка, 22 сентября 
Дорогий Павле Гнатовичу!
Хороба мене не кидає, а їхати до Сірії треба, бо й паспортові строк виходить, і з інституту нагадують... У якому психічному становищі я зараз, важко й розказати!..
До Києва мені їхати ніяк не можна, бо коли поїду, то вже вкрай занедужаю. Доводиться сидіти тут днів скількісь та чекати терпеливо, щоб хоч на подорож до Бейрута набратися сили.
На моє щастя, батько мій був такий добрий, що, довідавшись за причину моєї нудьги, сказав, що взавтра навмисне поїде сам до Києва і попрохає Вас, щоб Ви через його руки передали мені матеріали для словаря. Звісно, я йому за його добрість можу бути тільки вдячний, бо дуже хочу весь свій вільний час у Сірії присвятити саме-іменно словарній праці (бо коли не робитиму цього, то вже добре знаю, що галичани примусять писати усякі дрібні статейки й замітки; а мені б цього не хотілося: краще вже працювати коло чогось солідного).
Але мені таки нудно, дарма що батько зробить мені услугу. Адже мені хотілось би дуже побачити Вас особисто, почути од Вас якесь підбадьорююче слово.
Декотрі мої земляки не хтять зрозуміти, що, йдучи на арабську кафедру, я зовсім і не думаю цуратися праці на рідній ниві, а навпаки – думаю, що своїм шляхом я швидко дійду до тієї мети, на якій вони бажали б мене бачити... Не знаю, чи писав я Вам про колективний лист чернігівців до мене. Вони, обзиваючись до мого патріотизму, прохали, щоб я усіма силами старався дістатися до львівської кафедри, а кинув гадку про арабську (а про арабську вони довідались од Чайченка). Як Ви знаєте, я вже і раніш був сам не від того; але як одержав я оцей лист, то справді заходився дещо робити активніше в цій справі. Зрозумівши, що вже не кафедра львівська мене шукає, а сам я її, дд. Кониський і Барвінський поставили такі умови, що я мусив рішуче зректися усяких претензій на тую кафедру: вести далі які-небудь переговори, значило б не шанувати ані себе, ані науки. Моє зречення погано вразило тих, що писали лист до мене. А тепер, коли я навіть у Москві не зостався при слов’янській кафедрі, а пішов на східну, теє погане враження іще й погіршало. Навіть у Чайченка, що найкраще з усіх чернігівців стосується до мене, видно з листів якесь невдоволення. Тим-то я й до Вас боявся довгий час писати: якби ще й Ви мене осудили, то я б почував себе найнещасливішою людиною на землі. З Вашого останнього листа бачу, що Ви не осудили, і це мене дуже потішило, тільки ж мені хотілось би ще й особисто побачити Вас, послухати Вашого голосу, почути того слова, що надає снаги працювати й далі з енергією...
Дорогий Павле Гнатовичу! Можу Вас завірити словом честі, що мені про кар’єру байдуже (нехай собі дд. чернігівці думають, що хтять!). Коли я люблю Схід, то чи ж я тому винен? А що східна спеціальність не спинить мені роботу українську, дак цьому вірте.
Я дуже втомився писати. Але ще мусю дещо додати.
Батько мій – людина занадто балакуча, а особливо коли зачне казати про мене. Мені не раз аж нелюбо бувало довідатися, що за славословія сплітає він мені скрізь. Та Ви дуже не сердьтесь на нього і пам’ятайте тільки, що на те він батько.
Друга річ: у минулому листі я писав Вам, що в мене слабує серце. Дуже Вас попросю не казати батькові про це нічогісінько, бо я ще торік зовсім його запевнив, що мене доктори вигоїли аж до кінця. Я знаю добре, що в теплім кліматі моя хвороба геть пропаде (навіть і тепер симптоми незмірно легші, ніж у зиму), а як батько знатиме, що в мене ще є якась там недуга, то лиш даремне турбуватиметься.
Бувайте здорові, дорогий Павле Гнатовичу!
Ваш А. Кримський
126. До В. Л. Левицького 
Звенигородка в Київщині, Високоповажаний добродію!
Вчора я Вам вислав і спис друкарських помилок та пропусків, і дальший текст Руданського, і рецензію на «Русские народы». Нехай отая рецензія викупить мій гріх, що я трохи забарився з відповіддю. Та як розглянете рукопис Руданського, то побачите, що я не міг не забаритися, бо мусив мало не все попереписувати сам, бо зайшла була помилка: тая особа, якій я давав переписати оригінал, взяла та й переписала те, що вже надрукував Комарі – Ну, звісно, довелося мені братися самому за цю працю, аби швидше. Радю Вам не розшивати зошита, а то як розшиєте, то він так і порозпадається на листочки.
В списі друкарських помилок я поставив і слово «самозвук» замість «фонема», бо це ж два неоднакові терміни. «Самозвук» – vakalis, а «фонемою» зветься ціле слово або комплекс звуків, де стрічається той звук, на який ми звертаємо увагу.
Як буде в Вас останній аркуш II т. Руданського, то, будьте ласкаві, пришліть якнайшвидше. Мені чогось здається (хоч, може, я й помиляюся), що я там зробив одну двозначну увагу, яку можна зрозуміти і так, і сяк. Коли воно справді так, то я бажав би поправитись (значиться, додати ще одну зазначку до списку помилок і пропусків).
В «Житі і слові» я прочитав рецензію Франка на Галіпові «Перші зорі». Мені здається, що критика тая одностороння. Сам я «Перших зір» не читав, але з других (дрібних) писань Галіпових добачаю в нього чималий талан. ...
Бувайте здорові та полагодьте ті мої справунки, про які я згадував у минулім листі.
Ваш щирий прихильник
А. К.
127. До О. С. Маковея
Звенигородка в Київщині.
18 12/Х 96
Високоповажаний добродію!
Щиро Вам дякую за те, що Ви мені прислали Галіпова – це перша рецензія, яку я прочитав про свої «Повістки». Ваша полеміка проти Франка надзвичайно мене зацікавила, бо поставлена на ті самі принципи, яких повинен триматися й Франко. Що Франко не придбає собі на полі політики тієї слави, яку придбав на полі письменськім, дак це певне.
Цими днями я виїздю з Росії на два роки, тому не можу нічого написати зараз для Вашої шановної часописі. Подорож моя (до Азії) тягтиметься 15 днів. Як приїду, то передплатю Вашу часопись і спробую теж забрати голос у тій справі, що Ви й Франко. Поки що бувайте здорові!
Щиро Вас поважаючий
А. Кримський
Іо scritto la lettera ancora in Russia, ma non era in sta-to di rimetteria sino ad esso. A. K. Saloniki .
128. До П. Г. Житецького 
Жовтень 1896 p.
Дорогий Павле Гнатовичу!
Ваш лист прийшов до мене за п’ять минут до мого виїзду з Звенигородки. Я встиг тільки наготувати конверт із адресом, а пишу в вагоні.
Батько, приїхавши з Києва, заявив мені Вашу волю: щоб я не брав матеріалу з собою, бо хто його зна, що там станеться на морі! Не сміючи піти проти Вашого бажання, я мусив покинути Вашу дорогую присилку в Звенигородці. Вона лежатиме в осібній кам’яній світлиці, де стоїть і моя бібліотека, себто тая частина (книжок 600), якої я не беру в Сірію і не покину у Москві. Це кімната така, що зовсім безпечна проти пожежі, бо кам’яна і переділена од других покоїв теж кам’яною стіною. Скрині Вашої, нема що й казати, я не посмів би рушити.
Дуже добре Ви зробили, що сказали батькові зробити опись. Дякуючи тій описі, я знатиму, яких джерел Ви ще не торкалися, і в Сірії працювати буде в мене коло чого. Із всіх матеріалів я дозволив собі взяти з собою тільки одне: вірші Руданського, бо вже я видав у Львові два томи, а оце буде третій, – не варто гаятися з опублікуванням новознайдених рукописів.
Кінчаю, бо страх як незручно писати: і рука болить, і очі болять, а в мене до того всього голова вже більш як тиждень не перестає ломити.
Щиро Вас люблячий і шануючий
Л. Кримський
Батько зветься Єфим Степанович. Пишу поза станцією Тальним.
129. До І. Я. Франка 
Бейрут, 18 октября ст. ст. 1896 
Дорогий друже!
Як бачите з заголовка, я в Бейруті. Оселився в одній арабській сім’ї, трошки цивілізованій, але не дуже: літературної мови вони не знають, мене не розуміють, а я їх, – я зовсім наче без язика. Вже третій день, як я в них живу, але навчаюся простої мови дуже поволі. Коли що мені треба, то пишу на клаптику паперу: тоді мої хазяї розбирають, чого я хочу. З усіх боків приходять люди дивитися на «москоба» (себто мене) мов на яке чудо-диво, безцеремонно заходять до моєї світлиці (бо, бачте, зовсім осібної світлиці для мене не знайшлося, і хазяї мої застерегли мене, що важніших гостей вони мусять вітати в моїм покою). Потроху все зминеться, але поки що нерви напружені. До всього того харч зовсім незвичайний: усяке зілля варять, печуть, присмажують, мішають докупи, знов варять, знов присмажують на двадцятьох оліях та смальцях: як казав Гоголь, це все «в большом количестве вещь нестерпимая» для наших животів європейських.
Само місто – дуже гарне, тоне в садах, будівле – наполовину європейське, багато є дуже гарних домів. Коли не вмру з тутешньої їжі, то сподіваюся жити тут добре. Тутешня публіка, мабуть, незабаром перестане бігати сюди дивитися на «москоба», – буде мені повна змога працювати гаразд.
Перейду тепер до діла. Як я виїздив із Звенигородки, то Цимбал прохав мене повідомити Вас, що йому не прислано 3-е ч. «Житя і слова».
А в мене з Вами отакі рахунки. 10/22 сентября я одержав од Вас 2 примірники своїх «Ескізів» і пересилка їх коштувала 3 зр. 50 кр.; перед тим Ви мені зоставались винні 13 зр. 50 кр., – значиться, після того Ваш довг перейшов на 6 зр. Може бути, Ви щось посилали до Звенигородки останнім часом по моїм виїзді, але я ще не маю з дому про те ніяких звісток і поки що лічу Ваш довг 6 зр. І от у мене велике прохання до Вас. На Ваших руках тепер знаходяться ті примірники моїх «Повісток і ескізів», яких ще не попересилав мені д. Павлик; далі в Вас є для мене певна скількість Клоустона (скільки Ви можете мені дати книжок Клоустона, я не знаю точно), та іще в Вас знайдеться для мене з півсотні примірників «Шах-наме» (Ви мені якось обіцяли дати з півсотні). Будьте ласкаві, дорогий друже, перешліть одразу усі мої книжки сюди на такий адрес: Turquie d’Asie, Syrie, ville Beyrouth, an Consulat de Russie. На посилці напишіть і свій адрес. Мого ймення навіть не згадуйте на адресі. Треба тільки зарекомендувати посилку. Коли «Шах-наме» ще не закінчено друком, то пришліть тільки мої «Повістки» та Клоустона. Але будьте такі добрі, просю Вас, не баріться! Нема чого й казати, що коли посилка коштуватиме дорожче ніж 6 зр., то я пришлю Вам усі лишні втрати відворотною поштою. Я через те просю Вас не баритись, що й сам не знаю, чи довго я тут, у Бейруті, зостанусь, і можна напевне сказати, що я з такої нагоди, яку я маю тепер (себто здобути книжки побіч цензури російської і турецької, через консульство), треба якнайшвидше користати.
Може, книжечок набереться стільки, що їх проще буде послати скринькою, ніж опасками. Це було б дуже добре, бо ніхто на пошті і не знав би, що там посилається.
А мій адрес такий: Turquie, d’Asie, Beyrouth, Havy er Roumeili prés de l’église du Saint-Nicolas, qu. Joussouf Atâyâ, a M-r A. Krymski. На цей адрес можна посилати листи і «Житє і слово»; тільки «Житє і слово» треба зарекомендувати, бо в такім разі воно, як зарекомендований журнал, не піде до турецької цензури. Вас це дивує? Я й сам дивувався, та тепер знаю, в чім тут суть. В другім листі поясню.
Ваш А. Кримський
Будьте ж ласкаві, дорогий друже, сповніть мою просьбу не гаючись. Може бути, моя просьба одбере в Вас скількісь часу, але ж будьте певні, що і я колись Вам оддячусь.
130. До З. Л. Левицького 
Бейрут, 1896, 4 ноября н. ст. Високоповажаний добродію!
Вранці я послав був Вам лист-одповідь на Вашу давнішу картку, яку мені переслав сюди з Росії батько; а ввечері здобув Вашого листа. На Ваш сьогоднішній запит про відписи з «Царя Солов’я» і «Старочеських співів» мушу, на жаль, одвітити, що швидко це зробити ніяк не можна. Дякуючи тій закулісності, в якій одбувається в Росії наша справа, історія рукописів Руданського була останні роки рядом інтриг і більш нічим. Довго було б оповідати про це в листі, але вірте тільки одному: треба дипломатії, щоб здобути «Царя Солов’я» і «Старочеські співи». Я можу з цілою певністю сказати, що таки я їх здобуду, але ж на те треба буде півроку. Значиться, ті твори зложать окремий томик (завбільшки з І т.).
«Чумака» висилаю рівночасно рекомендованою бандероллю. Як покористуєтесь, то, будьте ласкаві, верніть мені первопис, бо я дав слово Житецькому вернути йому.
Дуже, дуже мені шкода, що Ви більше не можете редак-торувати, але сподіваюся, що наші відносини і надалі не порвуться. До речі, завважу, що австрійська пошта на Сході – найакуратніша і найшвидша од усіх інших пошт, та ще й вона зовсім вільна од турецької цензури, так само як і од московської.
Щиро до Вас прихильний
Аг. Кримський
131. До В. Л. Левицького
Бейрут (Сірія), 6 ноября н. ст. 1896 Високоповажаний добродію!
Приїхав я в Бейрут і оселивсь у нім. Скороно порозпаковував свої скрині, зараз наготував дещо для Вас (шматок рукопису Руданського) і сьогодні посилаю. Як побачите з рукопису, то трохи чи не весь переписав його сам я. Дещо, правда, давніш попереписувала сестра, та одно – що вона проминала всі місця, яких не могла відчитати (напр., московські розмови), а друге – поплутала багацько, і я здебільша все сам мусив зробити. Не сердьтесь, що спізнився. Провина тут не моя, а азіатська: Бейрут далеченько од Європи, і я півмісяця (17 днів) їхав з Росії сюди.
Кінець рукопису і оперету «Чумак» (для Вашого IV т.) пришлю другим разом. А од Вас прохатиму от чого: звеліть адміністрації «Зорі», щоб одтепер мені часопись із словарем приходила не в Росію, а с ю д и на адрес: Beyrouth (Syrie, Turquie d’Asie), a Monsieur Agathangelos Krymski. Точнішого адреса не треба, бо тут не розносять пошту, а кожен сам приходить і питається, чи нема йому чого. Звеліть вислати, починаючи з того числа, де є сільветка Комара (здається, це буде ч. 18). Нема чого казати, що треба висилати вже не в ковертах, а опаскою, бо хоч тут і є цензура, та не російська, а турецька.
Чи не знаєте Ви: вже вийшов у світ перший випуск моєї «Шах-наме», чи ні? Франко нічогісінько не одвітив мені на це.
Нагадаю Вам, що Ви мені не прислали ще останнього аркуша II т. Руданського, змісту і заголовного листка.
У відповідь на Ваш запит про Рєпіна мусю сказати, що російська енциклопедія дійшла ще тільки до букви «О». Є, правда, давніші або коротші енциклопедії, та я їх і не бачу ніколи.
В рубриці «Хроніка» можна буде помістити звістку, що мені пощастило побачити в Києві ті рукописи Руданського, які вважались загубленими: 1) «Цар Соловей» (63 листочки, або 126 сторінок, 1857 p., писано 10 – 18 декабря); змісту я добре не розглянув, та помітив, що фабула така: цар Соловей має трьох синів, помирає, дає їм заповіт свій, а вони не всі його слухають, тільки менший; найголовніший інтерес – відносини братів поміж собою, бо брати – то репрезентанти слов’янських плем’їв. Поема ділиться на чотири частини. 2) «Старочеські співи» – 32 листочки дуже дрібного письма (64стор.); дата: «Петропіль, 29 ноября 1860 года». Це переклад з «Кроледвірського рукопису». Я зовсім певний, що їх добуду-таки, та не знаю, коли пощастить.
Бувайте здорові! Ваш щирий прихильник
А. Кримський
Ос. Маковей прислав мені скількісь чисел «Буковини», незвичайно для мене цікавих, бо я допіру побачив «нову еру» в інакшім освітленні, ніж досі. Я ще побалакаю на цю тему печатно в тій самій «Буковині».
132. До О. Я. Кониського 
Бейрут, 18 ноября 1896 7
Високоповажаний Олександре Яковлевичу!
У тутешнього віце-консула кн. Гагаріна, що оженився з дочкою (чи, може, вихованицею) Якова Лазаревського, є колекція листів Шевченкових до Якова Лазаревського, У мене зараз нема під руками не тільки Вашої, але навіть ніякісінької біографії Шевченкової, і я не можу напам’ять сказати, яку ролю грав у Шевченковім житті Яків Лазаревський: я взагалі не знаю, як звався кожен із Лазаревських. Окрім листів, є в Гагаріна багато малюнків Шевченка з українського і оренбурзького життя (автобіографічних) з підписами по-вкраїнськи, часто гумористичними.
Князь Гагарін, як антикварій, не дасть дурно того скарбу: він його тільки продасть. Чи знайшовся б хто в нас на Вкраїні, щоб покупив тії листи і малюнки? І яку більше-менше ціну можна класти тим пам’яткам? Останній запит не марний, бо і листи і малюнки переховуються у Гагаріна в Москві, запаковані в скриню. Коли за них даватимуть зовсім маленьку ціну, то він не схоче й клопотатися з розпаковуванням скрині. Значиться, звістіть мене не про те, скільки можна дати за згадані листи, а про те, скільки платилося за деякі другі листи Шевченка. А вже потім можна буде сказати, чи ції листи – теж варті такої ціни, чи меншої.
Справа з цими листами дуже цікавить мене через те, що ані кн. Гагарін, ані його жінка не мають виразної ідеї про значення Шевченкове, так що листи ції не загарантовані од загину. Була в них іще пачка листів Шевченко-вих до Жемчужникова, – вони її спалили, бо то не стосувалося до пам’яті Якова Лазаревського! Щиро Вас люблячий і поважаючий
Л. Кримський
Адрес: Через Вену (ці слова треба неодмінно підчеркнути). Beyrouth (Syrie, Turquie d’Asie), a M-r Agathangelos Krymski. (Назви вулиці не пишу, бо тут пошту не розносять поштальиони, а кожен сам приходить до поштамту).
133. До Б. Д. Грінченка 
Бейрут у Сірії, 12/24 ноября 1896 р. 
Дорогий товаришу!
Сьогодні буде тому чотири тижні, як я у Бейруті. Я ніяк не міг знайти часу, щоб написати лист до Вас, бо аж пропадав з усяких клопотів. Приїхав я сюди, сподіваючись, що знаю арабську мову і не загину тут. А вийшло так, що я знаю одну арабську мову (9 – 10 вв. по Р. X.), а тут говорять другою. Ніхто мене не розумів, опроче людей образованих, що вчилися по середніх школах. Але такі люди знають усі і французьку мову, і мені зручніше було балакати з нимипо-французьки. Що ж до простого народу, то коли я з ними було заговорю, то вони скажуть: «нахв» (себто «літературна мова»), ласкаво осміхнуться, але жоден нічого не зрозуміє. Щоб не загинути в цім місці з голоду (без пересади кажу!), я мусив швидше взяти вчителя народної мови (de l’arabe vulgaire), і оце ж увесь час пішов у мене на зубріння новітньої мови.
Кажу «новітньої», бо це справді зовсім осібна мова. Араби в письменстві держаться старої мови (отак, як колись і ми тримались церковнослов’янської); але ми, європейці, вимовляємо слова літературної арабської мови ще по-давньому, а сучасні араби, за винятком ученіших, не читають так, як би було слід, а простіше, на сучасний лад. (Мусю Вам вияснити, що арабське письмо не знає гласних, а тільки согласні). Через те з гріхом пополовині вони можуть не кидати своєї старої літературної мови. Напр., речення: «Нема нічого» буде по-новоарабському: «мафіш(і)»; коли араб схоче цеє речення написати, він напише ц& aJ L і читатиме цей напис «мафіш(ьі), а арабіст-европеєць прочитає цей самий напис по-старому, себто «ма фігі шяйбн». І от коли я скажу тут комусь: «ма фігі шяйбн», то на мене вирячують очі.
Перший тиждень, поки я не навчився трохи сучасної мови, я був наче без язика. Коли що було треба, то я мусив писати на клаптиках паперу, а мені, знов, одповідали на клаптиках паперу. Тепер я більше-менше второпав сучасну фонетику і закони переходу старих звуків у сучасні, але маю другу біду: я вчився арабської мови з доісламських поетів, з Корану, з писателів 9 – 10 вв., і мій лексичний засіб – самісінькі архаїзми. Розміркуйте самі, чи багато мене тут можуть розуміти! Якби в нас хто забалакав мовою Кирила і Мефодія, то чи багато второпала б якась наша Хівря? Отак і мені тут!
Тим-то Ви не здивуєтеся, що я цілими днями не можу одірватися од роботи: вчу сучасні діалоги, сучасні слова, сучасний синтаксис і т. ін. Для свідомого знання всієї арабської мови ця робота моя буде мені дуже корисна, бо тільки через неї я придбаю чуття або нюх арабської мови, але поки що я забуваю про цю грядущу користь і часом аж сумно зітхаю. Важко!
Оселивсь я в арабській родині, де не знають ані французької мови (не кажу вже про інші), ані навіть арабської літературної. Тільки батько сім’ї трошки тямить літературну мову (звісно, вимовляючи по-простому), і отож із ним я й листувався перший тиждень. Та навкруги є багато арабів, що говорять по-французьки як справжні французи, їхні візити аж обридли мені, бо дуже вже багато; а крім того, мене силуються затягти до себе в свої хати, щоб якнайбільше людей могло подивитись на «москоба» (я тут «мо-скоб», бо про Україну ніхто тут і не чував). Перші два тижні це мене цікавило, і я зробив навіть дуже багато етнографічних спостережень, та нарешті стало нудно. Останній тиждень я силуюся випроваджувати всіх од себе, а ходити до когось – зовсім не хочу. Зрештою і самі араби (деякі) трохи охололи до мене, бо помітили, що я не хочу ходити до церкви (я мусив тут воювати довгі війни за цеє право). Опроче, мені здається, що я таки встиг їм витамувати, що я не чистий «москоб». Тут ідеї «національність» не розуміють, тут її місце заступає віра, а через те я довго не міг нікому вбити в голову, що, хоч у нас і однакова віра з великорусами і однакове плем’я і однаковий цар, але національність не однакова. Мені здається, що я к слід мене так-таки ніхто й не зрозумів; тільки ж будь-що-будь почали розуміти, що я не хочу через щось залічувати себе до «моско-бів». І от тепер я менше маю візитів, менше чую європейської мови, чую лиш арабську. От хіба в городі, на пошті – там доводиться балакати і по-французьки, і по-італьянськи, і навіть по-німецьки.
Українців тут нема жодного. Росіян є восьмеро: віце-консул із жінкою (князь Гагарін) та чотири вчительниці із своєю начальницею в інституті «Бакурат ель-іхсан», та ще начальниця всіх палестинських шкіл «Палестинского общества» – Черкасова. Інститут недалечко од мене, і я там частенько буваю (сидю півгодини або й годину часом), – значиться, поки що не забуваю хоч російську мову. Тільки ж у маї всі вчительниці їдуть у Росію, а що до консула ходити далеко та й не надто цікаво, то тоді я, мабуть, зовсім обараблюсь.
... Мусульман тут мало, самі християни, сваряться за віру, – і ото всенькі їхні розумові інтересні Найпорядніші, здається, тут католики, бо вони мають навіть університет (медицина), а окрім того, скількісь середніх шкіл. А православні (серед них я й обертаюся) – то вже найпоганший тут народ. їхнє вище духовенство – греки; греки тії дбають лиш про свою кишеню, а для того й не бажають. Щоб у православних арабів були школи. Православне палестинське общество поодкривало скількись православних шкіл для дівчат (для хлопців ні), але ж це крапля в морі; до того ж «Палестинское общество» стосується вороже до французької мови і не хоче пускати її в свої школи, а араби, натурально, не можуть з цим помиритися, і от у школи «Палестинского общества» йдуть тільки самісінькі стипендіатки... Куди ж діватися православним хлопцям? Батьки, прикидаючись, що ніби вони прихильні до католицтва, оддають дітей до єзуїтської гімназії, і там дитина зовсім псується: вдома і позаочі глузує з католиків, в школі вдає католика. Я розбалакувавсь більше ніж із двадцятьма хлопцями, що вчаться у єзуїтів, і тепер – в 6 – 7 класі: шкода бідних дітей. Вони здеморалізовані і не знають, що вони здеморалізовані ....
Що тут добре – тепло. Зими тут немає, і отож тепер погода така, як у нас в маї і юні. Скрізь зелено. Пальми, апельсини, лимони і др. – вкриті овочами, другі дерева цвітуть, на третіх, де листя пообпадало, видно пуп’яхи. Природа тут розкішна. З кожного горбочка чудовий вид на море, на город, на Ліван. Тепер зима, сонце не дуже пече, і, коли я втомлюсь од праці, я ходю по шляхах, наче в саду.
Та заразом тут є всі умови, щоб загинути. По хатах нема ані грубок, ані камінів, а підлога кам’яна. З підлоги холод іде в ноги навіть серед гарячого літа, заслабнути тут зовсім легко. В мене вже ревматизм. Вночі тут велика вогкість: якби була грубка, то нічого б не було, але ж грубок і т. ін. немає, а через те я, лягаючи вночі на постіль, добре почуваю, що вся постіль навогкла. Всі бейрутинці хорують на ревматизм, навіть природні бейрутинці.
Друге горе для європейця – тутешня їжа. Все, що тут їдять, «вещь в большом количестве нестерпимая». Я боюся все те їсти; уся моя їжа – виноград з хлібом. Гарячої їжі (супу, борщу і т. ін.) і чаю тутешні люди не знають. Я іноді вмираю з голоду, бо з цілого обіду не можу з’їсти ані шматочка.
Тільки ж велика маса нових вражень не дає мені знервуватись. Я чуюся здоровим. Навіть ревматизм – і той я одтерплюю доволі спокійно.
Наших часописей тепер не читаю, бо ще не прислано жоднісінької. Ніяких листів ні од кого ще не маю, бо допіру цим-о тижнем повідомляю всіх про свій адрес.
Пошту тут не розносять додому, а кожен сам приходить і питає, чи нема йому листів. Через те я не подаю Вам свого точного адресу (з назвою вулиці і дому). Мій адрес для ли стів такий: Через Вену, Beyrouth (Syrie), а М-і Agathangelos Krymski.
Треба завжди додавати слова: «Через Вену», бо інакше лист піде не австрійською, а руською поштою і через те опізниться на два тижні (!) Австрійські пароходи частіш і скоріш ідуть од російських. Звідси – то ще можна посилати руською поштою, але сюди – ні.
Я Вас дуже просю вирізувати з моїх листів марки і одсилати мені кожен раз, як писатимете. Буду Вам дуже вдячний, коли не занедбаєте цього прохання, себто щоб кожен раз.
Ваш А. Кримський
P. S. Он ледве був написав Вам, що деякі араби мене покинули, аж вони самі прийшли оце зараз до мене та ще з новітніми. Приходять дивитись на мене, як на дивовижу. Ні, я для них таки «москоб» і тільки, – годі!.. Зрештою, як ви навчите тутешніх людей ідеї національній? Адже, в такім разі, вони мусили б признати, що араби-мусульмани – одної нації з ними. А цього вони ніколи не признають.
