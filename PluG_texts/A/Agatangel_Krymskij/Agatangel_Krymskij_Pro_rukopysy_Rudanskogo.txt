Про рукописи Руданського, про їх відносини між собою та про поетові листи
Чимало українців, а надто котрі старші, згадують про Руданського, що, мовляв, з нього був дуже талановитий поет, найпершого розбору. Так кажуть ті люди, що ще самі знали покійника та читали рукописні збірки його творів, що він засилав до Києва. Тільки ж молодші українці частенько не розуміють, чому це старші такечки вихваляють поета, чому звуть його незвичайно видатним, чому, нарешті, звуть його найкращим після Шевченка. Не розуміють молодші такої похвали Руданському через те, що не дуже-то можуть познайомитися з його творами. З невеличкого збірничка «Співомовок», виданого в Києві Оленою Пчілкою, важко зрозуміти всю вагу автора; а ті вірші, які надрукував д[окто]р Франко в «Зорі» 1886 р., знаходяться в закордонній часописі, що тоді не дуже була розширена на Вкраїні, та й осібної відбитки з них не було, опроче ж, їх там і не гурт: усього 56. Під кінець 80-х років галичани зачали друкувати в «Ватрі» та в календарях «Просвіти» історичні поеми Руданського; та поеми ті – це ж, мабуть, чи не найслабші поетові писання, вони швидше можуть дискредитувати автора в очах публіки, ніж підняти. Аж 1893-го року д. Комар заходився видавати в «Зорі» багацько співомовок Руданського, і ото таким способом наші сучасники за 25 год по смерті Руданського починають довідуватися, чим він обдарував Україну.
Нема чого й казати, ті вірші, що повидавав, видає і ще видаватиме д. Комар, дуже гарні; прочитавши їх, тепер неважко зложити ціну авторові. Але треба признатися, що й після Комарової публікації Руданський ще далеко не весь виявиться громаді, бо в нього єсть іще багато других творів, а поміж ними щира перлина – поема «Світові байки в співах» (народна біблія). Рукописи всіх неопублікованих творів Руданського, які вважалися досі загубленими, тепер лежать у мене: мені їх передав шан[овний] проф[есор] Павло Гн. Житецький. Я оце ладнаюся видати їх у світ божий.
Згадані рукописи дуже цікаві, їх є ціла колекція: тут і чернетки Руданського (хоч, може, термін «чернетки» буде тут не точний), тут і його власноручні чистовики, тут і чужоручні копії, тут і листи. Оглядаючи все те та вважаючи на ті звістки, які подав про другі рукописи д[окто]р Франко («Зоря», 1886, стор. 195) та д. Комар («Зоря», 1893, стор. 8), я зовсім легко бачу, коли Рудан-ський що писав, коли і скільки разів упорядковував і переписував свої твори, звідкіля пішли які копії, – одно слово, як стосуються один до одного всі ті рукописи, що знаходяться в мене, в Комара та в когось із галичан.
Зачав Руданський складати українські вірші в Кам’янець-Подільській семінарії 1851-го року, певне, в маї: найперший сей твір («Два трупи») він скінчив 1 юня. Писав під виразним впливом Шевченковим. Другий по черзі твір, поемка «Вечорниці», датується 23-м января 1852-го року. Далі дещо писалося 1853-го року, а вже ж починаючи з 1854 року Руданський пише таки багатенько, та й мова його кращає (бо 1853-го р. він ще міг вживати таких. форм, як «з Оленой молодой»). Не буду я тепер розводитися, що, коли і де писав тоді молодик, бо хронологію та всякі критичні уваги і виводи я подаватиму тоді, як буду видавати самі твори; поки що можу оголосити лиш те, що 1859-го року студент Руданський захотів посписувати докупи всі свої віршування, які доти він вісім чи дев’ять літ переховував, мабуть (підчер-кую, що «мабуть»), на клаптиках паперу або в малесеньких зошитах. Впоравши 1860-го року всю роботу, він ті клаптики, очевидячки, знищив, як річ непотрібну, а замість того він мав собі три товсті зошити книжного формату в малу вісімку, в обкладинках із синього паперу. Два перші томи, переписані ще 1859-го року в літі, Руданський оправив у палітурки, а третього чомусь ні (нижче я скажу свій здогад, чому ні). Да в оці три томи він посписував свої твори, не йдучи за змістом, а попросту хронологічним розпорядком, підряд; коло кожної п’єси він поставив дату (рік, місяць і день), а часто ще й город або село, де тоді був, як складав вірш. Вище я назвав ті три томи «чернетками», раз, тому, що на них Руданський потім поробив чимало виправок, замазувань і т. ін., а вдруге ось чому: чи не може бути, що моя гіпотеза про існування вищезгаданих первісних «клаптиків» неправдива? Чи не може бути, що оці три томи не є пізніша копія, зроблена 1859 і 1860-го року, а таки первісний оригінал, де кожну сторінку пописано саме тоді, коли вказує дата? Проти цього питання можна одректи, що в перших двох томах (а мабуть, в третім, тільки я його не бачив) скрізь однаковісінький папір і однаковісінька рука, а вже ж за десять годів (1851 – 60) і папір, і характер письма мусили б чимраз одмінюватися. А втім, всі мої міркування – тільки гіпотеза, не аксіома: правду відає тільки аллах, а лист Руданського що друкується нижче, нібито натякає на те, що в мене в руках таки справжні чернетки-первописки.
Що ж є в отих трьох томах, які я вважаю за найпершу редакцію давніше написаних творів, а дехто може вважати за найперший оригінал? В першім томі – твори з 1851, 1852, 1853, 1854, 1855 і 1856-го року. В другім томі – твори за 1857-й рік («Солов’я-царя» немає ані в тексті, ані в оглаві), далі за 1858-й і за 1859-й рік до 10-го юля. Третій том, що про його згадує д. Франко («Зоря», 1886, стор. 195), містить твори за рік 1859-й (з 26-го сентября) та за 1860-й (до 3-го ноября). Перші два томи – у мене, третій – десь у Галичині (у д. Франка). Всі вони звуться «Співомовки козака Вінка Руданського». Далі на 1-м томі стоїть: «Книжка перша. З 1851 року до 1857», на 2-м: «Книжка друга, 1857, 1858, 1859». А на третім томі, як видно з Франкового опису, не зазначено, що то має бути «книжка третя», а єсть тільки от що: «1859 – 1860. Петропіль». Звідси, з других Франкових звісток, з листів Руданського та ще з того, що сей том не заведено в палітурки, я догадуюсь, що як задумав Руданський уже другу редакцію своїм творам (про неї див. нижче), то третій том першої редакції ще не був переписаний начисто; а вже ж із листа, який подається нижче, можна догадуваться, що перші два томи готові були ще в юлі 1859-го року.
Сю найпершу редакцію творів я вважаю за найціннішу, бо за нею ми можемо вислідкувати хронологічно, ступінь за ступнем, розвиток поетичного талану в Руданського; та й задля життєпису поетового ся редакція має теж незвичайну вагу; і найповніша вона. Тільки ж сам автор не думав або йому одрадили видавати свої твори в світ хронологічним порядком. В кінці 2-го тому першої редакції ми бачимо додаток: «Заголовки І і II кн.», себто покажчик змісту для обох томів, щоб легше було переписати рукопис задля видання друком. Той покажчик – систематичний; твори, що йдуть в обох книжках мішма, в покажчику поділено вже на рубрики: «Пісні», «Байки» і т. д. Для характеристики національних поглядів Руданського цікаво завважити, що прикладки на поляків він заніс в рубрику «Приказки на чужих», а прикладки на великорусів у рубрику «Приказки на своїх». Є в нього в сій другій рубриці підрядні рубрики; одна з них зветься «На самих себе»» – ото вже, значиться, на українців... Дак от, держачись сього систематичного покажчика, Руданський з юля до сентября 1859-го року переписує свою першу редакцію вже новітнім порядком та й називає її «Нива. Козака Вінка Руданського». На заголовку стоїть іще зазначка «Київ, 1860». На мою думку, се не має значити, що Руданський переписав «Ниву» в Києві і 1860-го року, а попросту він її хтів в и-давати в Києві та й сподівався, що вона вийде в світ отого 1860-го року. В сій редакції (звім її «друга»), мало того, що всі п’єси розпорядковано не хронологічно, повикидувано всі дати, ніде не зазначено не тільки місяця й дня, ба навіть року. Де ж тепер той рукопис? Один шматок з цієї другої редакції знаходиться в мене. Він зветься: «II. Байки». Чиясь пізніша рука і інакшим чорнилом переномерувала тут сторінки; мій шматок починається стор. 16-ою. Решта рукопису, себто поділи «І. Пісні» та «III. Приказки», лежить у д. Комара. Те, що він зве своїм «другим зшитком», то то й єсть шматок із другої редакції.
Та в д. Комара знаходиться ще один власноручний рукопис творів Руданського і названий ним «Зшиток перший» («Зоря», 1893, стор. 8). Се – шмат з великого рукопису, де покажчик показує, що там були ось які п’єси: І. Пісні, всіх 15, датовані 1854 – 1858 рр.; II Байки і приказки, всіх 57, всі з датами 1857 – 1858 р.; III. Небилиці, всіх 6, 1851 – 1854 р.; IV. Лірникові думи, 1856 (без прозаїчного додатку); V. «Цар Соловей», 1857 р. Датовано скрізь тільки рік, а місяця та дня – ні. Що ж то за рукопис? Звісно, не маючи його перед очима, важко вгадати гаразд, що воно таке. Та я думаю, що то – третя редакція, пізніша од другої: адже ж покажчик свідчить, що тут була й новинка, якої нема в першій і другій редакції, – поема «Цар Соловей». Знов же й текст, надрукований од д. Комара в «Зорі», показує, що сю редакцію Руданський зладив пізніш од першої (хронологічної, трьохтомової), бо от, напр., в першій редакції стояло: «Хмельницького байка» (заголовок), потім Руданський замазав закінчення -ого та поставив зверху -ий, а замазавши «байка» поставив «з Ляхами». Отже, в комарівському рукописі одразу стоїть виправлений заголовок. А що друга редакція молодша од першої тільки на два місяці, то й вона, значить, старша од «першого зшитку» Комарового.
Я вже згадав, що в Комара «перший зшиток» не цілий: не стає «Небилиць», «Лірникових дум» та «Царя Соловея». Але через лад сумувати про втерю нам нема чого, бо і «Небилиці», і «Лірникові думи» переховалися в 1-й і 2-й редакції під рубрикою «Байки». Ніде нема ніякісінької чутки тільки про поему «Цар Соловей», а велика шкода, бо Ніщинський казав, що то дуже гарна річ.
Подивімось тепер, що надруковано і що готується до друку з творів Руданського, зложених 1851 – 60 року, та й візьмім за основу першу редакцію (хронологічну, трьох-томову), бо в ній є такі вірші (дуже гарні, додам), які Руданський з недогляду або з цензурних умов не переписав у рукопис 2-ої і 3-ьої редакції. Отже, 3-й том першої редакції (той, що є у д. Франка і містить твори 1859 – 1860 р.) вже оголошено трохи чи не весь. Шкода тільки, чому теперішній галицький хазяїн того тому бариться надрукувати переклад «Слова о полку Ігоревім». Далі тії вірші, що писалися 1857 – 1859-го року, містяться в 2-м томі першої редакції. Здебільша все те видрукує д. Комар з рукопису 2-ої і 3-ьої ред[акцій]; кажу «здебільша», бо вже бачу, що деякі приказки знаходяться виключнов першій редакції, а більше ніде. Отже, про решту того 2-го тому та про весь перший (твори з 1851 – 1856 р.) потурбуюся вже я.
Відомо, що з творів Руданського робилися (численні, здається) списки другими людьми і блукали скрізь по Україні. Декотрі з чужих списків є і в мене. Є в мене один список другого поділу 2-ої редакції («Байки світовії»), зроблений після 1883-го року; він, очевидячки, призначався задля цензури. Та ще ж є в мене той самий малесенький списочок 1869-го року з печаткою Стрільчевського, що д. Франко опублікував у «Зорі» 1886-го року. Франко описує його в тім самім річнику «Зорі» на стор. 195-й і думає, ніби се власна рука Руданського. Се помилка, той списочок зовсім чужий, Франко не призвичаєний розбирати російські характери письма; опроче, там трапляються грубі помилки, неможливі для автора, і їх нема в справжнім оригіналі Руданського. Датовано тую збірочку: «С.-Петербург. 5 марта 1869 года». Руданський сказав би: «Петропіль», а не «Петербург». Далі, 1869-го року він був у Ялті. Д[окто]р Франко думає, що в написі помилка – замість 1859-го року; але і сю думку перекидає правопис збірничка: Руданський почав писати «і» тільки з 1861-го року, а доти ставив «и». Тим часом в збірничку стоїть систематично «і» та «ы», напр., «цілыть».
Роблячи влітку цього, 1895 р. археологічні екскурсії по Київщині з поручения одного московського вченого товариства, я між іншими паперами придбав багацько т[ак] зв[аних] «альбомів» з віршами. Котрі альбоми писалися за шістдесятих років, то там часто трапляються вірші Руданського, але без підпису автора. Найчастіше трапляється приказка «Вареники». Для студій над Руданським такі альбоми можуть мати вагу, але для критики тексту – ні.
1862-го року Руданський написав «Чумак. Український дивоспів на штирьох місцях. Зложив Степан Руданський. Ялта. 1862 року. М-ца сент.» (NB. Зміна в правописи Це, значиться, вплив «Основи», де він співробіт-никував). 1871-го року в маї та апрілі він тую оперету сильно переробив і всякі одміни списав на осібному зошиті. Обидва власноручні авторові рукописи – в мене. Про «Чумака» досі не було й чутки ніде.
В 60-х роках Руданський працював найбільше над перекладами з грецької та латинської мови. Надруковано: а) «Іліади пісня перша» («Правда», річник V, № 2 – 3), збірка третя (ibid., р. VIII, №№ 1, 2, 7), збірка п’ята (ibid., р. IX, №№ 1 – 3), збірка шоста, вірші 120 – 235 (ibid., р. VIII, № 14), збірка сьома, восьма, дев’ята (ibid., річн. X, №№ 1, 2, 10, 11, 16 – 18); б) «Енеянки пісня перша», вв. 657 – 756, в «Правді», річн. VII, № 5 (диви бібліографічний опис, що д. Франко подав у «Зорі», 1886 р., стор. 95 – 96). Що Руданський був переложив більше, про се свідчить Василь Лукич («Зоря», 1886, стор. 136), що бачив 12 пісень «Іліади», і д. Мандичевський, якому здається, що він бачив у В. Барвінського «Іліаду», переложену геть усю («Зоря, 1886, стор. 120). Де ж манускрипти? Чи в когось із львов’ян, чи справді в Києві, як каже д. Мандичевський? («Зоря», 1886, стор. 120). У мене є власноручний Руданського список другої пісні «Іліади», га й то не весь, і (здається, теж власноручний) уривочок з першої пісні. Як відомо, друга пісня ще не була друкована. (Всередині рукопису лежить картка, а на ній рукою Драгоманова написано гекзаметричний переклад уривка з «Одіссеї», дуже гарний, зроблений 16 ноября 1866 р.).
1869-го р. Руданський був переложив «Війну жаб з мишами». Де оригінал, не звісно. Ом. Огоновський («Зоря», 1887, стор. 321) запевнює, ніби він у Ніщин-ського, і покликається на лист Руданського до Ковальова («Зоря», 1886, стор. 96). Тільки ж той лист не дає права на такий здогад; опроче, за 15 год після того, як писався лист, багато води уплило; та й д. Комар, що не раз балакав з д. Ніщинським про Руданського, нічогісінько не згадує про існування рукопису «Війна жаб з мишами».
В усякім разі, хоч дечого з творів Руданського не стає, то таки є надія, що вже недовго нам чекати до повного видання. Горе тільки, що поемі «Цар Соловей» так, мабуть, уже амінь.
Поміж тими паперами, які мені доручив П. Гн. Житецький, є два документи, що кидають вельми важне світло на життя Руданського. Ми досі дуже мало знали про поета. Те, що подав у «Зорі» 1886-го року «Одесит» (стор. 78 і д[алі], стор. 94 і д[алі], долучивши три листи Руданського до Ковальова, – от і все, що ми знаємо, бо з дрібненької заміточки Бориса Познанського («Зоря», 1885, стор. 135) довідатись можна не гурт. А вже ж можна було б дещо розпитати у тих Руданських, що й досі єсть на Поділлі , та в д. Синицького в Києві. Ті два документи, за які я згадував, то два листи Руданського до його брата Григорія. Про того брата нам відомо тільки те, що пише поет в листі до Ковальова з Ялти 1870 р., 24 юля. От як атестує його він там: «Щирий добродію Віктор Васильович! Отеє перед Вами стоїть братуха мій старший Григорій Васильович, живе він у Каменці-Подольськім, служить у Д. Як. Колбасина, та у його через добрих людей ласки не має. Зразу був у його вінницьким бухгалтером, а тепер зійшов на простого писаря при канцелярії Колбасина, і тепер у його і служба дарма пропадає, та і грошей бігма. Приїжджав він до мене за порадою у сім ділі, но я луччої поради не міг йому дати, як тільки поїхати до Вас в Одесу і попитаться, чи нема хоч у вас у Тимченка в Одесі якого-небудь штатного місця для його. Чоловік мій брат – не академік, но щоти і порядки акцизнії знає, до діла не лінивий, пить не любив і не любить і пише не без толку; одна його біда, що він на словах неговіркий і тим не в шанобі у товариства і у начальства».
Один з тих листів Степана до Грицька писаний на звичайнім поштовім папері з усіх чотирьох боків, дуже дрібно. Його дуже подерто, мабуть, багацько блукав по руках. Папір зажовкнув, скрізь плями од вогкості. Другий лист дуже вицвів, та папір переховався краще.
11 юля 1895
