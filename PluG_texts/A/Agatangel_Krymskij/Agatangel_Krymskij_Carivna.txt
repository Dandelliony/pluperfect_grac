«Царівна»
Оповідання Ольги Кобилянської. Чернівці, 1896-го року. Накладом редакції «Буковина», 1896, 424 стор.
Руська література може радіти: в особі д[обродійки] Кобилянської Буковина подарувала нам видатний, симпатичний літературний талант.
Не знати, чому авторка назвала своє писання оповіданням. Оповідання – то, звичайно, щось коротке і епізодичне; а великий твір «Царівна» (424 стор.), де так докладно списано цілу історію декількох осіб і не менш докладно обмальовано ту суспільність, яка їх окружає, треба назвати романом або, як кажуть у нас і в росіян, повістю.
Д[обродій] Осип Маковей пише в своїй передмові, що цей твір «заслугує після своїх прикмет на назву психологічної студії» (стор. 9), і додає ще (стор. 11): «В Кобилянської яко писательки вдача наскрізь поетична, незвичайно вразлива, повна мрій і туги, поважна, глибоко відчуваюча як красу життя, так ще більше грубості його, іменно ті, що дотикаються безпомічної, самітної женщини серед наших прикрих обставин життєвих і товариських; притім бистроумна і горда в добрім значенні сього слова. Препишні ліричні, романтикою закрашені сцени ідуть в її творах всуміш із сценами, писаними реалістично, зовсім так, як діється і в житті (і часто з гумором. – А. К.). Велике очитання і багатство незвичайно глибоко передуманих рефлексій при великій масі ніжного чуття надає її творам, як, наприклад, «Людина» і «Царівна», характер студій психологічних. Незаміжня і незаможна женщина, поневіряна обставинами, «грубостями» життя, сама безпомічна аж до розпуки, – сей улюблений авторкою а так часто подибуваний в нашім житті тип, находить в Кобилянській оборонницю, цілим серцем відчуваючу недолю життя такої женщйни. Її «Людина» і «Царівна» – то найкращі докази за допущенням женщин до тих занять, в котрих вони могли би найти ціль життя і способи удержання на випадок незамужності. Жінка «свого мужа» все ще тішиться у нашім товариськім житті більшою повагою, як незаміжня женщина, хоч би й яка талановита, освічена і заслужена. В обороні тих поневіряних невинно істот Кобилянська добуває із арсеналу серця саму найвлучнішу зброю і побиває нею насмішливого противника». Згоджуючись із цим осудом, ми завважимо, що д[обродій] Маковей забув подати про одну, та й то дуже важну особливість пера Кобилянської: вона пише дуже інтересно. Адже не один у нас могтиме зложити повість, що й дуже високими ідеями буде повна, і психологічно буде правдива (за наших нервних часів всі люди поробилися такими психологами, що аж-аж-аж!); та коли не буде в ній цікавості, коли не буде в ній пекучої захоплюючої інтересності, то небагато людей читатимуть такую повість – хіба що з пересвідчення! А Кобилянська іменно вміє писати інтересно; і я, наприклад, про себе можу признатися, що хоч і не згоджувавсь з багатьма думками авторки, але як почав читати її повість удень, то вже не міг одірватися од книжки аж до третьої години ночі, доки не дочитався до самісінького кінця. Запримічу, однак, для авторки, що самий кінець (себто починаючи од глави XV) треба було б скоротити: читач і так уже добре знає, чим скінчиться справа; ті подробиці, які далі йдуть, не дають йому нічогісінько нового ні щодо інтересу дії, ані щодо психології. Краще було б, щоб у кінці було більше драматизму, ніж оповідання. Значиться, варто було б повикидати дещо лишнє. Знов же, в кінці роману чогось і нестае, а саме от чого. Авторка обмалювала Наталку («Царівну») як свідому русинку, гарячу патріотку; але ж і Марко, що за нього виходить заміж Наталка, свідомий патріот-хорваті Наталка з погордою дивиться на свого колишнього божка Орядина, що оженився з полькою і що діти його зробляться поляками; але ж сама вона як зробить? Як вона виховає своїх дітей? По-руськи чи по-хорватськи? В усякім разі, хтось з-поміж них двох (або вона, або її чоловік) зробиться зрадником своєї нації. Дивно, що націоналістка Наталка і не подумала про це ані разу.
Пускатися замість критики чисто літературної в публіцистичну, себто в суб’єктивну критику думок і пересвідчень д[обродійки] Кобилянської, мені б не хотілось, хоч і можна було б закинути авторці чимало дечого. Наприклад, скажу щиро, мене зовсім не одушевляє той образ довготерпеливої «християнської» войовниці за свої права, який зідеалізувала д[обродійка] Кобилянська; і я маю єретичну гадку, що нетерпляча, енергічна «язичниця» більше була б виборола собі прав, ніж ідеал добродійки] Кобилянської. Маю я теж не менш єретичну думку, що часом дівчина краще була б зробила, якби, замість християнського терпіння, дала доброго ляпаса по морді нахабному поганцеві... Ну, та це в скобках. Але про одну річ таки скажу. Мабуть, не тільки мене, а й багатьох читачів трохи чудно вражає те, що в повісті так часто цитується «філософ» Ніцше (коли його можна звати філософом, а не божевільним). Жінка, що обстає за своїми жіночими правами, і заразом Ніцше!.. Чуднота!.. І що кому за авторитет Ніцше?!
Казали, що у д[обродійки] Кобилянської багато германізмів. Не видно цього з повісті «Царівна». У Кобилянської менше германізмів, ніж у багатьох галичан. Та нелюбо вражають от які місця на стор. 274: «Я відчувала, що я (не як думала ще недавно цілком противно) була готова» і т. д.; на стор. 318: «Він гордий, а для неї має упокорення лиш в любові змисл». Та ще нелюбо, що Джон Мілль Стюарт зветься в Кобилянської «І. Штуарт». Освічена людина повинна знати, що Stuart англі-чанин, а не німець: він не «І.» (не Іоганн) і не «Штуарт», а «Джон Стюарт». Оборонцям жіночих прав особливо випадало б знати це.
В усякому разі, всі закиди, які можна зробити добродійці] Кобилянській, будуть або дрібні, або суб’єктивні. Тим-то ще раз вітаємо появу нового таланту в руській літературі і сподіваємося, що >в авторки стане сили ще й на інші твори.
Бейрут (в Сірії), 30/ХІІ 1896
