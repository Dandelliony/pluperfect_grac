Епігони давньої галицької науки 
А. С. Петрушевич
(З нагоди 50-ої річниці його наукової діяльності)
18 вересня 1893 року святковано п’ятдесятилітній ювілей доволі відомого галицького ученого-москвофіла, старого «ксьондза» А. С. Петрушевича.
Антоній Петрушевич, син уніатського священика, народивсь в австрійській Галичині, у с. Добрянах Стрийського повіту, 18 січня 1821 р. Початкову освіту він здобув у народній школі в Стриї, а середню та вищу (теологічну) – у Львові, та й закінчив р[оку] 1845. Року 1847 його висвячено на священики (безженні) та й призначено попувати на село, але того-таки року переведено до Львова як капелана та нотарія при митрополиті Михайлові Левицькому. Р[оку] 1851 А. Петрушевич здобув титул та посаду консисторського радника, а р. 1856 – сан почесного крилошанина й був призначений до Новицької парафії Калуського повіту. Тут він пробув до р. 1862, коли його підвищено на сан соборного крилошанина при митрополичому престолі у Львові; там він перебуває й тепер.
Ще в гімназії бувши, Ант. Петрушевич вивчав писання чеха Добровського, росіянина Карамзіна та історію Польщі Нарушевича; за навчителя йому був галицький історик Денис Зубрицький. Перша Петрушевичева праця це була, 50 тому літ, дисертація латинською мовою: «De versione Slovenica Sacrae Scripturae» («Про слов’янський переклад святого письма»), що належить до р. 1843. Вже священиком бувши, Петрушевич намагався знайомитися з архівами, як громадськими, так і приватними; для цього він їздив по Галичині, Буковині, ба навіть по Румунії. Перебуваючи як райхсратський депутат у Відні, він студіював у двірській та в інших книгозбірнях слов’янські рукописи та археологічні збірки. Маючи силу матеріалів, що їх іще ніхто не досліджував, Петрушевич зміг написати цілу низку розвідок з галицької історії. У цій царині його вважають за чималий авторитет. Багато шкодить його писанням те, що їх писано не котроюсь живою мовою, а мертвим жаргоном, т[ак] зв[аним] «язичієм», що являє собою довільну мішанину церковнослов’янської мови з російською, українською та польською.
Окрім історії, Петрушевич працював ще й над філологією та етнографією. Головна його праця носитиме, мабуть, ось який заголовок: «Этимологический словарь всех славянских языков с сравнением с индоевропейским и с употреблением собственных, личных и важнейших географических названий всех славянских земель, як по печатанным, так и по рукописным источникам». Словник цей – поки що в рукопису й переховується в 42 скриньках. Поки цю працю не надруковано, судити про неї, запевне, нелегко. Місцева галицька преса, що на філологічні її знання, звичайно, покладатися не випадає, ширить якнайрізноманітніші чутки про Петрушевичів «Словник»: одні часописи (ліберальні українські) глузують з цієї праці ще й приписують авторові дуже курйозні думки; інші (т[ак] зв[ані] «москалофільські», консервативні, а до їхньої партії належить і о. Петрушевич) страшенно його вихваляють. Не надруковано ще й етнографічну працю ювілянтову, мабуть, дуже цікаву, – велику збірку витворів народної словесності як цього, так і минулого віку.
Усіх узагалі статтей та творів написав Петрушевич щось близько 120.
Омелян Огоновський
(Некролог)
16/28 жовтня цього 1894 року помер од сердечної хвороби найвизначніший поміж старими галицько-українськими ученими, професор української мови та письменства на Львівському університеті – Омелян Огоновський.
Народивсь він 8 серпня року 1833 у с Григорові Стрийського повіту (в Галичині), де його батько Михайло Огоновський був уніатським священиком. Омелян був найстарший серед братів, що згодом усі відігравали неабияку роль в житті Галичини (надто Олександр, професор права на українській кафедрі Львівського університету). Початкову гімназіальну освіту здобув Омелян у німецькій школі в м. Бережанах, а закінчив курс у Львові р. 1853. Р. 1857 він скінчив теологічний факультет, р. 1858 дістав посаду навчителя «руской» мови у львівській т[ак] зв[аній] «академічній» гімназії, од р. 1859 почав викладати закон божий у 2-ій (німецькій) львівській гімназії. Ще студентом бувши, Омелян Огоновський слухав лекції Якова Головацького з «руской» філології та письменства; тепер він став одвідувати курси філології класичної та польської мови; склавши належні іспити, Ом. Огоновський здобув університетський ступінь доктора (1865). А коли Яків Головацький, його вчитель, покинув кафедру «руской» філології та письменства на Львівському університеті (1867), то виконувати його обов’язки було доручено не кому, як Ом. Огоновському. Його вчитель, Яків Головацький, політичними своїми поглядами належав до москвофілів, і Ом. Огоновський ішов тим самим шляхом. Тому його призначення дуже прикро вразило було українофільську партію «народовців», і українська преса зустріла його дуже неприхильно .
Тільки ж тая неприхильність показалася малооправданою: Ом. Огоновський потроху виявив себе як «ренегата» москвофільства. Ще минуло троє років. Ом. Огоновський прослухав філологічні курси у Відні й подав дисертацію «Ueber die Praepositionen in der altslovenischen und rutenischen Sprache», тоді його затверджено (указом 3 грудня р. 1870) на посаді ординарного професора Львівського університету; рецензували ж його дисертацію такі відомі славісти, як проф[есор] Фр. Міклошич та проф. Ант. Малецький. Року 1881 Краківська академія наук, зважаючи на наукові праці проф. Ом. Огоновського, обрала його на свого члена. З р[оку] 1892 він головував у філологічній секції «Наукового Товариства імені Шевченка» у Львові.
Літературну діяльність свою небіжчик почав не з наукових, а з літературних спроб, спершу мовою німецькою, потім і українською, і поновив белетристику після п’ятдесятьох літ життя: саме під старість дав він дві історичні драми , що з них другу він написав ще р. 1887, себто вже аж тоді, коли всі позвикали вважати його тільки за ученого, що зажив собі слави через свої поважні філологічні – декому здавалося б, сухі – праці. До тих філологічних писань Ом. Огоновського належать:
1) Linquae palaeoslovenicae specimina quaedam e monu-mentis ab A. Vostokov et Fr. Miklosich collectis (1871);
2) Короткий погляд на історію язиків слов’янських («Правда», 1872); 3) «Слово о полку Ігореві» – староруський текст, український переклад та дуже добрі і заразом стислі коментарі – безперечно, одно з найкращих видань «Слова» (Львів, 1876); 4) О przyimkach w językach staroslowienskim, ruskim i polskim (вид. Краківської] акад[емії] наук, т. V, 1877); 5) Bemerkungen über die Sprache der altpolnischen Sophienbibel (в «Archiv für Slavi-sche Philologie», B. IV, 1879); 6) Studien auf dem Gebiete der ruthenischen Sprache (Львів, 1880) – це, мабуть, чи не найповажнішеє з філологічних писань процесора] Огоновського; навіть такий ворог усього вкраїнського, як А. Соболевський, сильно розхвалив ції Огоновського «Studien»; 7)0 ważniejszych właściwościach języka ruskiego (себто українського), вид. Краківська академія наук, т. X, 1883 р.; 8) Хрестоматія староруська, тексти, пояснення та словник (Львів, 1881); 9) Граматика руського (українського) язика для шкіл середніх (Львів, 1889). Кажучи про філологічні праці небіжчикові, можна згадати ще й за його рецензії на писання Міклошича та Житецького («Правда», 1872, 1873, 1879 та ін.), знов же й про переробки німецько-латинських підручників відповідно до викладання по українських гімназіях.
Інша наукова царина, що в ній проф. Огоновський написав чимало робіт, це – історія давньоруської та української літератури. Тут ми назвемо: 1) Студії над Шевченковими писаннями («Правда», 1872, 1873, 1879 та ін.); додамо, до речі, що за редакцією проф. Огоновського вийшла в Львові повна збірка Шевченкових творів (1892), що наближається до т. зв. «академічного» типу; 2) низку невеличких розвідок про різні особи та факти з українського письменства; 3) величезний (близько 200 друкованих аркушів) труд – «Історія літератури руської», що ненастанно друкувалася в «Зорі» (і рівночасно окремою відбиткою) з 1886 р. та й геть аж до останньої години авторового життя ; ідучи за загальновживаною галицькою термінологією, Ом. Огоновський вживає термін «руський», чи «рускій» в розумінні «український» (в одміну од терміна «русскій» з двома с, або «російський»), а це спричинилося до непорозуміння: А. Н. Пипін у «Вестнике Европы» р. 1890 добачив у праці львівського професора «обновленную духинщину»; 4) Kleinrussen. Ethnographische geschichtiche und literar-historische Studie (в «Allgemeine Encyclopädie» von Ersch – Gruber, 2-te Section, Band XXXVII).
Не так, як багато галицьких українців, покійний проф. Ом. Огоновський був далеченький од політики: він завсіди волів працювати над самою наукою. От хіба товариство «Просвіта», де він беззмінно головував протягом вісімнадцятьох літ, одривало його од чистої науки; серед популярних видань «Просвіти» ми знаходимо скількись книжечок, невдалих одначе, що їх написав сам голова .
Смерть не дала покійному професорові закінчити багатьох розпочатих розвідок. Величезну працю свою: «Історія рускої літератури» так само він не цілком дописав; смерть перебила її на останньому томі, що зветься: «Література наукова».
1894
Незабаром після оцього (мого) некролога подав Ів. Франко в «Народі» 1894 свої цікаві спомини про Ом. Огоновського, що в нього він був слухачем у середині 1870-их рр. Спомини – здебільша безпощадні, бо Ів. Франко спинився не так на лінгвістичних працях і лекціях покійного професора (їхню високу вартість і він визнає), як на шеститомовій його «Історії літератури рускої». Оддаючи належну честь рясному фактичному матеріалові, що міститься в «Історії літератури рускої» (отому «магазинові дат і фактів», як влучно висловлюється Франко), він без великого жалю критикує й нищить усю систему тієї колосальної праці. При тім Франко згадує аж надто пікантний факт з року 1875-го: «Одного разу (між професором і студентами на лекції) зайшла розмова на відносини між граматикою (що переважно викладав тоді Огоновський) і історією літератури, і проф. Огоновський, виходячи вже з зали (аудиторії), сказав:
 «E! що там історія літератури! То швадроновання! Се кожна баба потрафить. А от граматика – то грунт» (ч. 21,стор. 335).
1927
Я був листувався з покійним проф. Ом. Огоновським, ще студентом бувши. Листування наше базувалося на бібліографічних писаннях, зв’язаних з його «Історією літератури рускої». Один з його листів до мене подам.
На Огоновського «Історію літератури рускої» (тісніш, на 1 том) А. Н. Пипін, як відомо, вмістив 1890 р. в «Вестнике Европы» свою дуже гостру і неприхильну для української національної свідомості критику: «Особая история русской литературы». Огоновський дав йому відповідь під заголовком: «Моєму кр’итикові» у грудневих числах львівської газети «Діло» наприкінці того самого 1890 р. у фельетонах. Газети «Діло» цензура до Росії не пускала. Я міг читати «Діло» лиш тому, що мені друковано було спеціальний примірник на тонкому цигарковому папері і надсилано у запечатаних конвертах. Ясно, що для широкої маси українських читачів уміщена в забороненому «Ділі» відповідь Ом. Огоновського мала залишитися геть неприступною, нікому невідомою. Тому різдвом 1890 р. я, пишучи до Ом. Огоновського лист, де подав йому бібліографічну вказівку про окреме видання російською мовою «Старосветских батюшек и матушек» Левицького-Нечуя, разом з тим висловив і свою думку про друковану в «Ділі» відповідь Пипіну: треба з фельєтонів зробити окрему відбитку, бо відбитку-брошуру легше можна буде розповсюдити на Вкраїні, ніж декілька газетних номерів.
На це мені проф. Ом. Огоновський прислав такого листа :
Львів, 10 (22) січня 1891.
Високоповажаний Добродію!
Спасибі Вам, що Ви з різдвом пом’янули мою «Историю русько-української літератури» тихим, незлим словом! Коли мої земляки повитали радо мій твір, то мині байдуже про напасті московських письменників. «Відповідь Пипінові» передруковано з «Діла» окремою відбиткою, і я пришлю Вам єї незабаром почтою.
Дякую Вам також за замітки бібліографічні. Київське видання «Старосвѣтскихъ батюшокъ и матушокъ» є, мабуть, передруком с «Київської старини». Тут примічаю, що в моїй «Гісторії літератури» спімнув я про видання образків «В Карпатах» в русько-українській бібліотеці.
Чи не звістно Вам де що про життя Опанаса Мирного? Я писав до него в Полтаву і не дістав ніякої відповіді. Правда, що годі подати его біографию, але все жъ треба мині довідатись про всі повісті, котрі писав Мирний. Деякі бо повісті й писання етнографічні приписують ся Мирному, хоча їх видано анонімно.
Може Вам, високоповажний Добродію, звістно, чи писав Мирний от-сі статті й повісті: 1) Подоріжже од Полтави до Гадячого («Правда», 1874); 2) Пяниця («Правда», 1874); 3) Подорож по Полтавщині («Гром-[ада]»);4) Пан-народолюбець («Гром[ада]», 1879)?
Чи не знаєте, де живе Білик і яке его імя? Мині казали, що він в Херсоні?
Дожидаючи Вашої дружньої відповіді в сих днях,
зостаюся „
Ваш щирий прихильник
Омелян Огоновський.
Подвалье, 9.
Цей Ом. Огоновського лист свідчить, якою (тепер для нас аж неймовірною) кам’яною стіною та заборолом одгороджена була в 1890-х рр. Галичина од Російської України. Спеціаліст-професор українського письменства в Галичині не знав 1890 року, що справжнє прізвище «Білика» – то Іван Рудченко, що він – той самий Рудченко, який видав у світ відому збірку українських казок і збірку чумацьких пісень, і що він рідний брат ще іншого Рудченка, Панаса, який заховався за псевдонімом «Мирний». Разом з тим видко з листа Ом. Огоновського, що, ладнаючися писати про Панаса Мирного, він не мав у руках одного з зовсім нечисленних дозволених тоді цензурою київських видань: «Збираниця з рідного поля!». Панаса Мирного (Київ, 1886); у тій Мирного «Збираниці» за цензурним дозволом було надруковано й оте саме оповідання «П’яниця» (стор. 57 – 124), що Огоновський питавсь у мене, хто його автор.
Разом з тим цей Ом. Огоновського лист кидає пасмо світла й на тую методу, якої державсь Ом. Огоновський, пишучи свою «Історію літератури рускої». Він, довгі літа працююча над історією розвитку нашого письменства, не мав у себе наперед иагуртованих знадіб для цілої своєї праці, а збирав їх про кожного письменника аж тоді, коли на того письменника надходила хронологічна черга. Між іншим, я в тому переконавсь і на своїй особі, здобувши трьома роками пізніш ось якого листа од проф. Огоновського: »
Львів 26. VI 1893.
Високоповажаний Добродію!
Про Вас хочу дещо написати в останнім томі гісториї літератури, що його саме тепер почав я друкувати!. Може-б міг я від Вас дістати деяких біографічних звісток? Видання коломийського я ще не маю .
Ваш щирий прихильник Омелян Огоновський.
Михайло Комар
І
Михайло Федорович Комар (офіційно «Комаров») народився 1844 року на Катеринославщині в містечку Дмитрівці Павлоградського повіту. Гімназіальний курс він перейшов у Катеринославі, а до університету вступив Харківського. Скінчивши там (1867-го року) курс на факультеті правничім, він пішов на державну службу в Острогозьк (повітове місто в українській частині Вороніжчини) і спершу служив там при окружному суді, а потім зробився «присяжним повіреним» (адвокатом) і кінець кінцем перебрався до Києва, де й жив до 1883-го року. Згаданого року д. Комар став нотарем і покинув київську громаду земляків. Він поїхав жити попереду до Умані (на Київщині, звідти один з його літературних псевдонімів «Уманець»), а за скількись літ М. Комар перенісся до Одеси, де й тепер живе, маючи в Одесі свою «нотаріальну контору».
Щодо письменницької праці, то, ще студентом Харківського університету бувши, в середині 1860-х рр., виступив М. Комар на письменське поле, в царині етнографії. Коли не помиляюся, то найпершою друкованою працею М. Комара була статейка в «Екатеринославских губернских ведомостях» 1865 року, в ч. 22, з поля етнографії. Це була замітка (російською мовою) про два варіанти думи за Саву Чалого разом з текстом тієї думи. Автор, хоч був тоді допіру студентом у Харківськім університеті, рівночасно ставав був на народного вчителя на селі, а саме вчителював у селі Гаврилівці Ізюмського повіту (на Харківщині); тут він записав з народних уст деякі пісні, думи, колядки, щедрівки, а далі позаписував дещо таке і в Новомосковськім повіті Катеринославщини, в селі Німещині. Дак з отого матеріалу він і надрукував згадані два варіанти козацької думи про Саву Чалого, а сам і далі не переставав цікавитися народною українською словесністю, чи на Харківщині живучи, чи в Острогозькому на службу ставши. Минуло літ вісім-дев’ять. У Києві заснувавсь «Юго-Западный отдел императорского географического общества» і, переважно для провінціальних етнографів, опублікував програму для збирання етнографічних звісток. М. Комар (це було влітку 1874-го р.) зараз заслав до «Отдела» свою збірку, де було 50 номерів, на руки О. О. Русова, щоб Русов подав її до «Отдела». Русов, як видко з протоколів, тую збірку передав, куди слід, ще й од себе на засіданні «Юго-Западного отдела» зазначив, що в Комаровій збірці є скількись варіантів цікавих . Певне, вони були б незабаром і надруковані в «Записках Юго-Западного отдела»; тільки ж, як усім звісно, незабаром українофобські органи (особливо «Киевлянин» В. Шульгіна) добилися того, щоб правительство скасувало «Юго-Западный отдел», отой, мовляв, розсадник українофільської пошесті. І от збірка Комарова кудись пропала без сліду .
Рівночасно Комар, зв’язавшися з київською українською громадою, вкупі із своїм братом (псевдонім «Степовик») і з іншими земляками, заходився коло складання й видання попурярно-наукових книжок для простого люду. Його «Розмови про небо та землю» (Київ, 1874, про космографію) та «Розмови про земні сили» (Київ, 1875, себто про фізику) були дуже відрадісним явищем у нашім простонароднім письменстві та й одразу-таки звернули на себе вселюдну увагу; ба навіть і літ за двадцятеро після того наш авторитет в справі популярної літератури Вас. Чайченко (Грінченко) заявляв у спеціальній своїй статті про народні книжки для села, що книжки Комарові «дуже добрі» ; так саме зве їх «хорошими книгами» проф. Сумцов . Оброблюючи популярно-наукові книжки, автор не раз мусив перекладати писання великоруські (от і вищезгадані «Розмови» – то ж переробка з російського, з А. Іванова), мусив він задумуватися над точним відданням наукових термінів мовою українською – і відчув виразно, що нам страх як треба мати російсько-український словник. Саме тоді (Київ, 1874) вийшов невеличкий «Опыт русско-украинского словаря» М. Левченка. Ми не хочемо забувати, що цей словар відслужив велику службу українцям , тільки ж нема де правди подіти: був Левченків словничок і коротенький, і неповний. М. Комар зачав робити до Левченкового словаря додатки. За декілька років набралося додатків більше, ніж цілий Левченка словник. Вже й тоді земляки радили були М. Комарові, щоб він надрукував тії додатки, бо з них буде багато користі. Та М. Комар відмагався, хотів ще більше зробити. В початку 1880-х років, уже переїхавши до Києва, він став близько до тієї громади, що складала українсько-російський (не російсько-український) словар з величезного, багатого матеріалу, збираного двадцять літ по всіх закутках російської і австрійської України. М. Комар, обібравши собі ще й помічників, теж заходився працювати над тими згуртованими рясними матеріалами, але для своєї власної мети, себто для словаря російсько-українського, – і таким способом к 1883-му рокові він володів уже дуже великою збіркою російсько-українського лексичного матеріалу. Року 1883-го він з Києва, як ми казали, виїхав; та де б після того він не був, чи в Умані, чи в Одесі, – не залишав збагачувати свою збірку все більше й більше, чи то з уст народних, чи то з етнографічних збірників, чи то з творів наших давніх і новіших письменників. Працюючи й сам над словником, М. Комар раз у раз притягав до цієї роботи ще й інших земляків, яких гуртував коло себе . Друкувати, одначе, свої матеріали М. Комар поки що одтягавсь: бажалося, щоб словник був якнайповніший .
Разом з тим працював годі М. Комар ще й над нашою бібліографією ; і от 1883-го року він випустив у світ в альманасі «Рада» і в осібній відбитці свій аж надто відомий «Покажчик нової української літератури (1798 – 1883 р.)», 74 стор. Як сильно зраділи земляки тому «Покажчикові», про те можна судити, напр., із рецензії В. Науменка в «Киевской старине», 1883 (кн. IV, стор. 867 – 873); адже ж до того часу всякому, хто хотів працювати над окремими питаннями українського письменства, доводилося надибати на «непреодолимые препятствия» (вираз Вол. Науменка). І для національної справи «Покажчик» зробив чимало: він показав українцям і ворогам українства, що наше письменство не таке-то вже й убоге, як звичайно всі думали; він нагадав і нетямущим українцям і україножерам (для них Галичина була тоді побільше ще terra incognita), що українське письменство не скрізь так нидіє, як у Росії, а що есть у нього і своя вільніша преса; до «Покажчика» додана була ще рубрика «Найголовніші спільні писання про українську мову, літературу і про українське питання», із неї кожен читач міг побачити, що українофільство – це зовсім не справа маленької групи людей (як бажалося б декому довести), а це дуже широкий суспільний потік, і має він рясні джерела в нашій історичній минувшині. І російська наука назвала Комарів покажчик «весьма полезным» .
Це діялося в 1883-му році. А кінець того року був для нас, українців, фатальний, бо цензура Олександра III зачала вже вкрай придушувати наше письменство: вона забороняла навіть найневинніші народні брошури, а про якусь літературу для української інтелігенції стало не можна й думати. Ще й трохи давніш, як допіру вийшов пам’ятний указ 1876-го року проти української літератури, чимало наддніпрянських українців звернуло свої оч: на Галичину; а після 1883-го року українське письменство рішуче вже перекочовує до Львова. Російська цензура тоді ще не догадалася (або, краще сказати, львівські москвофіли ще її не напоумили) не пускати в Росію галицьких видань: газета «Діло» та двотижневик «Зоря» та ще дещо вільно ще були доходили до Російської України. Разом з другими українськими літераторами і М. Комар пошукав собі літературного притулку в Галичині. В «Ділі» 1885-го р. (чч. 15 – 17, 20 – 29, 34, 35, 37) після того, як проф. М. І. Петров видав свої «Очерки истории украинской литературы XIX в.», М. Комар з приводу тих «Очерков» замістив низку цікавих заміток «Дещо з історії українського письменства», де змалював історію цензурних відносин до українства; тими замітками пізніш добре покористувавсь проф. Ом. Огоновський у другім томі своєї «Історії літератури рускої» .
В 1886-м році ми бачимо цікаві писання Комарові і в Галичині, і в Росії. В Росії він тоді надрукував у «Киевской старине» (кн. 3 і кн. 4) «Библиографичес-кий указатель материалов для изучения жизни и произведений Т. Г. Шевченко»; додаток до того – в «Киевской старине», 1887, кн. 5, стор. 180 – 184 . Ця дуже совісна праця – річ неминуча для всіх тих, хто хоче студіювати Шевченкові життя і творчість. Вона була важлива ще й з того погляду, що показала всім навіч, я« високо шанують і свої, і чужі люди нашого великого поета . У «Киевской старине» того ж року помістив д. Комар іще дещо (біографічні звістки про Ухача-Охоровича – в кн. 5; про Забілу – в кн. 9; оголосив щось із Гребінки – в кн. 9) , та то вже дрібниці, а найголовніша його праця відбулася тоді за кордоном, у львівській «Зорі», де він був рецензентом і вів відділ: «Короткий перегляд українських книжок за 1885-й (попередній) рік». Такий огляд, себто низку рецензій і критичних статей, М. Комар систематично подавав знов-таки в «Зорі» і 1887-го року, а потім – у 1889 – 1891 році, почасти і в 1892-м. Оцінив він у «Зорі» таким способом більше-менше 60 книжок. Як на наше небагате письменство, небагатеє і на книжки, і на критиків, то це було число дуже значне і притягало до М. Комара увагу. І не дивниця, що до 1890-х років, себто до виходу в світ великих робіт М. Комара, наша широка громада знала його найбільше і перш усього як критика раг excellence . Та й треба сказати, що на цім полі М. Комара поважають усі. Напр., д. Коцовський («Зоря», 1890, стор. 144) так і зве його: «наш заслужений рецензент»; проф. Огоновський у своїй «Історії літератури рускої» рясно черпає з критичних статей і заміток Комарових, заявляючи, звичайно, що зовсім згоджується з автором їх; знов же згадаймо, що й людина зовсім інакших суспільних та політичних поглядів – шановний доктор Франко – теж цінив Комарові рецензії і залюбки користувався Комаровою поміччю, як був редактором «Зорі». Вже навіть із цих фактів можна згори вгадати, що критика в М. Комара – об’єктивна й поступова; і так воно справді є . До того ж його рецензії написані цікаво, влучно і елегантною, легкою мовою. З-поміж довших або замітніших критичних статей М. Комара можемо згадати його критики на оці книжки: на «Байду» Куліша («Зоря», 1886), на «Драматичні твори» Кропивницького (ibid) та Бораковського (1889, ч. 1 і 2), на нові (тенденційні) вірші Куліша (1887, ч. 4), на молоді пісні В. Чайченка (1887, ч. 1; М. Комар одразу тут угадав, чим зробиться далі талановитий поет-молодик), на перші вірші Кононенка-Школиченка (1882, ч. 2; тут рецензент додає духу поетові на первопочатку його кар’єри), на етнографічну роботу Сорокіна «Местечко Дмитровка» (ibid, 1890), на «Опыт изучения малорусских дум» М. Лисовського (1891, стор. 177 – 178), на російські переклади «Кобзаря» (1892, стор. 98 – 99), на полемічну статтю акад. Пипіна проти проф. Огоновського (1890, стор. 331 – 335).
Про остатню критику (вона, зауважмо до речі, найдовша, бо забрала сім великих стовпців найдрібнішого друку) – про неї скажемо й осібно.
Писалася вона в той час, коли проти акад. Пипіна були обурилися геть усі українці і коли поміж ними справді частенько циркулювала тая думка, яку Пипін підсував проф. Ом. Огоновському, – буцім великоруси – то туранці, нездатні до культури. М. Комар зумів потрактувати справу Пипіна з Огоновським об’єктивненько, терпимо, відповідав Пипінові не лайками, а доказами (подекуди навіть основнішими від тих, які пізніш подав сам Огоновський у своїй брошурі «Моєму критикові»), а щодо ніби всеукраїнської думки про великоруський туранізм, то Комар рішуче одкидав її, як інсинуацію проти українців. Слабим місцем у статті М. Комара треба вважати його погляд на історію руської мови або письменства: знаючи, що малоруське наріччя з давніх-давен мало свої відміни супроти великоруського, він гадає, що от, мов, староруські пам’ятники писано жчвою мовою і, значиться, ще в домонгольську добу руська література мусила поділятися на малоруську і великоруську, себто на дві осібні літератури; з-поміж тих літератур великоруська (чи північноруська), каже він, була далеко бідніша від малоруської (південноруської); а через те великоруси широко користувалися тими творами, які писані були по-вкраїнськи, отак само, як тепер українці любісінько користуються великоруською літературою, хоч там мова і чужа для них. Погляд такий зовсім неправдивий (а, на диво, він навіть дуже розповсюджений у нас серед нефілологів), бо староруські пам’ятники, як південні, так і північні, писалися зовсім не руською мовою, а чужою болгарською: це була тоді спільна письменна мова для цілої Слов’янщини, а тим паче спільна для цілої Русі. Правда, писарі іноді робили мимовільні помилки, і з тих помилок можна не раз угадати писареву національність, але ж це ще не дасть нам права лінгвістично поділити домонгольське руське письменство на малоруське і великоруське: нехай собі в живій дійсності руські наріччя вже й тоді значно одрізнялися поміж собою, а письменство з його чужою церковнослов’янською мовою було спільне.
В критичному відділі «Зорі» 1889 р. друкувалася й критично-публіцистична стаття д. Комара «Хто ж справді винен і де наша робота?» (1889, ч. 3 і 4). Викликала тую статтю Чайченкова замітка в «Зорі» 1888-го року «Хто винен (що наше письменство нидіє) і де наша робота?». Відповідь М. Комара написана розумно й основно і хоч, звісно, не може рівнятися з писаннями Драгоманова на ту саму тему , та не раз багато де в чім сходиться з ними і може їх доповняти.
Ми вже згадували, що М. Комар гарно володіє нашою мовою. Маючи такий хист, добре було братися за переклади з чужих мов на нашу, і в кінці 1880-х років М. Комар виступив як перекладач у «Історичній бібліотеці» Ол. Барвінського. Критика привітала його працю дуже прихильно. В. Борковський пише про «Богдана Хмельницького» Костомарова, що перекладач «пречудно поконав трудності» і що переклад «читається однаково любо, як і яке оповідання Кониського або Нечуя чи Пчілки» («Зоря», 1888, стор. 272). Десятьма літами пізніше у львівській «Правді» (1889) почав друкуватися Комарів український переклад сенсаційного роману Д. Мордовцева «Професор Ратміров» (Костомаров) .
1890 року д. Комар надрукував в Одесі «Нову збірку народних малоруських приказок, прислів’їв, помовок, загадок і замовлянь», які не встигли увійти в давніші збірники (Номиса тощо) або які витворилися недавно, після реформ 1861-го року. Вірний своєму принципові – писати, де можна, рідною мовою – автор і переднє слово (стор. І – X) зладив по-українськи (це роблять далеко не всі наші етнографи), і якось цензура пустила. До книжки додано (стор. 116 – 124) «Бібліографічний покажчик літератури народних малоруських приказок, прислів’їв, загадок тощо», де вказано не тільки етнографічні праці, а й часописні рецензії на них, починаючи з 1829 року. На Комарову збірку звернув увагу і акад. Пипін , одсилаючи до неї тих читачів, котрі схотіли б «найти подробний указатель литературы предмета»; згадав про неї і проф. Сумцов ; славіст А. Степанович на першім місці розхвалив бібліографічний додаток та прихильно обізнався і про всю книжку; д[окто]р Коцовський теж написав похвальну рецензію; те саме зробив і О. Кониський та й сказав у початку рецензії: «Великої дяки стоїть д. Комар за видання оцієї книжечки!», а на кінці: «Ще раз йому спасибіг!». Дальшого (1891) року М. Комар надрукував історично-етнографічну статтю «Антін Головатий, запорозький депутат і кобзар» («Правда», 1891, вип. X – XII); своїм звичаєм М. Комар і до неї додав докладну літературу предмета. 1893-го року його етнографічно-літературна замітка «На Шевченковій могилі» подана була в «Зорі».
Найважніша, можна сказати, монументальна, праця М. Комара зачала друкуватися з 1893-го року в додатку до «Зорі»; ми кажемо про давно вже підготовлюваний, нарешті, друкований «Словар російсько-український М. Уманця і А. Спілки» . До 1896 року вийшло в світ два томи (од А до І – 318 стор.; од К до О – 285 стор.), третій том (од П до Р) ще друкується . Ми вже згадували вище, яким способом повстала тая праця, скільки год трудився над нею автор і яку вона має для нас вагу. Ледве вийшов в світ перший аркуш, зараз написано було дві рецензії. Одну зложив професор чернівецького університету д[окто]р Смаль-Стоцький (друкувалася в «Буковині» 1893-го і окремою відбиткою). Загальний суд проф. Смаль-Стоцького був дуже прихильний до Комарової праці, а тих дрібних закидів, які він поробив, жоден українець, на нашу думку, не повинен взяти до уваги, і ми можемо хіба подякувати М. Комарові, що він їх не послухався . Друга рецензія вийшла з-під пера М. Драгоманова (надрукована вже по його смерті, в «Народі», 1895, ч. 17). Драгоманов спершу сказав собі, як мав би виглядати ідеальний російсько-український словар, потім порівняв до того ідеалу перший аркуш «Словаря» Комарового, і оцінка вийшла некорисна для Комара. Хоч і як ми поважаємо слова М. Драгоманова, та мусимо визнати, що цим разом він був неправий. Декотрі Драгоманова докори вийшли з чистісінького непорозуміння; покійник писав, не дочекавшися дальших аркушів «Словаря», і сказав свій суд попросту на підставі Комарової передмови, яку неточно собі витолкував. Далі, він забув те місце в передмові до «Словаря», де М. Комар каже, що він і не думає вважати свою працю за зовсім оброблений словар; він видає її на те, «щоб, мовляв, було до чого тулитися», себто як матеріали для «будущого трудівника, знатнішого від нас» (так каже д. Комар). Саме іменно з такого погляду я й розбирав Комарів «Словар», як писав рецензію на І т. («Этнографическое обозрение», 1894, кн. XX, ст. 155 – 161), і отож, обміркувавши і слабкі сторони Комарової праці, і її добрі сторони, я побачив, що останніх є безмірно більше, ніж перших, і в результаті я мусив заявити, що в українській і спільноруській філології праця М. Комара повинна зайняти дуже поважне місце. Так само оцінили «Слова р» і найкращі московські філологи. Вже мені довелося бачити, що ним залюбки користуються москвичі в своїх наукових роботах (от, напр., згадаймо недавній, весною 1896 р., магістерський диспут М. М. Покровського про семасіологію в Московськім університеті). Нетерпляче ждемо, кол«, нарешті, праця д. Комара дійде до кінця.
Наша громада знає М. Комара іще з того боку, що він або збирає звістки про життя давніх і недавніх українських письменників (пише, між іншим, некрологи) , або розшукує їхні писання та видає в світ, знов-таки разом із життєписами. З авторів, чиї твори таким способом оголошувалися, вкажемо на 3 а-білу («Киевская старина», 1888, кн. 4; 1886, кн. 9; «Зоря», 1891, стор. 416 і 437), на К. Думитрашка («Киевская старина», 1894, кн. 9; 1895, кн. 3, отд. II, стор. 100 – 101), на Кольцова, що писав і по-українськи («Зоря», 1891, ст. 178; 1895, ст. 177; того ж року в «По морю и по суше»), особливо ж на Ст. Руданського.
Коли не помиляємось, то найперше писати про Руданського зачав М. Комар 1886-го року; єдиний життєпис Руданського, підписаний криптонімом «Одесит» («Зоря», 1886, стор. 78 і д[алі], ст[ор]. 94 і д[алі], здається, вийшов од М. Комара. Року 1892-го Комар, з нагоди нової картини Рєпіна, друкує в «Зорі» (стор. 59) із своєю передмовою приказку Руданського: «Відповідь запорожців Махмудові IV». Незабаром він оповіщає в «Зорі» (стор. 218), що одесяни догадалися поставити пам’ятника на могилі поетовій. Нарешті, 1892 – 1895 р. М. Комар (спершу в «Правді», 1892, ч. 5, а далі все в «Зорі») оголосив 114 незвісних доти приказок Руданського і, за винятком тих, що опубліковано в «Правді», видав їх і осібним томом (Львів, 1895), долучивши в кінці (стор. 167 – 174) докладний «Бібліографічний покажчик творів Ст. Руданського і знадобів до його життєпису» . За прикладом Комаровим зредагував і я для друку ті Руданського рукописи, які є в мене (т. II – у Львові, 1896, т. III – друкується), а д. Вас. Лукич зробив те саме із своїми рукописами (т. IV друкується).
Останніми часами ми бачимо Комарові рецензії і замітки в одеськім російськім часописі «По морю и по суше», де багато працює і дочка його . Та ще чули од добрих людей, що в московськім журналі «Книговедение» друкуватиметься нове, збільшене видання «Покажчика української літератури».
1896
Після того прожив на світі М. Комар, все в Одесі, ще півтора десятка літ і мало-мало не дочекався початку всесвітньої війни. Він (1899) довів до краю свій російсько-український словник (якого й досі доводиться наново передруковувати, бо й досі ж його ще ніщо не замінило), а окрім того, оголосив він друком нову низку докладних бібліографічних праць. От про Шевченка: «Т. Шевченко в литературе и искусстве» (Одеса, 1903; 140 стор.) та «Вінок Шевченкові» (Одеса, 1912, стор. V + 324; збірка тих українських поезій, що присвячені Шевченкові); бібліографія про М. В. Лисенка (в «Киевской старине», 1904, січень, з приводу Лисенкового 35-літнього ювілею); бібліографія до Котляревського (в київській ювілейній збірці-альманахові «На вічну пам’ять Котляревському», 1904); бібліографія про українську драматичну літературу «Українська драматургія» (Одеса, 1906; стор. VI+ 229) з «Додатком» (Одеса, 1912; 105 стор.). Помер М. Комар 6/19 серпня 1913 року. В заповіті одписав певні грошові суми українським і галицьким просвітним інституціям.
Київська газета «Рада» 1913 обізвалася на Комарову смерть цілою низкою жалібних статей, що серед них є такі; у № 180 (стор. 1) – «Мих. Фед. Комаров», коротенький некролог (не підписано, чий); у № 183 – «Похорон М. Ф. Комарова» та «З останніх днів М. Ф. Комарова» (стор. 3, підпис: Гр. Тисяченко); у № 187 стаття С. Єфремова: «Пам’яті Михайла Комарова», з портретом (тут є згадки за уманське життя небіжчикове, і підкреслено, що Комар був вихователем для молодшої громади); в № 194 великий фейлетон А. Василька (Ніковського) «Пам’яті М. Комарова» – дуже цікаві згадки про одеське життя небіжчикове серед одеської української громади.
Це все побільше згадки. Навпаки, побільше звістки про літературну Комара діяльність бачимо ми у Вол. Дорошенка в IX (вересневій) книжці московського місячника «Украинская жизнь», 1913, «Памяти М. Ф. Комарова» (стор. 86 – 93).
ІІ
Особисто я не був знайомий з Комаром аж до осені 1896 року, але листувався з ним ще з 1892 року, і то з ініціативи самого М. Комара – в справі «Російсько-українського словника», що він його тоді вже до видання готував.
Удавсь він сам перший до мене з проханням, щоб я приїхав до нього на ціле літо в Одесу зредагувати словник філологічно, бо, хоч словник уже був і готовий, а випускати його в світ без попереднього філологічного перегляду М. Комар був не зважувався. Подавав він мені в листі й деякі відомості про історію словника, ширші, ніж ті, що потім подав він у друкованій передмові. З листа я довідався, що над словником гуртова робота переводилася не тільки давно в Києві 1880-х рр. та в Умані, ба й Одесі, безпереривно, і що одеська українська громадка систематично збиралася в нього, Комара, щоб вислухувати од нього оброблений матеріал, робити зауваження і, спільними силами, додатки. Не раз траплялося, писав він, залишати декотрі російські слова без українського перекладу, бо ніхто серед одеської громадки не міг згадати відповідного лексичного еквівалента в українській мові. Найголовніша, одначе, перепона, яка не дозволяла М. Комарові пускати словник уже до друку, це була, писав він, свідомість того, що словник, хоч і готовий, ще не одбув жодної філологічної ревізії.
Для мене було аж надто ясно, що за три літні місяці дати філологічну редакцію великому рукописному словникові (чотирьом томам!), навіть і по десять годин на день працюючи, не буде ніякісінької фізичної спромоги. Тому я рішуче одмовився поїхати до М. Комара на літо в Одесу, а натомість радив йому перебувати увесь час у контакті з Б. Грінченком, бо в Грінченка, дарма що він не вчивсь на історично-філологічному факультеті, є природний філологічний, зокрема лексикологічний, дар. Із свого боку я пообіцяв М. Комарові пересилати до нього ще й свої лексичні матеріали, що їх я позбирав з народних уст на Звенигородщині та ще й далі пильно збиратиму; та окрім того, я взяв на себе труд переглянути декотрі етнографічні збірки і літературні писання певних письменників, щоб повиписувати з них слова на картках. Це я поступінно й робив для М. Комара і, пристосовуючися до того, котра з черги літера готувалася в нього остаточно до друку, «надсилав йому відповідну свою пайку.
Підкреслити я повинен, що М. Комар усяку вділену йому допомогу совісно зазначав. Котрі Звенигородські слова із фразеологічними прикладами прийшли до нього од мене, ті він акуратно нотував у своєму словнику моїми ініціалами «Кр.»; а в ‘післямовах до ІІ-го і ІІІ-го тому висловлював ще й окрему подяку: «Просимо наших вельмишановних дописувачів: їв. Левицького, Ол. Ко-ниського, Хв. Кримського, їв. Спілку (Липу) і П. Граба, що раніше, спасибі їм, чимало допомагали нам, присилаючи знадібки до словаря, і надальше не забувати нас» (11,290; 111,287).
Невважаючи (або, може, якраз навпаки, «об’єктивно вважаючи») на певну мою причетність до Комарового («Уманцевого») словника, я, скоро-но вийшов у світ 1-й гом, написав на нього в «Этнографическом обозрении» рецензію, як здавалося мені, доволі сувору. Щоправда, загальний мій суд про Комарів словник випав зовсім прихильний і сприятливий, бо сама праця була того аж надто варта, але в окремих точках я, безперечно, дозволив собі непотрібну різкість. Свою рецензію («Этнографическое обозрение», кн. XX, 1894) я передруковую.
