149. До Б. Д. Грінченка 
Бейрут, 1897, 2 декабря ст. ст. 
Дорогий товаришу!
Про те, що премія дісталась не Вам, я довідався за два дні перед Вашим листом. Обвинувачують мене, бо, пишуть, я спізнився з рецензією. А я Вам уже поясняв, що винна турецька пошта, а не я. Рецензія моя в усякім разі надрукується (я, до речі сказати, попрохав, щоб мені прислано відбитки). Не може бути найменшого сумніву, що слідуючим разом премія присудиться Вам. Це буде 15-го мая 1899 p., – значиться, саме тоді, коли й 3-й том «Матеріалів» буде готовий.
У мене велика радість. Після смерті Кананова директором Лазаревського інституту поставлено проф. Всев. Міллера, мого величезного приятеля. За покійного Кананова інститут був дуже підупав, особливо за останні два роки Новий директор, людина високовчена й енергічна, підніме науку дуже. А широкість його поглядів, брак шовінізму і повна національна терпимість зроблять те, що усім професорам служитиметься під його управою зовсім добре. Знов же й тому я радію, що Міллер не тільки нічогісінько не має проти мого розкидання по декількох спеціальностях, а навпаки, – похваляє. Покійний Кананов бував невдоволений не тільки з того, що я цікавлюся славістикою, а навіть з того, що я цікавлюся східною історією! На його думку, моя повинність була тільки тая, щоб я був філологом-семітистом, а більш нічим. Міллер, навпаки, сильне мене похваляє іменно за те, що я не можу закопатися в якійсь одній спеціальності; в останнім своїм листі він (вибачте, що я про це пишу, але ж я зовсім не маю думки, щоб хвалитися) зве мене «крупною научною силою». Вже два місяці скоро буде, відколи я довідався, що мені доведеться служити під Міллеровим начальством, а й досі я не можу зробитися байдужим до цього свого щастя. Житецький (може, я Вам про це й писав) оддав мені свої великі словарні матеріали для історичного словаря української мови і взяв з мене обіцянку, що неодмінно доведу теє діло до кінця. Якби Кананов був живий, він напевне був би страшенним ворогом такої моєї праці і затроював би мені життя; Міллер хіба підбодрюватиме мене в тім ділі, а не ганитиме.
Хочеться швидше вже покинути Бейрут і вернути в Москву. Тут мене дуже сердить тая обставина, що я втягся в політикування. Ще й торік я потроху, навіть проти своєї волі, зачав розплутувати інтриги і крутійства драгомана російського консульства Шхаде; і заплутав мене ніхто, як сам консул (кн. Гагарін). З Лівану зачали були приходити всякі скарги на Шхаде, писані арабською мовою. До кого було консулу вдатися? Адже справа дуже секретна. Він і вдався до мене за порадою (бо Шхаде був би перекладав йому усе не так як слід). Потроху-потроху я втягся в ліванські справи, а за ними – і в усякі другі. Влітку я сам особисто добре пізнав Ліван. Часті листи, які до мене приходили на село од «бринса» (так звуть араби князя Гагаріна, себто prince), далі – моя давненька гостина у нього в августі, далі – його телеграми до шуейрського попа з наказом, щоб той звіщав його про стан мого здоров’я (тоді, як я був слабий), – все оте звернуло велику увагу гірняків. Не диво, що зачали вдаватися до мене безпосередньо, прохаючи вплинути на консульство в однім, другім, третім ділі. Отак воно й досі йде, з тим хіба додатком, що тепер я мусю вдаватися ще в справи бейрутинців. А консул теж удається до мене за поміччю в важких випадках. Весь мій вільний час іде на політику, на доходження усяких заплутаних обставин православної громади і її відносин до других, на розбір питань про хабарювання того або іншого урядника і т. ін., – нарешті, останнім місяцем на церковні (себто архіполітичні) справи. Тутешній православний митрополит не сьогодні-завтра помре. В Туреччині митрополит має велику урядову силу, а вибирається він громадою вірних під великим впливом російського консульства. Інтриги за декількома кандидатами йдуть тепер такі, що й розказати не можна. Драгоман Шхаде був зовсім уже пересвідчив князя, що найкращим кандидатом був би хомський (з Хомсу) митрополит Афанасій (це така людина, що з нею Шхаде легесенько впорається і забере в свої руки). Я сердився на тую кандидатуру і доводив консулові, що він повинен розвинути агітацію за архімандритом Рафаїлом, великим арабським патріотом і ворогом греків (я з Рафаїлом познайомився ще в Москві, як він був настоятелем Антіохійського подвір’я). Шхаде, знов, натуркував князя, що з Рафаїла надто гарячий націонал, небезпечний для Росії (завважу, що сам Шхаде – араб і навіть націонал, але Рафаїла боїться, бо той – незвичайно енергічна людина і не піде Шхадеві в руку). Нарешті верх став мій: консул згодився на Рафаїла і взявся писати донесення до посла, щоб і Порта була за Рафаїлом. Для характеристики Рафаїла треба було дати послові огляд усіх його писань на мові арабській і російській. Праця, очевидячки, впала на мене. Треба було також подати його життєпис в прихильнім для нього дусі. На Шхадеві звістки покладатися не випадало, – знов я мусив це зробити. І ото я цілий тиждень дипломатичним способом заводив розмови з усякими людьми, що знали Рафаїла (тепер він у Америці). Під кінець тижневої пропасної діяльності я нарешті зовсім зденервувався, бо не мав ані хвилини спокою: то мусив працювати по командировочній програмі, то клопотався агітацією за Рафаїлом.
Як часто я вночі докоряю собі і обіцяюся, що не буду більше встрявати в тутешні справи! Та нічого не виходить: ледве скінчиться щось одне, надходить друге, і я не можу видертися з того ланцюга, яким обкрутився. А як часто благословляю я долю, що не дістався професором у Львів: отак би я там був ринувся в політику і гаяв би марно час, або, краще сказати, – часу не гаяв би, та й вільної часинки не мав би. Щасливий я, що я зостануся в Росії!
З тутешнім консулом мої відносини дуже тісні. Якби не він і не його жінка, то я б не мав з ким і побалакати тут щиро, бо бейрутян ненавидю. Недавнечко прийшло назначения: кн. Гагарін має їхати секретаем дипломатичної місії в Марокко і поїде туди в кінці січня. Хоч, з одного боку, ця звістка мене дуже заболіла (бо Ви не знаєте, що то значить добра знайомість на чужині), але, з другого боку, я можу й радіти, бо видеруся з цієї сітки інтриг і турбот, хвилювань і навіть спліток, в якій я обертаюся тепер. З новим консулом, наскільки це від мене залежатиме, силуватимуся не знайомитися. А втім, хіба можна за себе ручитися тут? Тільки тоді, коли я буду далеко звідсіля, в чисто вченій обстанові Москви, – тільки тоді я здихну зовсім легко.
Сказав, що Ви не оцінуєте, яку силу має тут, на чужині, знайомість із якоюсь родиною, де Ви себе почуваєте добре. Тільки той, хто сам жив на чужині, зрозуміє мене. Торік тут була ціла колонійка людей з Росії, аж семеро. Цього року колонійка роз’їхалась, і в мене, опроче родини князів Гагаріних, не зосталося російських знайомих. Торік я ще міг добачати в Гагаріних хоч деякі хиби, – тепер я ніби осліп: не бачу в них нічогісінько, окрім доброго. А як почув од них, що незабаром од’їжджають, то в мене наче серце надвоє передерлося з жалю. Я в Росії до нікогісінького не міг такечки прив’язатися, як отут до них. Оце скількись днів я ходю зовсім-таки слабий: доки гадка зайнята коло книжки, то ще нічого, але вночі – то аж спати не можна з болів у серці.
Знов же й політика мене денервує. Я швидко наново занедужаю так, як воно бувало в Росії.
27 декабря
Вчора не міг писати, бо пішов дощ, а разом з ним вернулася моя малярія. Живу яв дуже бідній сім’ї, яка не могла знайти собі доброї хати, збудованої на європейський лад, себто з сіньми, з товстими стінами. Моя кімната виходить дверима просто на подвір’я, і через те аби дощ – то вже й вогкість іде в хату. Додати треба, що вся світлиця більше скидається на альтанку, ніж на житло: скрізь (понад вікнами зверху) непозасклювані кватирки (я вже їх позатикав ряденцями, та то мало пособля), скрізь щілини коло вікон і дверей. Доки світить сонце, то й тепло, а часом навіть спека (35° по Реомюру); але піде дощ – і температура спускається до 10°: а вже ж 10° та ще серед вогкості – суща смерть для тих, у кого пропасниця, ревматизм абощо. Груб, розуміється, немає. Був би покинув я цю сім’ю та оселився деінде, але ж, кажу Вам, бідна вона така, що аж страх, а люди з них дуже добрі і полюбили мене, як свого рідного. Шукали ми інших квартир – нема тепер. Треба терпіти, терпіти аж до февраля (бо в февралі вже вертає спека).
Прийшов до мене сьогодні Ваш коротенький додатковий лист. Питаєтеся про Вашу справу с Старицьким. Признатися, я не розумію, до чого він видумав суд честі. Він же заявив, що ніби в нього є фактичні доводи, якими він по скінченню процесу свого з Александровським поб’є Вас печатно. А коли так, то чого він нетерпеливиться? нащо якийсь там закулісний суд честі, коли він, як каже, може прилюдно, печатно позбивати всі Ваші думки і навіть засоромити Вас? Це одно. Але вже як пішло на суд честі, то і Старицького і Ваша честь однаково вимагають, щоб публіка, яку повідомлено про початок того суду, довідалася і про його результати. Особливо того вимагає Ваша честь, бо Старицький викликає Вас уже не як обвинувачений, а як обвинитель і заздалегідь каже читачам, що тріумфуватиме він. З «Зорі» видко, що він Вам не одвітив нічого на Ваше предложения: мабуть, не хоче, щоб присуд був оголошений. Я не можу зрозуміти мотивів того нехотіння. Сказати б, що є яка небезпечність супроти російського правління, – але ж ні, ніякісінької небезпечності нема. А може бути, не Старицький, а судді не хочуть, щоб їх суд зробився звісний усім? Не знаю, хто ті судді, скажу тільки, що, на мою думку, ті люди, які в суді над чужою честю зугарні тільки вимовляти свої присуди, а одкрити своє ім’я світові бояться, не можуть бути суддями честі. Ще якби справа була хоч трошечки небезпечна, то можна було б їх якось виправдати. А то ж ні: ця сама справа розбиратиметься публічно в російськім суді. Якби я був на Вашім місці, то я на суд страхополохів-масок не став би, а якби був на місці Старицького, то теж пошукав би інших судців.
Оце моя думка, яку я виробив собі на підставі тих звісток, що були в «Зорі». Про закулісний бік справи я не міг од нікого довідатися (Ви мовчите). Мені трохи здається, що ця історія (третейський суд) має якийсь зв’язок із тими псевдонімними нападками, які ведуться проти Вас або в «Правді», або в «Буковині». Ніяких доводів нема в мене, але чогось так мені чується.
Мусю перервати моє писання: треба лягти полежати, бо в ногах мов оливо налите....
Перейду тепер до інакшої теми. Чи в Вас робляться які приготови до Франкового ювілею? Адже ж треба, щоб це свято вийшло якнайкращим. Ювілейний комітет скинув на мене статтю про белетристичну і научну діяльність Франка; я дуже того не хотів, бо це ж робота не невеличка, та кінець кінцем мене вмовили. В комітету є, між іншим, думка назбирати грошей на те, щоб покупити Франкові хату, де б він міг жити спокійно, не поневіряючись на роботі в польських та німецьких часописях. Грошей треба з 10 000 зр. Я їм порадив і не розпочинати цього збирання, бо, опроче скандалу, нічого не буде: на дозволений од начальства пам’ятник Котляревському не зібрано 10 000 зр., – то де ж там потайне збирання дасть стільки або хоч півстільки? Але треба хоч чимсь меншим виявити своє поважання до Франка: от адресами, посвятами своїх творів і т. ін., а також грішми на видання ювілейного альманаху і інших ювілейних видань.
Чи дозволена, чи ні «Руська хата», того не знаю. Здається, в «Правді» 1877 р. я ніби читав, що цензура її заборонила.
«Складки» я ще не бачив. Куплю аж тоді, як верну додому. Коли мені пришлете свою рецензію на неї, буду вдячний. «Під землею» Ви мені не прислали, і я буду радий, як пришлете. «Царя Солов’я» і «Краледворський рукопис» приладю до друку, вже як верну додому.
У мене є от яка просьба до Вас: чи не могли б Ви приїхати до мене на літо? Я сподіваюся вернутися в кінці юня. Ви і для себе не без користі провели б час у мене, бо в моїй бібліотеці Ви знайшли б дуже багато цікавих книжок. (Мусив перервати писання, бо до мене зайшов, чи то, пак, заїхав , хамський (з Хами) консул Камсаракан. Я дуже добре знаю, що він заразом воєнний агент і приїхав надовго до Бейрута на те, щоб вивідати воєнний стан тутешньої Туреччини. Я Туреччині величезний ворог, а сам консул, як особа, мені сподобався; але його професія дуже нагадує шпигунство, і через те усі його люб’язні розмови мене тільки розтривожили. Вже я передчуваю, що мене знову хтять втягти в якесь політичне діло, бо я маю те, чого ніхто з тих агентів не має: володію арабською мовою і близько здибуюся з тутешньою людністю. Але помагати шпигунству, хоч би й проти Туреччини, мені страх як не хочеться, і я мого новітнього знайомого навіть лякаюся. Кн. Гагаріна я тільки через те і міг полюбити, що він не має повинності бути воєнним агентом. Ох, коли б Ви знали, як оцей візит погано одбивсь на мені!)
Засилаю до Вас вирізки з газет, де сказано про Ваші п’єси. Може бути, буде ще одна рецензія в «Руслані» (на «Ясні зорі»). Про рецензії «Діла» скажу, що де в чому їхня правда, але заразом вони примусили мене згадати прислів’я: «Was versteht der Bauer vom Gurken – Salate!» .
А чи не схотіли б Ви теперечки мати «Листи», про які я Вам колись писав?
Весь Ваш А. Кримський
Марки, як звичайно, перешліть.
152. До Б. Д. Грінченка
Бейрут, 28 марта ст. ст. 1898
Дорогий товаришу!
Здобув Вашого листа і «Під землею». Цікаво написана книжечка. Здається, річ оригінальна, не переробка?
Лист Ваш застав мене у великім смутку. Кн. Гагарін і його жінка, з якими я тут дуже заприятелював, поїхали, і я допіру відчув, як мені було добре, доки вони тут жили. Княгиня (дочка Якова Лазаревського), хоч не вміла добре говорити ані українською, ані російською мовою, мене трошки лучила з Україною; та не так мені шкода її, як її чоловіка: з ним я чимало й сварився, але чимало мав і любих розмов, і тільки через нього я не почував себе в Бейруті зовсім самим. Щоб Ви зрозуміли, наскільки можна було прив’язатися до Гагаріна, скажу Вам, що в усіх наших сварках перший ступінь до примирення робив він, а не я; думаю, що самісінької оцієї риси буде з Вас, щоб оцінити добрість його вдачі. Новий консул Лішин – людина стара, і в мене, мабуть, нічого нема спільного з ним. ...
Якби я жив собі в Москві, то мене б зовсім не цікавила Лішинова вдача, ба, може, навіть він міг би здаватися мені в Москві трохи симпатичним; а коли б здавався не симпатичним, то я б попросту не мав з ним зносин. Але за границею так міркувати не можна: тут треба, чи хочеш, чи не хочеш, числитися з індивідуальністю кожного росіянина і неодмінно мати зносини з ним. Лішину я, з дається, далеко не подобаюся, а проте він дуже часто запрошує мене до себе і я йду. А іноді бува так, що днів чотири не побачиш його, – то на п’ятий вже самому хочеться піти до нього, хоч добре знаєш, що, вернувшись од нього, буде на душі чимало недоброго чуття. Не знаю, як Ви живете в Чернігові, в провінції, але мені здається, що Ваші почування мусять бути близькі до моїх тутешніх, себто, що й не хотілось би мати ніякого діла з людьми, які Вас окружають, але ж заразом нема змоги не мати з ними діла. Зрештою, мені гірше, як Вам, бо Ви ж таки маєте хоч декілька людей для вибору, а мені нема з чого вибирати: в Бейруті тільки й є, що двоє чоловіків з Росії – я і консул (секретаря ще й досі нема), і через те, проти своєї волі, мусимо триматися один одного, зучувати один одного, миритися з несимпатичними рисами один одного.
Ох, як часто згадую я ті дні, коли жили тут Гагаріни’ Але «die schöne Tage in Aranjuez sind fort!...» .
Про Гагаріних я згадую Вам неспроста, а от через що. По їх од’їзді мене напала така туга, наче я втратив когось із своїх рідних. Щоб розважити себе, я блукав по доохрес-них кутках Бейрута і часом писав вірші. Ті вірші я Вам посилаю; скажіть щиру свою думку, чи подерти їх (коли вони дуже особисті), чи, може, вони мають хоч якусь вартість. Зайшов до мене один араб, побачив на столі папір з писаними віршами і спитався, що воно таке. Я йому переложив дещо на арабську мову, і він сказав, що мої картини сірійської природи говорять йому просто до серця. Та треба пам’ятати, що то людина тутешня. Хтілось би знати, чи не будуть ті самі вірші німими для не сірійця.
Працюю я тепер більш за все над народною словесністю сірійських арабів. З-поміж багатьох тем, які мені хочеться обрати для магістерської дисертації, я спинюся, певне, на народній словесності арабів. Написав я також (по-арабськи) статтю до арабського журналу «аль-Машрик» про те, як постали деякі одміни між арабськими наріччями; в тій статті я торкнувся української мови і вияснив арабам, що воно таке. Вряди-годи (не щодня) пишу статтю, або краще сказати розправу, для «Київської старини» проти Соболевського, це дуже довга річ, і через те ніяк не можу прийти до краю. На душі важким тягарем лежить брошура про Франка, яку я обіцявся зложити «ювілейному комітетові»; тут я не маю ані часу, ані книжок, щоб почати її, але свідомість, що треба писати тую брошуру, гнітить мене.
В політику тутешню не плутаюся, бо новий консул, хоч уже місяць, як живе в Бейруті, ще не брався за діла, – той мені нема, на моє щастя, приключки плутатися не в своє діло. В середині мая думаю рушати звідси і попрощатися з Бейрутом і Сірією. Не скажу, щоб мені не було шкода кидати Сірію: тут така розкішна природа, що через неї не можна не полюбити самий край. Але люди, яких я пізнав тут «у жару політики», такі гидкі, що, здається, ніби я й сам убрався в усякий бруд, живучи разом з ними.
Трошки вище я згадав Вам, що їду звідси в середині м а я (не юня, як був писав давніш); то, може, це буде для Вас догідніш, щоб приїхати до мене? Коли, пишете, нема в Вас змоги приїхати до мене в юлі, то приїздіть хоч в юні. 28 мая я вже напевне сподіваюся бути вдома.
Посилаю Вам шматок з газети, де є трошечки про Вашу комедію. Хоч рецензія оця ніякісінької ваги не може мати (бо голословна), та все ж авторові бува цікавим у с є, що про нього пишуть.
Галицькі етимологи (з партії «Діла») можуть розсердити хоч кого. Торік сойм звелів «Просвіті» завести фонетику, грозячи одібрати субсидію. Цього року, знаючи, що сойм поновить свою вимогу, орударі «Просвіти», за скількись днів до бюджетової розправи, самі голосно постановили змінити етимологію на фонетику. Але розійшовся сойм – і «Просвіта» пішла давнім ходом.
«Руслан» (наступник «Правди») ... скрізь, де треба і де не треба, співа гімни католицтву і воює проти «шизми». Один раз я розсердивсь був та й послав замітку до торішньої «Зорі» (може, навіть, Ви й читали її). А тепер, як дійду в «Руслані» знов до чогось такого, то вже мовчки плюю. Останнім часом «Руслан» завів війну проти «Літературно-наукового вісника». З газетних натяків можу вгадувати, що напади на «Літературно-науковий вісник» виходять з-під пера Василя Щурата, який не ввійшов у склад редакції «Вісника». (NB. Посада редакторова – платна). Сатира про Бессервісера в III ч. «Вісника» – відповідь на його атаки. Всякі такі цікаві речі я переховую в себе. Коли б Ви приїхали до мене, мали б що почитати.
1 апріля
Задля деяких арабів я мусив тут зняти з себе фотографію. Посилаю і Вам одну карточку, хоч і не дуже доброї роботи.
Вірш, який я написав на другім боці, один з тієї низки віршів, яку я долучаю до листа.
Увесь Ваш
А. Кримський
Про марки нагадую.
153. До В. М. Гнатюка
Звенигородка в Київщині,
18 27/VI 98
Високоповажаний добродію!
Вашу посилку (дуже цікаву) я Вам вернув рекомендованою опаскою з Константинополя. Картку Вашу мені переслали з Бейрута сюди. Буду Вам дуже вдячний, коли пришлете покажчик писань Франкових тепер таки. Що ж до цілої збірки, то й її я хочу мати. Будьте ласкаві, перешліть її сюди на адрес :«Киевская губ., г. Звенигородка А. Е. Крымскому» в рекомендованій коверті. (Та й покажчик треба буде переслати так само, себто рекомендовано і в коверті). Всякі трати я Вам верну з вдячністю.
Може бути, альманах друкуватиметься на двох сортах паперу: тонкім (для заграниці) і звичайнім. Щодо мене, то я б бажав мати примірник, друкований н є на тонкім папері.
З щирим поважанням
Л. Кримський
P. S. Як був я в Одесі, то Комар казав мені, що в Одесу зовсім не прислано відозви про купівлю фільварочка для Франка . . .. Тим часом в Одесі і коло Одеси є багатенькі українські патріоти, що могли би дати свою лепту.
28 юня
Прийшов Ваш лист. Здебільша на нього відповідь Ви знайдете в тім, що я написав вище. Ще раз повторю свою просьбу про покажчик. Що ж до моєї статті, то я постараюся прислати її в половині юля ст. ст. «Листи» Окунев-ського я Вас попрохаю вислати мені пізніш, – як я буду вже в Москві, бо тоді цензура пустить мені їх. А яка їх ціна?
Адрес мій вічний от який:
1) літом (юнь, юль, август ст. ст.): Киевская губ., г. Звенигородка А. Е. Крымскому.
2) зимою (також осінню і весною, – з сентября до кінця мая): Москва, Лазаревский институт восточных языков, А. Е. Крымскому.
154. До I. Я. Франка
Звенигородка (Київщина),
Дорогий друже!
Пишу Вам секретно, бо не можу не написати. Ювілейний комітет запрохав мене написати статтю про Вашу діяльність; я згодився, але тепер одної речі мені бракує: Вашого життєпису за 1890 – 1898 pp. Чи не будете Ви ласкаві подати мені хоч коротенькі автобіографічні звістки за ті вісім год? Особливо три останніх роки для мене темні, бо ми тоді з Вами якось не переписувалися.
Будьте ласкаві, вволіть моє прохання.
Ваш А. Кримський
Адрес: Киевской губ., г. Звенигородка, А. Е. Крымскому.
155. До Б. Д. Грінченка
Звенигородка, 18 18/VII 98
Вибачайте, дорогий товаришу, що так довго Вам не одповідав. Були на те причини, мало інтересні для Вас.
Дуже мені шкода, що Ви не могли приїхати до мене. А мені до Вас тепер їхати не можна, бо треба виготовити вступну лекцію (leçon d’inauguration) та уложити хоч якийсь курс. На моє щастя, мені на перший рік дадуть не всі лекції, а лиш стільки, скільки треба буде, щоб я міг спокійно жити в Москві і, не гаючи часу на вчителювання по гімназіях (як воно звичайно буває), міг любісінько готуватися до магістерського екзамену. Так мені написав мій начальник Міллер. За рік Муркос вийде в отставку, – то 1899 року я цілком обійму його посаду. Я не можу сказати, щоб я не любив свого предмета: навпаки, я його дуже люблю і укладаю собі свій курс залюбки. Тільки ж на все те йде багато часу, а на шиї сидить непереписана (ба навіть невикінчена) стаття про Франка та робота для «Киевской старины» (про Соболевського). Знов же, тепер літо, хтілося б хоч трохи спочити, хтілося б хоч трохи проходитись загородом по лісах або левадах, – і отак зминає собі день за днем, а в результаті виходить, що ані одпочинку доброго, ані праці доброї. А Ви що робите?
На Ваші філологічні замітки дам тепер одповідь. Слово мигдаль замість миндаль я справді тепер написав (за Вашою порадою), та таки мусю сказати, що мені більше до вподоби миндаль, сахар, рис і т. ін., ніж мигдаль, цукер, риж і т. ін. З Вашою думкою, що російському закінченню -астый (напр., головастый) мусить завсігди одповідати українське -атий, згодитись не можу, – згадайте: гіллястий, вітластий, цибанястий,смужкастий (хоч і смужкатий), гранчастий і безліч інших приложників чисте українських. На мою думку, слова: головатий, рукатий, вухатий, зубатий, ногатий (та, може, ще декілька слів, що торкаються членів тіла ) – то, мабуть, єдиний випадок, де по-російськи інакше закінчення. Щодо смолистий і щетинистий, то я розпитався тепер, як у нас кажуть. Кажуть: смолистий, смолянистий і щетинястий. В останній фонемі я бачу нt закінчення -ястий, але таки -истий, бо в нас, бачите, є нахил вимовляти я замість є, а в слові щетинистий ненаголошене и не одрізняється од є (щетинестий); (так само я виясняю собі й зозулястий із зозулистий)’, зрештою, аналогія з словами типу цибанястий теж могла зробить своє діло. Піссчаний – так у нас усі кажуть, і так єсть у Марка Вовчка (т. І, стор. 14: «Пісочаний шлях»).
«Етногріафічного збірника» у мене є тут тільки 1-й і 2-й том; 3-й лежить у Москві, а 4-й ще мені не вислано. Франкові «Апокрифи» є тут. Отож, коли Вам ті книжки (троє їх) ще потрібні, то звістіть хоч карткою, я зараз і вишлю. Коли Вам треба буде подавати рукописи до цензури через Москву, то я охоче зроблю все, що треба. (В Москві я повинен бути 1-го сентября).
Коли схочете ждати аж до кінця моєї розвідки про Собіолевського, то не швидко її прочитаєте, бо я не скінчу її раніше, як за вісім місяців. «Шах-наме» я тепер не можу перекладати, але нехай-но вибереться хоч трохи часу, то неодмінно візьмуся за нього знов. Цими днями одішлю до Грушевського «Царя Солов’я», бо вже й переписаний, треба тільки передмову зладити якусь (річ недовга, то через те і часу на неї не знаходиться).
Заголовок Коскена: Cosquin. Contes populaires de Lorraine comparés avec les contes d’autres provinces de France et des pays e’trangers et précédés d’un essai sur l’origine et la propagation des contes populaires européens .2 tt. Paris, 1886. Ціни не знаю. В однім давнім каталозі (1890-го року), адрес: Leipzig, Rosstrasse, 18, Antiquariat von Simmel u. C°, ціна 18 марок. Коли не знайдеться в Зіммеля, знайдеться, напевне, в Колера (Leipzig, Universitätsstrasse, 26, К. F. Köhler’s Antiquariat), тільки що нема в мене Колеро-вого каталога тут.
Ваш А. Кримський
Напишіть мені, будьте ласкаві, в якій книжці «Этнографического обозрения» і од якої сторони до якої надруковано мою реціензію на Ваші «Этнографические материалы».
А що Ви скажете про альманах «Привіт Франкові»?
157. До В. М. Гнатюка
Звенигородка в Київщині,
18 30/VII 98
Високоповажаний добродію!
«Альманах» давно вже прийшов, спасибі Вам. Чепурненьке видання. Наліплено на нім марок на 2 зр.; посилаю Вам 2 крб., бо австрійських грошей не маю. За місяць або за півтора матиму ще одне прохання до Вас: покупити мені «Правду» у д. Онишкевичата «Листи» Окуневського, – речі, які можна буде мені перевезти і через цензуру. Та про це ще побалакаємо пізніш; не забувайте тільки про Онишкевичеву «Правду», щоб її часом хтось інший не перекупив.
Стаття моя про Фіранка здебільше готова, та велика мені перепона в тім, що я не маю покажчика його творів. Сподіваюся, що Ви мені його незабаром пришлете. Окрім того, попрошу у Вас вияснити мені от що:
1) 3 якого місяця до якого був Франко на Віденськім університеті?
2) Якого року і якого місяця зложено його драматичні твори, роман «Основи суспільності» і «Для доміаш – нього огнища»?
3) Коли Франко кандидував до ради державної (і до сойму, якщо кандидував до сойму)?
4) Яке було життя Франкове по втраті роботи в «Kurjeril Lw6wskim»? (Я два останні роки з Франк1ом не листуюсь, і ті два роки для мене темні).
Статтю я хтів би зложити якнайкоротшу, та бачу, що менше як на 4 аркуші її не вмістю. Може бути, що треба буде й барк, (друкованих) або й вісім. План статті такий: 1) Дитячі роки (коротесенько); 2) Парубочі писання; 3) Писання pp. 80-х; 4) Франко-політик 1890 – 1892 pp. (коротка глава та й то виключно з погляду українського; зроблено увагу, що про Франкову політіичну діяльність пише галичанин осібно); 5) Франко-учений; 6) Писання останніх трьох років; 7) Загальні уваги.
Звістіть мене, який може бути максимальний об’єм статті? Я, переписуючи, зможу її й укоротити, коли треба.
Весь Ваш Л. Кримський
158. До П. Г. Житецького
5 Звенигородка, 18 5/VIII 98 Дорогий Павле Гнатовичу!
Давненько вже не писав я Вам! Нарешті оце вернувся на літо додому, щоб трохи спочити перед виїздом до Москви. З початку сентября зачну читати лекції в інституті, але не багато: дві або три на тиждень, аби вистарчило на прожиток, бо в маї 1899-го року неодмінно мушу держати магістерський екзамен, останню трудну річ (бо дисертації я вже не боюся, і матеріалу єсть у мене не тільки на магістерську, ба навіть і на докторську). А тоді візьмуся ще й за іншу дисертацію – слов’яно-філологічну.
В «Киевіской старине» Ви, певне, бачили початок моєї розвідки про галицько-волинську гіпотезу. Я прохав редакцію журналу містити мою статтю не в кожній книжці, а через книжку, бо так мені зручніш. К марту 1899-го року ціла розвідка буде видрукувана. Я просив зробити мені і осібні відбитки. Цікаво буде почути Вашу думку.
Етнографічні матеріали Димінського, може, пощастить мені випустити в світ в январі – февралі. ..., збірка піде як двоє томів львівського «Етнографічного збірника». Послідні писання Руданського друкуватимуться в цьому місяці і зложать 5-й том його «Творів».
11 – 12-го августа я приїду в Київ ставитися на призов, то побачуся тоді з Вами і щиро побалакаємо про все те, що цікавить і Вас, і мене.
Ваш великий шануватель
А. Кримський
159. До І. Я. Франка 
17 Звенигородка, 18 17/VIII 98 Дорогий друже!
Лист Ваш дуже коротенький і мене не задовольнив. Я сподівався довідатися далеко більше, – напр., точні дати Ваших писань за останні 8 літ; що Вас спонукало писати драми? В яких відносинах Ви до Грушевського (бо ж усякому ясно, що Грушевський в Галичині – не той самий Грушевський, який був у Києві. Певна річ, що його зносини з Вами не минулися безслідно для нього; та цікаво було б знати, яку ролю грав і він у Вашій літературній діяльності). Бажалось би мати всякі отакі звістки не стільки для оголошення їх (бо я ж знаю, що про це й не треба писати), скільки для того, щоб самому зрозуміти краще Ваші писання. В усякім разі, коли інтимного листа од Вас я дістати не можу, то напишіть точно хоч хронологічні дати, бо от, напр., я не пам’ятаю точно, якого року Ви перший раз кандидували на посла.
Рецензію Істріна я прочитав. Він дуже завислива людина, це я давно знав, а з рецензії бачу те саме. Зрештою, одну річ він указав справедливо: Крехівська Палея – пам’ятник північний; я те саме думав давно, судячи з мови. Про дрібниці, до яких він чіпляється, я дещо скажу в своїй статті (напр., рівняти «пред райскими дверми» і «пред дверми рая» – річ дуже корисна для історії мови).
Про мою власну Kleinkrämerei скажу, що вона не така велика. Рецензія на Дрепера була таки потрібна, бо в нас єсть і так багато верхоглядства, дак нащо йому потурати ще більше? Найкраща провідна думка дискредитується, коли для її доказу пускаються на «неблаговидні» шляхи.
Чи була де рецензія на Вашого «Варліаама і Йоасафа»? Вкажіть, де. Та ще от що мені дуже треба. Колись (1885-го р.) Кониський надрукував в «Ateneum» (czerwiec, lipiec, sierpién) статтю «Zarysy ruchu literfatury Rusinow» . Там він говорить і про Вас. Чи не будете Ви такі ласкаві, що випишете мені ті місця з його статті, які торкаються Вас? А коли це річ довга, то пришліть, спасибі Вам, теє число «Ateneum». Я Вам його верну швидко. Тут роздобути не можна.
Зачав я в «Киевской старине» містити свій розбір гіпотези Соболевського. Цікаво б почути Вашу думку. Проф. Брандт, що колись був вірив Соболевському, тепер держиться моєї думки (з моїми аргументами він познайомився вже давно).
Увесь Ваш
А. Кримський
Квиток на 2-й вип. Палеї лежить у мене. Брат торік був слабий, не жив у Москві, не міг Вам переслати книжку.
160. До Б. Д. Грінченка
29 Звенигородка, 18 29/ VIII 98 
Дорогий товаришу!
Три тижні я змарнував, їздячи то в Київ, то з Києва, бо мені трапилась халепа з призовом. Командировка моя скінчилась 15 юля, але лекції зачинаються 1-го сентября, – отож воїнське присутствіє скористалось з цього та й потягло мене до призову. Як я сліпий, то мене взяти в москалі не можна; тільки ж мене мордували 3 тижні всякими атропінами і, здається, осліпили мене вкрай: хоч вплив од атропіну вже пропада, але очі мої не привертаються, і я не можу ходити без двох окулярів. Нічого робити за той час я не міг. Через те й Вашого бажання (переробити «Сироту Захарка») не міг та й не могтиму виконати. Бо оце тепер у мене за три тижні така сила праці зібралася на шиї, що не можу нічого робити, опріч казенної своєї праці. Посилаю Вам, разом з іншими книжками, два примірники «Повісток». Попрохайте кого-небудь переробити повістку, нехай той перероблюватель (коли хоче) підпише своє ймення під нею, а моє ім’я згадає хіба в скобках коло заголовка: «(За Кримським)» або («Скорочено з повістки Кримського)», або як захоче, про мене!
Один примірник повісток, «Шах-наме» і Клоустона будьте ласкаві передати д. Самійленкові. Другий оддайте кому схочете.
Про Вашу нову драму скажу, що читається вона цікаво, і в другій половині справді переносить нас у часи Хмельниччини. Та артистична будова її дуже мені не подобається. Того, що ми звемо «драматичною боротьбою», в ній зовсім нема, і через те її швидше можна назвати театральними сценами, ніж драмою. Замість драматичного розвитку, при якому кожна сцена мусить логічно і психологічно випливати з попередньої, у Вас являється Deusex machina : підслухування. Вона стоїть значно нижче од «Ясних зір». Як для науки треба не тільки розуму, але й знаття логіки, – як для композиторства треба не тільки музикального таланту, але й знаття контрапункту, так і для драматургії треба, опроче талану, ще й знаття техніки драми, теорії драми. Українські драматурги про це забувають. Несвідомо розуміє те, що треба, Карпенко-Карий, але ж несвідомо. Старицький, як видко, знає теорію псевдокласичної драми, та, на жаль, він ухопив з неї більше її слабі боки, а занедбав добрі. Не прогнівайтесь, але й у Вас я не бачу, щоб Ви основно розуміли суть драми, і через те радю Вам читати якнайбільше всякі твори теоретичні, всякі розбори драми античної, псевдокласичної, Шекспірової. Між іншим, можу Вам порадити, щоб Ви придбали собі дві найновіші книжки Житецького: «Теория поэзии» и «Очерки из истории поэзии» (продаються і в Києві, і в Москві). Як переглядів я ці дві книжки, то бачу, що нічого такого в російській літературі досі не було. Вчивсь я колись у Житецького (через те, може, я й трохи суворо дивлюся на форму драми; формальний бік епоса – річ інакша, для нього теорія не указ), та от тепер, познайомившись з його згаданими двома книжками, бачу, що він багато попрацював наново. Думається мені, що для естетичного виховання книжки Житецького дорогоцінні, бо в двох томах гуртують те, для чого треба прочитати безліч книжок. Боюся, що вразив Вас своїми словами, бо тепер, поживши довший час у Києві, пересвідчився, що українські поети – люди невимовно образливі, poëtarum irascibile genus .
 «Апокрифи» верніть мені у Москву, куди я їду взавтра. Адрес: Лазаревский институт восточних языков.
А. Е. Крымскому.
Увесь Ваш А. Кримський
P. S. «Сирота Захарко» друкувався по-російськи в «По морю и по суше» 1895 p., восени. Числа не вказую, бо й не бачив того перекладу і не знаю, який він.
161 До К. О. Білиловського
Москва, 18 15/XI 98
Високоповажаний добродію!
Habent sua fata epistolael Ваш лист, писаний з Петербурга 28 сентября 1896 р., два роки лежав у Звенигородці, аж доки я не приїхав із-за границі, із Сірії. Хтів я був Вам тоді ж таки (себто влітку) одписати на Ваші щирі слова, та не було в кого довідатися про Ваш адрес. Аж оце тепер, сьогодні, несподівано дізнався.
Що ж Вам одписати? Правду кажучи, не знаю що. Знаю тільки, що, прочитавши Вашого отого давнього листа, я незвичайно був порушений Вашою щирістю, а ще більше – засоромлений тим, що два роки, проти моєї волі, не міг Вам нічого черкнути. Питалися Ви в тім листі, чи можна вкоротити мою «Psychlopathial Nationlalis», – тепер це питання зайве, бо вже «Нудьгу» надруковано (коли в Вас знайдеться якийсь непотрібний примірник, то чи не пришлете мені?).
Ще 1896-го року вийшов у світ 1-й випуск мого перекладу «Шах-наме» і «Populär taies and fiction» Клоустона. Зараз нема їх у мене під руками, та незабаром пришлють їх мені з Галичини; тоді зашлю до Вас. Тепер друкується моя книжка про Франка (вийде в світ у марті або в апрілі).
Довідався я із спізненого листа Яворницького, що у Вас в Петербурзі святкували століття української літератури. Я місяців з троє не бачу петербурзьких газет (може, в них щось і було), і дуже цікаво було б знати, як проминуло те свято.
Ваш щирий прихильник
А. Кримський
Адрес: Москва, Лазаревский институт восточных языков. Агафангелу Ефимовичу Крымскому. (Це мій завсідній адрес, а адрес квартирний такий: Машков пер., д. Веселовской, кв. Леве, мені).
162. До Б. Д. Грінченка
Москва, 18 16/ХІ 98
Дорогий товаришу!
Ваші посилки я подоставав, – за все щиро дякую.
Тепер про Вашу образливість. Бачите, я цього августа мусив довший час пожити в Києві, де, як Ви здорові знаєте, є багато Ваших завидкиків (із jalousie de métier ). Звісне діло, що розмова моя з тими людьми, з якими я стрічався, торкалася й сучасного письменства нашого і, натурально, і Вас. Що я, людина свіжа і далека од усяких місцевих рахунків, міг бути об’єктивнішим судцем, ніж кияни, про це нема чого й казати; не диво, що проти суб’єктивних тверджень: «мені це або це не до вподоби» – я міг зовсім реально показати, чим Ваші твори важні. Тоді розмова переходила на інакше поле: мені казали, що Ви незвичайно високої думки і про себе, і про свої знаття, і про все своє, і що Ви незвичайно образливі. Оце й була причина, чому я, пишучи Вам про Вашу драму, попрохав Вас не сердитись за декотрі мої уваги. Тим більше я мусив перепрошувати Вас, що рівночасно радив читати книжки Житецького, які в певній мірі можуть зватися учебниками. Я боявся, щоб Ви не. подумали, буцім мені здається, що Ви нічого в цій області не читали.
А втім, не балакаймо про це більше. Як я відносюся до Ваших писань, Ви добре знаєте, а через те не прогнівайтесь, коли я часом вкажу в них дещо таке, що могло б бути кращим або виправленим.
Ваш рукопис у цензурі. В середу, 17 ноября, зайду й спитаюся, може, вже й переглянуто його.
Про себе нема чого цікавого писати. Читаю лекції, готуюсь до екзамену в февралі (або найпізніше в марті), а вряди-годи переписую статтю про Франка та (для «Киевской старины») проти Соболевського. Найбільше надії маю на різдвяні святки: може, тоді допишу про Франка; це буде не стаття, а ціла книжка, листів у дванадцять. Біда мені тільки з моїм здоров’ям; поки що хвороби не йдуть далі од пропасниці, але лякаюся, що вернуться нерви; тепер нерви ще спокійні, але іноді, як не дасть пропасниця спати, цілий день щось ломить кістки і одгукується в серці, – погана приміта! Правду кажучи, я не знаю, чи все в мені нормальне, чи ні. Буде тому сім год, зо мною з великого обурення і жалощів приключився пароксизм, який я вважав за епілепсію. Та незабаром тутешні доктори (професори) засвідчили мені, що в мене нема нічогісінько епілептичного, але я небезпечний проти істерики Та замість істерики в мені розвилась інша хвороба: біль серця і астма. З нею я мучився чимало, але в Сірії все пропало, і я вже зовсім зробився пересвідчений, що всяка нервність із мене вилетіла. Тепер знов новітній фізичний біль у серці, який часом мені здається душевною нудьгою, незвичайно мене лякає, і я з жахом думаю: невже ж ізнов я обернусь в клубок нервів! Все частіш і частіш навертається думка: чи не кинути професуру в Москві, чи не поїхати кудись на південь, напр., до якогось археологічного інституту на службу? А втім, qui vivra verra .
Щодо книжок, яких Ви хочете з Галичини, то робіть так: кажіть львов’янам заадресувати їх не на моє ім’я, а «В Москву, Политехнический музей, в «Этнографический отдел императорского общества естествознания» та на обгортці книжки (NB. не на бандеролі) нехай напишуть олівцем: «От Крымского». Це тому, що в музей приходить багато примірників, і треба чимсь зазначити те, що мені. Нічого шкідливого або й просто стісняючого не буде мені в тім.
Коли Ваші матеріали додруковуються, то ставте на них рік 1899-й, а не цей. Так воно краще буде задля конкурсу, бо в того конкурсу ідіотські умови (і хто їх виробляв!). Нема сумніву, що цим разом премія присудиться Вам.
Посилаю Вам вірші, про які сам не можу зложити ніякісінької думки, бо знаю умови, при яких зложилися ці вірші. Може, Ви будете щасливіші в своїм суді, бо для Вас автор – людина зовсім невідома. Не виписую Вам цілої низки віршів (їх є багато), а тільки дев’ять перших. От вони:
Нечестиве кохання
На душі якась тривога 
Й полохливе почуття: 
Щось немов давно знайоме 
Воскресає з забуття.
Раз у раз тріпоче серце,
Ніби пташка в полоні...
Ох, невже ж таки кохання
Прокидається в мені !?!..
Я обірвав розмову... 
В очах мені туман... 
І тільки серце шепче: 
«Ти вже собі не пан».
Мовчу... А тихі очі
На мене підвелись,
Допитливо спинились,
Пронизують наскрізь.
То не довгая була розмова, 
І була вона зовсім порожня, – 
Дак чого ж вона мене згубила, 
Що й жить не можна?
Сподіватися чогось – не смію, 
Бо любов моя тебе злякає. – 
Дак чого ж мій розум надо мною 
Влади не має?! 
Розум зважив: це кохання – марне, 
Нерозумне, дивне та й мерзенне. – 
Дак чого ж мене не хоче кинуть 
Чуття шалене?
Ще учора був я наче люди, 
Ще учора мав переконання. – 
Дак чого ж сьогодні мною крутить 
Саме кохання?!
Ну, вже третяя днина мина. 
Затирається слід од розмови. 
Хоч у серці чогось не стає, 
Та, мабуть, я утік од любові.
Вивітряється з мозку нудьга, 
Дозволяє вже дещо й робити,
Наче зуб, що на хвилю ущух, 
Хоч і знову ладен заболіти. 
Тільки важко стрічаться з людьми, 
Бо якісь вони антипатичні, 
Тривіальні обличчя у всіх,
Їх розмори – дрібні, прозаїчні.
Я себе піддурював; 
Тиждень проминув, 
А твойого образа 
Я не позабув.
Божевільно хочеться 
В ту сім’ю зайти, 
Де сьогодні ввечері 
Будеш, певне, ти.
Серце пересилувать
Я не зміг ніяк:
Це не яблуко, що можна
Стиснути в кулак.
Я знаю: нечестиге те кохання, 
Яке на мене отепер приходе 
Злочин воно в очах людей, 
Злочин воно в природі.
Та ніІІІ воно в природі не злочині
Його мені вона сама натхнула,
До нечестивого чуття
Сама мене попхнула! 
Як я родитись мав на білий світ, 
Дак не питавсь ніхто моєї згоди... 
Я маю право все любить! 
Оце закон природи!
Я пішов до тих знайомих...
Не застав тебе я там.
Довго нудився в розмовах
З паном дому і з та darre. 
«В нас кухарка – уу – злодійка!» – 
Шепче пані потайки: 
«От сьогодні вкрала серце 
І гусячі печінки».
Печінки гусячі вкрала...
Ще й і серце... Бідна гусь!
От і в мене вкрали серце,
Я ж нікому не жалюсь.
Ох, мізерні жарти! не для мене ви! 
Все скорботні думи йдуть до голови. 
Слухаю я паню... ба й одповідаю... 
Але що говорю, – сам того не знаю.
Машинально губи подають одвіт,
Машинально очі кидають привіт,
Тискаю я руку кожному, хто входить...
Але дух не тутки, – він далеко бродить. 
Бродить десь далеко... Іноді хіба 
Вернегься до залі, де гуде юрба: 
Там поміж гостями і моє єсть тіло, – 
Дух увійде в нього і глядить несміло:
Що за товариство? де я отепер?
Сон тепер чи дійсність? я живий чи вмер?
Звідки це гудіння? люди тут чи бджоли?
Ну, а ти – чи прийдеш?.. Прийдеш?., чи ніколи?
Ріже нерви мов пилою 
Дзвоник у передпокою: 
Хто з нових госіей прийде – 
Дзроник зараз загуде.
Біль у серцю... Сперло духа...
Вся моя істота слуха
Хто б се міг тепер прийти?
Може, ти?.. Напевне, ти!!!
Трепет... Страх... Та все зарані 
Йде якась поважна пані... 
Вже в мені не кров моя: 
Їдовита течі я!
Будьте ласкаві, перечитайте уважно, разів з двоє, оці вірші і напишіть мені Вашу гадку про них. Другим разом я Вам точно поясню, через що я не беру на себе смілості судити про ці вірші, хоч вони мене дуже цікавлять. Коли ласка, то одпишіть негайно.
Питалися Ви моєї думки про «Хому Баглая». Я не люблю Грабових перекладів, бо їх читати важко задля важкого стилю і незвичайних наголосів. А тема... Для простого народу ця книжечка чи ні? Коли для простого, то ця книжечка розповсюднить чи й закріпить давні забобони. Он і в Шевченка: «А тим часом сичі вночі недобре віщують на коморі» – має поганий вплив на народ: знаю з досвіду.
Бувайте здорові
Увесь Ваш А. Кримськ.
163. До П. Г. Житецького 
25 Москва, 18 25/ХІІ 98 
Дорогий Павле Гнатовичу!
Листа Вашого я здобув дуже пізно, бо лекції в нас давно скінчилися (5 декабря) і я не мав чого заходити до інституту. З Вашим листом у руці пішов розшукувати Панафідіна, – і що ж виходить? він закрив свою книгарню! Була вона в Фуркасовськім переулці. А втім, дечого я не розумію. Ви пишете, що він адресувався був до Вас в октябрі, але ж мені кажуть, що книгарні його не стало ще перед октябрем. Який адрес дав він Вам? Чи не хоче він знов одкрити торговлю і через те був вдавався до Вас?
Щодо впровадження Ваших книжок у тутешніх гімназіях, то мені сказали (напр., Янчук), що питання про учебники рішається не в початку учебного року, а ще в кінці передущого, себто в маї.
Моє діло тепер таке: готуюся до свого магістерського екзамену, що одбудеться в февралі, та читаю лекції арабської словесності, які теж забирають не мало моєї енергії. Дисертацію я зобов’язався оборонити кріздву 1899-го року. Через усе те мало чим доводиться займатися, опроче, як орієнталістикою. Вряди-годи берусь за переписування своєї праці про Франка (вже перші листи друкуються у Львові) та своєї розвідки про Соболевського. Зрештою «Киевская старина» одбиває в мене всяку охоту до праці. Я дуже прохав Науменка зробити мені відбитки і писав про це вже тричі, а він нічогісінько не відповідає. Вдавсь був до Лазаревського, та він одписав мені, що тепер це до нього не стосується. До всього того коректура в «Киевской старине» страшенно недбала: перекрутити яке-небудь слово або проминути цілий рядок чи зсилку – це там звичайнісінька річ.
Кінчу. Бажаю Вам щасливих свят! Дайте адрес Пана-фідіна, з якого він до Вас писав, то я зайду до нього на квартиру. А мій найближчий адрес от який: Москва, Машков пер., д. Веселовской, кв. Леве, мені.
Увесь Ваш А. Кримський
