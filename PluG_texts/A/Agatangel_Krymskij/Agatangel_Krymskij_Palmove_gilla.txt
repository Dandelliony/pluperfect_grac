Заспів
 (1901)
«Поезіє! супутнице моя!...»
Поезіє! супутнице моя!
Ти – теплий, животворний промінь сонця.
Ти – тихий місяць, що в тюрмі сіл
З закуреного, темного віконця.
Як попадався я в буденний бруд,
Робила ти одно з великих чуд:
Ховала все під фантастичним флером,
Як під сріблястим, місячним етером.
В важкі хвилини скорбі та недуг
Я тихо йшов, куди гляділи очі,
І слухав, як шумить діброва-луг,
А синє море піною клекоче.
Дивився я на низку диких гір,
Що їх боки обріс кудлатий бір;
На скелях, зверху, тріпотіли хмари...
Ах, душу переймали ніжні чари!
Було і так: напровесні колись
Я опинивсь на вільнім, чистім полі.
А там солодкі пахощі лились
Із бальзамистих пуп’яхів тополі.
На сонці плюскавсь польовий потік…
Я до травиці плачучи приник,
Ридав од радощів, од аромата...
А хтось ізрік: «Дивіть на психопата».
Ви, люди, знов казали: «Психопат»,
Коли мені пахучу, любу казку
Шептали вітри, квіти й тихий сад
І туркотіли горлинки про ласку,
Коли під гарну музику та спів
Я в чарівній задумі кам’янів
І раптом, не прощавшись із гостями,
Тікав до моря граться камінцями.
 «Причинний!» – говорили ви й тоді,
Коли я в грошах не знавав принади
І, через сни таємні, золоті,
Я рвався геть од теплої посади.
Я був для вас причинний і тоді,
Коли, чийсь образ носячи в груді,
В нім бачив тільки те, що поетичне,
І одкидав усе, що прозаїчне.
Для мене голос серця – все святе,
А вам за психопатію здається...
Не стану ж думать, як ви назвете
Мої пісні, що випливли із серця!
Коли в поета щиро ллється спів,
Дак що йому ваш сміх або ваш гнів?!
Не божевілля в тім! не неморальність!
Що з серця йде, то правда й ідеальність.
От і все, що я можу одказати тим тверезим людям, котрі захочуть, ба вже почасти й захотіли, добачити в моїх поезіях або дитячий, смішний сентименталізм, що зовсім не личить екстраординарному професорові сухої арабської філології, або які-небудь думки дегенератські, декадентські (дарма що од декадентщини я завсіди одвертався), ба навіть думки антиморальні. Антиморальність моя лежить у тім, що в ненормальнім «Нечестивім коханні» пречистої, безгрішної душі я добачив більше ідеальної висоти, ніж у звичайнім, нормальнім «Коханні по-людському» [Завважу, що в обох циклах віршів немає нічогісінько автобіографічного. Для першого циклу дав собою тему один звісний професор-орієнталіст із Бейрута, що стрівсь мені на Лівані 1897 року; я на нім міг добачити, що кохання, коли воно чисте од сексуальної брудоти, хоч би було й ненормальне і нещасливе, може хіба розбити серце, розбити фізичне здоров’я і зробити а людини меланхоліка, та не одбирає віри в життя, не одбирає енергії до життя, не вбиває духу, не вбиває ідеальних і поетичних поривів, а навпаки – тільки облагороджує душу і наливає в ню прихильності й теплої ласки до всіх людей, з якими доводиться зустрічатися. А звичайне людське кохання, хоч би як ідилічно та поетично воно розпочиналося, разом тратить усю свою поетичність, скоро-йно переходить на сексуалізм. На якийсь час людина, може, й оп’янить і одурить себе «мусульманським раюванням», тільки ж далі надходить реакція, розчарування, зневіра до себе, огида до цілого світу, нудьга за минулими чистими днями, – і з живої людини робиться безсилий духом манекен або бідолашний ходячий духовний труп, що й громадські високі ідеї вже не оживляють його надовго до справжнього життя. Цю звичайну історію я міг бачити з давніх-давен, але цикл «Кохання по-людському» я написав аж улітку 1900 року на Кавказі через те, що мав тоді щоденно перед своїми очима таку безталанну людину, у якої песимістичний світогляд і огида до всіх людей зростали пароксизмами, паралельними до її полового життя.].
Багато більше ніж чужі натяки на мою азіатську неморальність смутила мене, як я перший раз видавав цю книжку, моя власна боясть, що, може, в мене не стало талану восхвалити благоговійно-достойною піснею своє божество – матір-природу; а вже ж од неї, в самітній розмові з нею в її величному храмі, я й на краю могили пізнавав найбільші радощі на світі. Я боявсь тоді, що так само, як у католицьких гімнах Мадонні, в моїх гімнах природі знайдеться більше щирості, ніж художницької сили, а через те сумував:
Природо-мати! ти мені прости, 
Що я тебе виспівую так блідно, 
Не змалював твоєї висоти, 
Красот твоїх у мене ані слідно... 
Бо я з твоїх красот усе п’янів, – 
Рука дрижала... погляд туманів...
Текла сльоза. Змивалася картина, – 
Виходила неясна ляпанина.
Критики першого видання кажуть, що, навпаки, мої пісні за природу – то найкраще, що є в «Пальмовому гіллі». Коли так, то можу тільки радіти.
Наостанці зовсім виразно скажу, як і в першім виданні, що пускаю в світ отсю книжку не для людей фізично здорових, а тільки для людей трохи слабих, із надламаною життєвою снагою або нервами, – для тих людей, що вміють і легко плакати, і солодко нудьгувати, і молитися богові, і умилятись. Книжка моя – для тих людей, що – з безмежним, наївним архіегоїзмом недужої людини – зугарні часом, лежачи на ліжку в південній санаторії, дізнати більше втіхи й радощів із звістки про новітній свіжий, кучерявий паросток на гімалайській кедрині-деодарі, ніж із телеграми про зниження такси на сіль. Книжка моя – для тих недужих і самітніх людей, що прихильну до них людину або сім’ю можуть з наївним егоїзмом полюбити не менше, ніж цілу людськість. Тільки такі читачі (а їх єсть дуже багацько) знайдуть у цій книжці рідні для себе ноти. А котрі читачі здоровісінькі на тіло й на серце, особливо ж котрі, замість нюхати екзотичні квітки та прислухатися до кожного стукотіння свого або й чужого рознервованого серця, жваво рвуться на сміливу боротьбу за цілу пригнічену голодну суспільність, – що я таким читачам скажу? Що я скажу тим, котрі радніші слухать од поета тільки войовничі поклики до бою з громадською гідрою? Скажу їм те, що був казав і в першім виданні: нехай вони й не розгортають цього «Пальмового гілля». Коли ж, собі на невтіху, вони випадком розгорнуть і прочитають мої вірші, то нехай швидше силуються забути й їх, і автора. Автор не буде за те в претензії, бо й скрізь у природі бачить те саме:
Срібную лілею буря підотнула; 
Пишную корону до землі пригнула. 
Пахощі пропали. І блищить сльозина, 
Наче дорогая, буйная перлина.
Та ніде не видко горя у природи:
Сонце сіє радість на луги і води;
Вітер різво шепче щось до очерета.
Так усі забудуть скорбного поета...
Алупка в Криму 10 апріля 1901
