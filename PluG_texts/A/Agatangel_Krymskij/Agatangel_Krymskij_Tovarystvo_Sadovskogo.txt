Товариство Садовського в Москві
Од різдвяних святок до посту у Москві давала вистави (в театрі Горевої) трупа Садовського, та сама трупа, де знаходиться перла української сцени – Марія Константинівна Заньковецька. Читачам «Зорі» потроху вже звісні сили сієї трупи, особливо із початку дуже цікавої статті (на жаль перерваної) «Український театр в Росії», але я подам деякі ближчі подробиці.
Ітак, в трупі є із 40 чоловіка хору, є своя вміло зложена оркестра. Між окремими артистами треба назвати: Заньковецьку, Ратмирову, Маркову, Переверзєву, Тимаєву, Мороз, Полянську, Потоцьку, Козловську, а з чоловічого персоналу одзначаються: Садовський, Щербина, Максимович, Загорський, Райський, Джигиль, Василенко, Карпенко, Ярмоленко, Москаленко.
Очевидячки, середня точка усього товариства, наша національна пиха, наші гордощі – це Заньковецька. Вона до того сіяє своїм величезним таланом, що затемнює решту артистів Садовського, хоч між ними є актори далеко не послідні. Гра Заньковецької пориває всю вашу істоту: ви мусите тільки дивуватися тому, як вона дає вираз і одтінок кожному слову, реченню, як у неї кожен жест має свою психологічну підставу, як у неї не можна знайти й кришечки пересади, як у неї все пливе природно, як надзвичайно вірно відтворює вона кожну страсть. Я дуже сумніваюся, чи може знайтися людина, котру б не зачепила і глибоко, до сліз, не порушила гра сієї зорі нашого театру. Надто зумлятись треба різностайності талану її: Заньковецька однаково незрівнянна, однаково вабить усіх і в якій-небудь ролі драматичній, і в веселенькій, пустячній (хоч би й у «Кумові-мірошнику»). «Русские ведомости» (№ 18) помістили були дуже неприхильну рецензію про український театр взагалі, ч трошки куснули й Заньковецьку. «Справді, – пише там Іванов, – артистка поражає нервовою силою гри, щирістю тону, замінюю правдивістю найпатетичніших хвилин; зображення артисткою нервових та ненормальних станів зробило би честь першокласовій виконувательці, але ж ми не можемо судити про ступінь талану п. Заньковецької. Елементарність і крайня одностайність психологічних настроїв, які воплощає артистка, усувають усяке питання про художницьку снагу артистки. Драма «дівчини» надто безпосередня, надто, мовляли, матеріальна і мало «психологічна»... В відповідь на сі слова Іванова «Новости дня» писали, вказуючи на «Світову річ» Пчілки (перероблену з «Бедной невесты» Островського): «На сю комедію треба подивитись тим, хто гадає, буцім п. Заньковецька здатна зображати тільки безпосередні натури, примітивні вдачі сільських дівчат. Так само й прочі артисти, беручі участь у комедії, виконують свої ролі – дехто непогано, а дехто – художничо, дарма що представляють не селюків «хохлів»... (Далі «Новости дня» радять Заньковецькій перейти на російську сцену. Це не раз і не два раяли їй мабуть чи не всі російські часописи, але ж відомо, яку одправу дала Заньковецька!)... Голос Заньковецької не з яких-небудь незвичайних, але чистий і приязний. Вимову має вона, либонь, чернігівську: «ха-діла» (не дї), «ліхо» (однак і не «лїхо»), «голубка» і т. ін.; звук ле у неї дуже м’який, слово «було» звучить ніби «бульло» або «було»; впрочім, така вимова дуже люба і зовсім не вражає непризвичаєного вуха. Московській публіці Заньковецька дуже і дуже подобається. Поклонниці її (це я чув власними ушами) взяли навіть моду на вкраїнські убрання; нема сумніву, що «восторг» од гри Заньковецької може зробити багатьох росіян терпимішими і взагалі до українщини, а тим самим – і до нашого питання... А в театрі що витворяється! Які невгавучі оплески та «браво» достає Заньковецька! І не можна ж сказати, щоб тутешня публіка була якась безпретензійна абощо, – о, ні! треба піти в Імператорський Малий театр, щоб побачити, наскільки чутка московська публіка і який вона має смак! Од Заньковецької ж геть усі дуріють. По скінченні спектаклю її усе викликають, аж доки потомлена артистка не перестане виходити; при сьому всі мають хустками та шапками проти неї. Та й у початку вистави, ледве Заньковецька встигне вийти на сцену, як уже її неодмінно вітають оплесками. (Тут пригадується мені одна кумедна подія. Якось довелося мені сидіти на
«Чорноморцях» такечки, що саме позаду мене стояв капельдинер, і я виразно розчував усі його речі, звернені до себе самого. Вийшла на сцену Заньковецька (в ролі Івги), зрителі бучно її вітають, а капельдинер, чую, воркотить: «Ото, знайшли собі диво! Та дайте ж їй хоч рота роззявити, а після вже плещіть». І з сією мовою чудак узяв з усієї сили псикати (певне, що надаремне); так само й опісля серед загального одушевления я чув над вухом його псикання).
Другою найзначнішою силою трупи вважають Садовського, хоч не зовсім справедливо. Спеціальністю своєю він обібрав переважно комічні ролі, а вже звісне діло, що на сім полі дуже легко стрибнути з комізму прямісінько до паяцтва. На жаль, п. Садовський частенько якраз і забуває умови здорового комізму, а переходить міру. В сьому вада його гри, сим він її псує. Тим більше стає шкода, що Садовський обладуе-таки таланом, та й не абияким. Публіка, очевидячки, це цінить; тому-то ніхто не шипить сьому артистові й тоді, коли було б треба. Що Садовський може грати і комічні ролі без пересади, про це свідчить навіть «Кум-мірошник»: бліда роль Василя, дякуючи Садовському, наповняється життям; Садовський та Заньковецька роблять цей мізерний водевіль артистичною штукою. Зате в довших комічних ролях Садовському не стає хисту вдержатися в межах артизму, ну, й не раз виходить... балаганство. І мені траплялося чути од декотрих осіб вже навіть такі речі, що гра Садовського, мовляв, і загалом нічого не варта! Останній присуд, розуміється, вже занадто гострий. А з другого боку, з уст людей, безперечно, із смаком я чував повне вдоволення Садовським, в чому, на мою думку, є теж крайність. Зрештою, загал публіки вітає сього артиста дуже сердечно, а ся обставина найкраще може збити всякі ганьблення. До хиб гри Садовського я повинен ще однести його крайнє непошанування тексту драми. Згадую я, як сильно Щепкін вимагав точної передачі авторових слів, бо таки й справді, чи ж то добре, коли актор відтворює нам не те, що хотів виразити автор? А Садовському до сього байдуже: в тексті стоїть одно, а він вгощає слухачів другим, вставляє всякі власні жарти, впроваджує власного винаходу цілі епізоди і т. ін. Часто од сього вдача представленої дійової особи сильно одмінюється або, принаймні, певна сцена набуває зовсім інакшого світла. Часом дотепи Садовського повторюються в різних п’єсах: чуючи, як він каже: «випили по чарці», ми вже загодя знаємо, що зараз буде: «потім по парці»... Іноді, правда, додаткові слова сього артиста виходять дуже до речі. Наприкл., Карась («Запорожець за Дунаєм»), об’явивши жінці, що він уже потурчивсь, зараз із заклопотаним виглядом сам до себе щось бубонить по-турецьки, на жах бідолашній Одарці... Мова первопису теж одмінюється в передачі Садовського і стає щиро народною; певне, що те простити ще можна, хоч у засаді і того не тра б допускати.
Од одної пані-москвички учув я: «Опроче Заньковецької, всіх осталих акторів треба б помелом витурити»; заразом сувора пані мені пояснила, що всіх артистів Імператорського Малого театру теж вона б вимела геть, мовляв, як теє сміття; в такім случаї суд про наш український театр виглядає інакше. «Русские ведомости» (Іванов), доказуючи, що любов московської публіки до малоруських спектаклів є цілком безпідставна і суперечна артистичному смаку, бо український театр весь шага варт , заразом і про сили трупи Садовського обізвались коли не погано, то доволі двозначно. Але «Новости дня» (котрим уже ж не можна приписати і «сепаратизму») жалкували, що печать московська немало мовчить про сих своїх гостей, а публіка не з таким запалом мчиться на їх вистави, як у Петербурзі. «В самій трупі немає задля сього ніяких причин. Виключивши Кропивниць-кого, Саксаганського та Затиркевичку, сили групи ті самі, є й нові видатні таланти, ансамбль усе той самий.
Правда, що й репертуар той самий, але хіба, напр., публіка, пнучись на новинки наших театрів, не знаходить часто в сих новинках повторення старих, знайомих сцен, становищ, осіб, тільки що з написами інакшими?» Дуже прихильно обізвався про нас і «Артист»* (NB., вельми похваливши Садовського). Я навмисне згадую про московські одзиви для доказу, що я суджу своїх земляків зовсім не сторонничо. А моя думка така, що дійсно вся трупа Садовського чудова. Дехто скаже: «Неважко грати гарно, коли доводиться зображати прості, сільські характери». Чи легко, чи важко, то вже друге питання, але одна річ певна, що всі артисти Садовського грають добре. Я не здолію зробити нікотрого докору ні Марковій (ролі веселих, моторних дівчат та молодиць), ані Ратмировій (ролі дівчат тихих, сумовитих; одличний голос, справді оперний), ані Переверзевій (старих бабів, а надто пащекух); Тимаєва, Потоцька, Мороз, Полянська – всі вони, кожна в своїх ролях – чудові. Те саме скажу і про мужчин, де на першім плані стоїть Максимович і Щербина (прекрасний тенор). Зупинитися на дві слові треба ще на Загорському. Він грає комічні ролі і повторяє всі помилки Садовського, тільки в ще сильнішій мірі. Задля більшого комізму то він убереться якимсь халамидником-обідранцем, то приказує до кожного слова: «Тьху, анахтема!», то гугнить та гикає за кожним реченням, то примішує до бесіди слова російські та французькі і перекручує їх на смішний лад, то в хорових співах реве не в тон і т. д. В ролях жидів (це має бути його chef d’oeuv-re) він і харамаркає, і гугнить в ніс, і вставляє цілі жидівські фрази та лайки і т. ін. (Тексту авторового він, як і Садовський, не шанує зовсім. Виходить: qualis rex, talis grex) . Спершу зритель неодмінно засміється або всміхнеться, а далі занудиться, ба й загидується. Але ж цей самий Загорський в «Не ходи, Грицю» грає горбатого парубка, і треба сказати, що в сій-о ролі він показує себе нам в зовсім інакшому світлі: тутечки його гра повна чуття, непідробленого драматизму, якого й підозрівать у Загорському не можна було, і публіка не раз серед дії перерива його оплесками. Та й стає жалко, нащо це Загорський може забувати правдиву стежку, нащо він закопує талан у землю. (До речі сказати, в трупі жоден актор не має свого постійного emploi . Білинський, власне, й покладав, що од сього талан розів’ється всесторонніше, але ж, здається, практика показує що інше).
Так от маленький очерк трупи Садовського. В цілому вона добра; не всі артисти однаково талановиті, зате ж кожному дано відповідне його силам поле, на обсягу котрого він гарний і вольний од закидів. Коли хто гудить наш театр та каже, що поруч Імператорського Малого театру він аж смішний, то ми одвітимо лиш, що таким панам більше імпонує сама назва Імператорського театру – назва, котра дає акторові немов патент на геніальність. Виходить, значиться, на те саме, що казав Куліш: «Є і в нас путні речі, а тільки що московські дзвони гудуть голосніше од наших». Впрочім, учащання публіки, котру й дорогі ціни місць не відстрашують, має заткнути усім пельку. Знаходять, що трупа Садовського уступає силами другим трьом найбільшим трупам. Може бути (хоч на мою думку, присутність самої Заньковецької вже дає перевагу цій трупії), нехай вона найслабіша! Але од одної особи, котра бувала в Галичині, я чув запевнення» що все-таки трупа Садовського незмірно вища од Біберовичевої. Це річ можлива, бо в Галичині політична праця так само має одтягати всі сили од театрального іскуства, як і од белетристики. Тільки ж театр Біберовича є неабиякий, отже, нехай галичани зложать собі представлення про театри вкраїнські.
Репертуар невеличкий: «Наталка Полтавка», «Запорожець за Дунаєм», «Сватання на Гончарівці», «ІІІельменко-денщик», «Гаркуша», «Назар Стодоля», «Чорноморці», «Не ходи, Грицю, на вечорниці», «Глитай», «Доки сонце зійде...», «Невольник», «Дай серцю волю...», «По ревізії», «Пошились у дурні», «Не судилось» (Старицького), «Юрко Довбиш», «Утоплена», «Світова річ», «Нещасне кохання», «Не поможуть і чари, як хто кому не до пари». Теж грають водевіль: «Кум-мірошник». Найкращих наших п’єс (себто Карпенка-Карого) трупа Садовського не має права грати. Крім українського, має даватися й дещо російське (водевільчики), але іноді вистава обходиться зовсім без російської частини, іноді ж навіть замість, по закону, виставляти рівне число актів російщини, артисти наші ограничаються яким-небудь романсом, котрий має становити «дивертисмент».
Важною новинкою, якою вгостила нас трупа, була драма Янчука «Не поможуть і чари, як хто кому не до пари», виставлена вперш у бенефіс Заньковецької (в четвер -sg- лютого). Білети почали продавати
в понеділок в 10-ій годині; я прийшов в 11-ій, хотів був узяти місце в 50 копійок, але касієрка одвітила мені, що в таку ціну всі білети попродано: «Ледве я встигла одчинити касу, як у мене їх порозхапали геть до останнього». Не дивниця, що к четвергові не то не лишилося жоднісінького непроданого білета, але ще й треба було по приставляти в залі додаткові стільці; та й то ще багато людей благали дозволу хоч постояти, аби бути на сім вечорі, але з жалем мусили одійти без нічого. «Московский листок» каже, що нарочито задля сього дня приїхав у Москву Суворін.
14-го лютого чимала зала театру Горевої од низу до верху була битком набита. Безліч було студентів, од їх мундирів аж в очах рябіло. Певне, що багато було й українців; в антрактах нашу мову чулося скрізь; декого я бачив навіть у партері в свитках та з баранячими капелюхами в руках. В самім настрої публіки було видно щось особливе. Немов щось рішуче мало вимовитися сього вечора, немов щось велике звершалось. «Надто урочистий вигляд був на обличчях української молодіжі, що зібралася з усіх наукових закладів Москви і з інших місць». «Здавалося, в Москві не лишилося нікотрого українця, щоб він не прийшов у театр на свято «великої артистки української сцени», як голосила напись на папірцях» («Новости дня»). Сумно ставало тільки, що от нас у Москві так багацько, а в одну велику громаду ніяк не можем чи не хочем сполучитись... При першій появі бенефіціантки скоїлося в залі щось таке, чого й описати не можна. Більше, як п’ять минут, лунали оглушаючі брава та оплески; на сцену градом летіли квіти, букети, вінки та зелень; і на сцені, і по всенькій залі пурхали тисячами всякі різнобарвні папірці з написами: «Великой артистке украинской сцены Марии Константиновне Заньковецкой! Сердечный привет московской публики». (Впрочім, більшість їх летіла незнарошне в партер, на голови зрителів, так що інші поважні старці з видом покривдженого достоїнства обтрушували з себе сі папірці, це непожадане для себе шанування). Рівночасно підносилися Заньковецькій усякі адреси, подарунки (між ними срібний вінок). Словом, хвилина була така урочиста і велична, що українське чуття порушувалось до самого глибу. Знехотя згадав я тих, котрі «не ентузіазмуються народним дрантям і сміттям», та міг тільки пожалкувати, що вони не в стані дізнавати таких чудових, величних моментів. Бенефіціантка була глибоко зворушена, так що перші слова свої казала тремтячим голосом. І далі під час усього спектаклю Заньковецька бачила якнайбільші знаки прихильності. Кожне слово її викликало грім оплесків, кожен спів вона мусила повторювати або й потроювати; після кожної дії визивали незчисленну силу разів та підносили їй величезні вінці, букети завбільшки з колесо, адреси в гарних обкладинках, альбоми та таке інше. Викликали й Янчука, але він чомусь дуже мало виходив. (Це вже занадто скромність!) Після одної дії зрителі бачили, як сердечно поздоровляли Заньковецьку її товариші-артисти і як одна її щиро поцілувала. Взагалі видовище було й величаве, й умиляюче, й хапаюче за душу. Не знаю навіть, хто більше одчував душевної втіхи та радості: чи Заньковецька і Янчук, чи українці-зрителі. По скінченні вистави (а могла вона скінчитися тільки о другій годині) багато поклонників артистки кинулися поза куліси та ще й там зробили їй надзвичайну овацію.
З-поміж адрес зміст двох мені відомий. Більше-менше обидві вони нагадують одна другу, бо містять загальні фрази про чужину, Україну, збуджену надію й прихильність до сільського люду. Дишать обидві патріотизмом, а сього й доволі, бо що ж інакше можна і треба було написати в сім случаю на сій адресі? Не викладати ж своє політичне чи економічне «Вірую»! З одної адреси випишу кілька рядків, вимірених, очевидячки, проти Іванова й «Русских ведомостей»: «Знов заворушилася в нас стара надія, що ніколи не вмре наше рідне слово, що мова простого сільського люду стане скоро мовою і всіх освічених українців. Спасибі ж Вам, Маріє Константинівно, що сміливо винесли Ви тую мову з тихих сільських хат на театральну сцену. Це велика Ваша заслуга, і її не забуде історія України»... Друга адреса не прямо до Заньковецької, але до всенької трупи і вертиться коло теми: «Хто матір забуває, того бог карає», «Яркее полум’я любові до Убогої Вдовиці», – та закликає наших артистів будити свідомість поміж родимцями, «недужих ізціляти, незрячим очі одкривати». Треба замітити, що хоч адреси написано по-вкраїнськи, але в них брали участь і такі люди, яких зовсім і сподіватися не можна було. Заньковецькій повинно бути дорогим і те, що тут є й підписи.
Подяки Заньковецькій і всьому театрові нашому певно що заслужені. Вигнані з Правобережної України, примушені часто гостювати в Московщині, українські артисти роблять дві важні прислуги нашій справі. З одного боку, мусять же великороси наглядно пересвідчуватися в окремішності нашої мови, мусять же таки зрозуміти, що існування українофілів викликано не якими-небудь примхами та національними забаганками, але дійсністю, неодмінністю, прямою потребою. З другого боку, наш театр підбодрює українців, закинених обставинами на чужину, вливає в них новітньої сили а навіть (я знаю приклади) привертає до України тих людей, що вже були зовсім її одцурались. На жаль, дуже високі ціни, поставлені трупою Садовського, зачиняють доступ простому люду (найдешевші місця – 40 копійок). А от на Деркачевих спектаклях я бачив, що на галереї сидять двоє москаликів-українців і їх обличчя сяють сердечним вдоволенням. В солдата грошей не гурт, але сі два якось змогли із мізерного свого вдержання втратитися на недорогий білет; і запевне, цей спектакль зробив на них добротворний вплив.
