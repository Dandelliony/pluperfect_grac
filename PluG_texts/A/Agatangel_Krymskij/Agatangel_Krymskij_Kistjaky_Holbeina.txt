«Кістяки Гольбейна»
Образки галицького життя. Львів, 1891 р., 99 стор 16°. Ціна 15 кр.
Під таким заголовком вийшли сього року дуже цікаві начерки галицького життя. Надто зацікавити мусять вони українців, бо сі останні, менше відаючи галицьке життя безпосередньо, звідсіля можуть пізнати багато закулісових сторін його, внутрішні відносини народовців, стосунки з москалофілами, поляками й полонофілами, відносини світські й духовні та таке інше.
Що таке представляють із себе «Кістяки Гольбейна»? Чи не белетристичний твір? Чи побутові малюнки? Чи історія галицького розвою? Чи публіцистика? Одвічу: «Кістяки Гольбейна» не є щось одно із цих форм писань, але € все заразом, укупі. Не можна однести сього твору до історичних або публіцистичних, бо історія або публіцистика подаються тут у белетристичній формі. Але ж не можна вважати «Кістяків» за яке оповідання або роман, бо багацько тут є зовсім чужих, супротилежних елементів: яко белетристика, поезія, цей твір має невелику вагу. Побутовими картинами ще можна його вважати так-сяк, але й це не точно. Тут сполучені всі згадані форми. Чимала частка одводиться й ліризмові, тільки що не в віршовій формі. І от власне ліричний елемент тут панує, і на мою думку він-то й надає «Кістякам» таку велику займаючість. Особистість автора не лишає читача ані на хвилину. Ви разом з ним підходите до кожного явища, вислухуєте його обурення і співчуваєте; смієтесь та й засмучуєтесь, коли він саркастично регоче, показуючи перечні явища жизні; весело смієтесь його живому гуморові і дотепам; щиро, без зла осміхнетесь, чуючи його патріотичні фантазування.
Хто такий автор, на жаль, не звісно, бо свого ймення він не підписав, але з твору його ясно: перве, що він народовець-патріот, а друге – мабуть, один із тих людей, які, кажучи його виразом, «бачили зорю свободи, сходяче сонце правди 1848 року». Першу обставину видно з безлічі ентузіастичних покликів, обурень, патріотичних марень і т. ін. А в справедливості другого мого здогаду я впевнююся з живості оповідання про початкові ступні політичного життя закордонної Вкраїни та з надто свіжого, палкого, суб’єктивного відношення до тих часів. Як я згадав вище, в кожному образкові бачити нам авторову душу наскрізь, отже в історичній частині твору («Пан презес») автор не просто переглядає з нами та обсуджує події, ні, він одчиняє душу сучасника-очевидця, оповіда про вплив того чи іншого факту або епохи на душу патріотичної руської людини. Заразом тут ужито ще одного аналогічного способу: замість викладати історію суспільності за звісного часу, автор бере історію одного тогочасного чоловіка (іменно – «пана презеса»), проводить перед нашими очима, загляда раз у раз йому в серце і т. ін., а рівночасно чуємо ми ще й особисту думку чи почуття оповідача. Оті одчинені душа, гадка та чуття автора мають вагу щодо рельєфності обмалювання відносин галицьких: здається, що сам ти перенісся в ті умови життя, вліз у шкуру русина, живеш на хвилину галицькими поглядами, почуванням, інтересами, так що цілком розумієш їх; таким способом можна збагнути багато явищ у житті закордонної Вкраїни в сто раз легше, ніж з усяких часописів тощо.
І то треба сказати, що часописи чи загалом галицька література не гурт зачіпала боки життя, обмальованого в «Кістяках Гольбейна», себто галицької інтелігенції. Потроху хіба, клаптиками викривалось воно то там, то тут; найбільшеє знаття всяких подробиць можна добути з «Діла», та й то немов прихапці, більше пізнаєш зверхній бік; недурно ж гаразд обзнакомлений зо справою автор сам надто скептично згадує про «слова (руських) часописів, що життя наше пливе «широкими струями» та «широким руслом» (стор. 12).
Переказувати змісту «Кістяків Гольбейна» я не буду, бо тут не в змісті сила, а власне в усяких подробицях та увагах. Побіжно, однак, зупинюсь на дечім.
Починаються «Кістяки» вступом, де патріот смуткує взагалі над життям, а над Руссю в часності, зазначаючи, між іншим, що нема Русі-Вкраїни на ніякій мапі, і питаючи. «Де ж Русь?! Де її границі, де її політичне життя, культурна місія? Самостійність?» (стор. 2). Ізнов мапа в душевній уяві автора: он Збруч, ліворуч його – укази... укази.., а правобіч його?1 – «Кістяки з галереї Гольбейна, а не живі люди!» – одвічає йому муза його сердечна. Вона береться понести автора скрізь, по всіх усюдах Галицької Русі, мов лесажівський Асмодей. Прийом, як бачимо стародавній, арабський, позичений Європою з «1001 ночі» та «Каліли й Дімни». Оцього доволі тривіального, шаблонового способу вжив писатель, щоб мати змогу намалювати нам декілька одрубних образ-ків. А присутність музи мотивує ліризм автора.
1-й образок. «На весіллі»: картина москалофільського (почасти й польського) лихоліття на Русі. Всі сценки – одна цікавіша за другу. Не раз засмієшся з цих недороблених підшиванців московських, чуючи, напр., як «настояща галицько-руська попівна» кличе «гасподіна Ваню Міхайловіча» та як той на «объединительном языке», в певній надії, що то либонь є «національна пєснь русских», співа:
На уліци две куріци
С петухом дерутса,
А баришне с кутка сматрят
Та тіхцом смеютса.
Але ж не сміх, а щось поважніше заворушиться в серці, коли послухаєш бесіду бувшого господина управителя «Заведения», послухаєш золоту молодіж, наглядно побачиш крайню погорду до «хлопа-хахла» та другі подібні речі. «Навіть на свобіднішій частині землі своєї гине Україна в словах такого цинізму». Скрикує писатель: «Бідна, братерством стоптана Україна!»...
Образок 2-й. «Пан презес». Тут виступають перед нами недоляшки, gente Rutheni, natione Poloni . Ci перевертні небезпечніші од попередніх, бо сильніші і, значиться, шкідливіші; в перших народолюбство ще ке виключено рішуче, а в цих – геть. Тим-то теперечки менше ми чуємо од автора сміх, хоч би й різкий – тут більше вже іронії та обурення. Тут же часто писатель заринає в свої патріотичні думи, і не раз оці його ліричні одступлення справляють сильне вражіння. Вельми цікаво обмальовано тут першу епоху ери конституційної од 1848 р., але про це я вже згадував вище. Звертає на себе увагу й пан-славістична діяльність О. Ф. Раєвського. Взагалі тут стрічаємо багацько дуже інтересних подробиць, вказівок на австрійські стосунки, яких не знайдеш у жодній історії галицько-руського руху.
Щодо обмалювання особи перекинчика-презеса, то, на мою думку, автор чимало позичив з історії Чичикова («Мертві душі» Гоголя): презесові дано достоту такі самі обставини життя, які виробили й егоїстичну натуру героя «Мертвих душ».
В 3-му образкові знов полонія та ще рутенія: «У пана графа». Починається несподіванкою: «Ми, русиниська бідні, дивимося звичайно на особу кожного вельможі трохи з «унизительным почтением»... трохи «со страхом мужа достойным» (стор. 41) і т. д. На стор. 45 автор знов іронічно завважає: «Бачите, і в мене є трохи тої спеціальної руської натури, що часом стидаеться свого походження». Та вже до речі пригадаю признання «Діла» *, що «навіть польський слуга і зарібник споглядає згори на русина, станом йому рівного або хоч би й вищого» (1890, № 178). Дійсно несподіванка, од якої українець аж спалахне. Ми, українці, не відчуваємо такого морального гніту, ми не маємо стидатися свого походження, за яке нас не сміє зневажати москаль (NB: вважаючий нас за «один народ»), а поляк – і поготів. Вже, навпаки, трапляється чимраз бачити, що українець гордує поляком і дивиться на його так, як звичайно людина пануючої нації на підвладного. Та «Кістяки Гольбейна» одкривають вам ще не. одну несподіванку...
Коли знов і про цей образок я мушу обізватися взагалі так само прихильно, як і про попередні, коли знов і тут мушу погодитися з автором щодо його симпатій і антипатій, то одна річ тутечки все-таки мене дуже вражає, іменно таке люб’язне відношення до пана графа. Воно правда, що писатель намалював нам графа ідеального, поляка-українофіла (пор. попередню «несподіванку»), без панських звичок і передсудів, з вірою «в царство люду сього» (незвісно тільки, як і коли по думці графа має запанувати «люд сей»). Але ж відомо нам усім, що таких графів нема в нас та й не може бути, бо «царство люду сього» буде не до смаку всяким графам та князям, всякому вельможному панству: згода неможлива, бо інтереси супротилежні. Правда, трапляються іноді польські магнати-українолюбці, але вони люблять іменно тільки Україну (місцевість), а не її мужицьку людність. Певно, що можуть вони кохати українську гарну мову та ніжну пісню, себто любити на братові шкуру, а не душу; можуть вони часом швиргонути мужикам окрушки од своїх незчисленних достатків, та ще не варто приплескувати їм за це; якщо вони й вірять у «царство люду сього», то хіба в таке царство, де вони знов пануватимуть, де вони замість польських графів та князів будуть руськими царями чи королями, або, принаймні, знов князями-графами. Чи ж варто було ідеалізувати подібні сотворіння? Бо вже ж у житті писатель не міг знайти таких. Тут, у сьому образкові, вперше мусиш трохи посваритися з автором, хоч і бачиш, що це він зробив зовсім несвідомо, мовляв помилкою.
Найбільшу літературну стійність має 4-й образок («Соборчик»), де малюється життя-буття духовенства руського. Ся область, очевидьки, автору дуже знайома, так що він тут не потребував ніякої музиної пособи. От де сила всяких подробиць, всяких споминів! Іноді дрібні згадки аж перебивають писателеві повідати про головну річ, раз у раз одвертають його от теми. «Соборчик» – це гарна побутова картинка, написана жваво, з ясним гумором. Тут сливе немає болючого, саркастичного сміху, бо автор добачає в сій обстанові типи не тільки перечні, але й положні. «Соборчик» нагадує своєю манерою оповідання (як і темою) «Старосвітські батюшки і матушки» Левицького; і, як видно, уніатське галицьке духовенство дуже нагадує собою «Старосвітських батюшок» українських.
Цікаво подивитися в сій повістці на стосунки холмчаків та на рутенщину; заодно однести сюди треба з попереднього образка (на стор. 56) гумористичну класифікацію мови на розряди, рівно «с преувеличением чина».
Зостається ще сказати про мову твору. Такою мішаниною вміють писати тільки галичани. Дивишся, пливе щира українщина, аж читати любо, іноді навіть і правопис український (напр., «з неохіття», стор. 10), коли гульк – стримить тобі препоганий барбаризмі Полонізмів автор силується уникати (хоч не скрізь успішно), а навмисне задля оздоби мови ввертає слова московські. Запевне, російських слів нам і нема чого лякатися, тільки ж треба пильно вважати, щоб вони були зрозумілі і строго в дусі мови. А в «Кістяках» натрапляємо хрч би на таке: «озарений», «таінственний», «затія». Діє слово «смотріти», що так обурює україських «пуристів», теж стрічається частенько, але я чував од одного русина запевнення, що це стародавнє слово справді вдержалося в живій, народній мові галицькій; польськістю тхнуть форми: «всходячий», «всхідний», «встидно» і т. ін. («в» в початку є тут зайве).
Зрештою, мова «Кістяків» непогана.
