190. До I. Я. Франка
19 7Т04 Дорогий товаришу!
«Энциклопедическому словарю» Брокгауза та Єфрона потрібна на 20 – 25 февріаля ст. ст. стаття «Южнорусская литература», стовпців на 10 – 12 (можна й трохи більше) . Стаття мусить коротко обійняти не тільки нове (з XVIII віку), але й старе наше письменство (як це зроблено у Пипіна в «Истории славянских литеріатур»). Плата за стовпець 3 крб. 75 коп.; зрештою, коли попрохаєте більше, то можуть заплатити й більше, але 3 р. 75 коп. – то пересічна плата.
Редакція вдалась була до мене, але я фізично не маю часу се зробити; а втім, редактор був передвидів, що я не могтиму прислати цієї статті, і сам прохав мене заздалегідь подати, в разі відмовної відповіді, Ваш адрес або написати самому мені до Вас.
З огляду на те, що «Энциклопедический словарь» Брокгауза і Єфрона має в Росії мільйонове розповсюдження і що всі росіяни та й звичайні українці черпатимуть свої звістки про наше письменство не звідки, як з отого «Энциклопедического словаря», сподіваюся, що Ви не відмовитесь написати для нього статтю, яка б знайомила всіх із справжньою, а не ворожо й тенденційно перекрученою історією нашої літератури. Написати такий начерк Вам буде зовсім легко, бо ж до кожного письменника не треба подавати бібліографію (адже в «Словарі» вже єсть спеціальні статті про поодиноких письменників, – от хоч би моя стаття про Вас, і була спеціальна стаття Арабажина «Галицко-русская литература»). Треба намалювати тільки загальний контур нашого письменства, характеризуючи кожного письменника двома-трьома влучними словами (а Ви на се великий майстер), а в кінці додати збірну бібліографію, де, окрім Пипіна та Огоновського, згадати про такі статті, які були друковані Вами (напр., «Із остатніх десятиліть»), про такі видання, як «Вік», і про тую серію статей, яка друкується (в поодиноких характеристиках) в «Киевской старине» за останні роки (про Вас, Грінченка, Коцюбинського, мене і др.). Це ж багато часу у Вас не забере. А коли б Ви, задля скорості, хтіли поділити працю, то запрохайте ще й д. Студинського: нехай він напише про старе письменство, а Ви – од «Енеїди».
Щодо речинця (22 – 25 февраля ст. ст.), то я думаю, що в разі потреби можна його ще одтягти на скількись днів.
Так будьте ж ласкаві, повідомте редакцію «Энциклопедического словаря» (та й мене теж, будьте ласкаві) про свою згоду, щоб редакція була зовсім спокійна. Адресувати треба (зарекомендувавши) так: С.-Петербург, Разъезжая, 39, Его высокородию Семену Афанасьевичу Венге-рову. (Венгеров – редактор історико-літературного одділу в «Энциклопедическом словареі»).
Ваш щирий прихильник
А. Кримський
А мій адрес: Москва, Лазаревский институт восточных языков, профессору А. Е. Крымскому.
192. До I. Я. Франка
 Москва, 19 2/III 04 Дорогий товаришу!
Як одержав Вашого листа, зараз удався до Венгерова і, розуміється, одержав відповідь, що ніхто й не думає Вас в’язати в писанню Вашої статті: зсилку на Сумцова зроблено Вам тільки на те, щоб Ви не повторяли бібліографічних вказівок або життєписних подробиць, які вже єсть в статтях Сумцова (сухих і безбарвних, додам од себе). Будьте певні, що Ваша праця марне не піде і що неодмінно буде видрукувана, а про Сумцова згадано Вам тільки на те, щоб Вам самим легше було писати. Навпаки, д. Венгеров благає, щоб Ви прислали статтю якнайшвидше, бо саме через неї мусить спинитися друк того тому «Словаря». Про це він мене вчора повідомив навіть телеграфічно, додавши сьогодні в листі, що абсолютно найпізніший речинець – се є кінець марта ст. ст. і що всі опрочі статті на «Ю» вже давно поприсилані і складаються і корегуються: тільки «Южнорусская литература» складатиметься в найостаннішу хвилину, – пільга, якою користуєтесь тільки Ви, а більш ніхто навіть із петербурзьких співробітників. Дорогий товаришу! Не барться Поспішайте з нею, прохаю й я Вас.
Щодо запросин на з’їзд славістів, то я вже написав до Шахматова, щоб вияснив цю справу. Тут якесь непорозуміння. Лист одсилаю до Шахматова рівночасно з оцим, що до Вас. Радив би сповістити ще й Ягича, щоб він од себе написав до Пипіна або до Шахматова.
А. Кримський
193. До П. Г. Житецького
Звенигородка в Київщині,
20 юня 1904
Дорогий Павле Гнатовичу!
Грінченко написав мені, що Ви невдоволені, чому я не заглянув до Вас, як переїздив Києвом. Причин на те було дві: одна – що я був у Києві тільки од поїзда до поїзда, а друга, що мені було соромно до Вас заглядати. Увесь час од января та й аж до юня я працював, мов кінь на топчаку, бо все було справи давно порозпочинені, яких не можна було перервати, а через те я не міг навіть доторкнутися до Ваших виписок з євангелій, щоб порівняти їх. Та й тепер ще нічого не зробив, бо галичани несподівано зачали друкувати переклад мого «Мусульманства и его будущности», яке писано ще 1897 р. та й цензурою дуже перекручено; як довідався я про це, то виміг, щоб принаймні тії аркуші, які ще не надруковано, вони прислали мені на перегляд і на основну переробку: вони згодилися, але під умовою, що я це зроблю зараз, – інакше вони надрукують переклад такий, який є. Отак аж до 1-го юля буде пильної роботи, та й то невідкличної. А тоді постараюся впорати якнайшвидше тую працю, яку обіцявся Вам зробити ще до юня.
Ваш А. Кримський
P. S. Незабаром «Киевская старина» пришле мені відбитки «Филологии и погодинской гипотезы», – то я пришлю примірник Вам. Там є передмова (більше як два аркуші), якої не було в «Киевской старине». Нехай тая передмова буде ювілейним дарунком Соболевському!
194. До П. Г. Житецького
Звенигородка в Київщині,
28 юня І904
Дорогий Павле Гнатовичу!
Вертаю Вам лист Ягича. Я вже од себе написав йому, що коли б він захтів поручити мені статтю «Малорусская диалектология», то був би дочекався її од мене хіба за півтора року або й за два, і що через те йому не вигода вдаватися до мене. Натомість я звернув його увагу на Гнатюка, що і зараз працює над «Программою для собирания сведений по малорусской народности»; мені аж дивно, що сам Ягич про нього забув, а згадав хіба Верхратського. Галицько-гірські та угорсько-малоруські говори Гнатюк знає не гірш од Верхратського, а українські – значно краще не то од Верхратського (про якого, з цього погляду, Ягич і не згадує, правда), ба й од багатьох українців.
Іронічно я мусив осміхнутися, як вичитав, що Ягич історію літературної української мови «не прочь был бы поручить» Колессі. Коли Ви поглянете хоч би на те, що я мусив сказати про Колессу в своїй передмові до «Филологии и погодинской гипотезы», то й з наведених там прикладів можете пересвідчитися, що я маю право іронічно осміхатися з Колесси. Кожен раз, як доводиться мати діло з якимсь писаннячком Колессиним (їх, зрештою, обмаль), я не хотячи згадую покійного Огоновського та й думаю (як каже Кузьма Прутков): «Что имеем – не храним, потерявши плачем». Скільки згірдних слів доводилося чути про Огоновського, як був він живий, – а от тепер Колесса навіч усім показує собою, що Огоновських не так-то й легко знайти. А отая лінивість Колессина! Займати кафедру, що має таку вагу, та й нічого не робити!..
Не знаю, яку історію літературної української мови міг би написати Колесса (!), що за своєю лінивістю та польським політикуванням одбився од елементів науки . Ну, та Ви, очевидячки, не одмовитеся взяти тую статтю на себе. Що ж до здоров’я Вашого, дорогий Павле Гнатовичу, то я думаю, що люба й цікава для Вас праця тільки підбадьорить Вас, а не погіршить Ваше здоров’я.
«Киевккая старина» ще й досі не прислала мені відбиток!....
Весь Ваш А. Кримський
195. До В. М. Гнатюка
Звенигородка в Київщині
19 17/ VII 04
Високоповажаний товаришу!
Зараз оце (17 ст. ст., о 8-й годині ввечері) здобув коректуру і негайно її переглядів; взавтра рано в 8 ½ годині ся коректура виїде з поштою із нашої Звенигородки. Як бачите, не загаявся; даю слово честі, що жодної коректури не спиню, аби дійшла до мене. А щоб дійшла, то треба, щоб Ви її посилали в рекомендованому конверті, та ще й у середині виразно зазначали «коректура», бо тепер через війну переписки довго розглядаються в цензурі, а рекомендовані листи іноді розпечатуються на границі, щоб вивірити, чи то, часом, не «Освобождение».
Дальший рукопис вишлю взавтра, та не із завтрашньою поштою, бо хочу нашвидку ще раз переглянути.
Чи маєте рідку книжечку Бодянського «Наські українські казки»? Посилаю Вам, а коли в Вас уже є, то оддайте комусь або в бібліотеку «Просвіти», якщо там немає.
Ягич бажає од мене, щоб я написав для «Славянской энциклопедии» статтю про малоруську діалектологію та другу статтю про історію літературної малоруської мови .... Може бути, що другу статтю я й напишу (коли він дасть багато часу), але статтю про малоруську діалектологію в усякім разі не писатиму і порадив йому, щоб він запросив Вас. Він мені одписав, що вдасться до Вас, тільки ще мусить заждати, що йому одпише Михальчук: може бути, що Ви з Михальчуком схочете поділити цю працю, а може бути, що Михальчук (через недугу) зовсім одкинеться од неї, – то тоді Ягич пересправлятиме тільки з Вами самим. Пишу Вам про це заздалегідь, щоб Ви заздалегідь могли всю справу обміркувати. Верхратському Ягич теж хоче дати якусь працю (рубрику) в тій «Энциклопедии», – щось про угорські говори.
Чи Ви пороздавали мою «Филологию и погодинскую гипотезу» всім адресатам? А що Ви скажете про ті уваги, які я мусив поробити про «Merkmale» Колесси? Я довго вагався, чи не буде то компрометацією для української справи – виявити перед усіма (чужинцями), що на українській кафедрі сидить попросту неук; та потім мусив рішити, що шарлатанство скрізь мусить бути нап’ятноване і що жаліти його – се буде патріотизм фальшивий. А Ви як думаєте?
Ваш щирий прихильник
А. Кримський
196. До Б. Д. Грінченка 
Звенигородка в Київщині, 17 августа 1904 
Дорогий товариш!
... вдаюся до Вас: може, Ви будете такі ласкаві, що виповните мою просьбу, а саме – розвідаєте, чи одержала друкарня Барського з залізниці висланий мною весь наклад: «Із повісток і ескізів» (600 прим.). Я, бачте, їх тут не оддав брошурувати, бо тут не вміють, а переслав сфальцьовані аркуші і обгортку в Київ ..., а накладную вислав рекомендованим листом П. Барському.... Коли Ви не маєте діл з цією друкарнею, то, може б, сказали про се комусь іншому з членів Видавничої спілки, бо я се видання цілком дарую спілці.
Та ще про одну річ прохатиму в Вас поради, а саме: як держав я коректуру, то несподівано засіла мені в голеву думка – написати роман на одну тему, що вже давно носилася в голові. Хоч у мене були тоді дві пильні праці (одна – для Львова, зредагувати й переробити наново своє «Мусульманство», а друга – тая праця, що мені доручив її П. Г. Житецький), та я поклав собі залишити їх на якийсь час, а натомість написати хоч план задуманого роману. Взяв написав план; план вийшов дуже докладний, з подробицями, се – цілий конспект, а не план. Задуманий роман сам собою розпався в тім плані на очевистих три романи, зовсім самостійні, – одно слово, на трилогію. Хоч саме складання того конспекту забрало в мене тижнів з двоє, я, захоплений своєю роботою, взявся обробляти й далі свою тему (роблячи додатки до конспекту); потім, зовсім забувши про навислі над душею научні праці, зайнявся писанням самого роману, – і от тепер перша частина (282 стор.) задуманої трилогії зовсім готова, ба навіть із другої частини написано вже скількись розділів. А тим часом од Гнатюка прийшов лист, де він вимагає, щоб я швидше прислав йому зредагований і доповнений рукопис «Мусульманства», бо друкарня Товариства ім. Шевченка не може довго ждати з коректурами.
Лист той наче збудив мене од спання, я й не зоглядівся був, а вже літу кінець! Довелося кинути другу частину трилогії та й взятися за «Мусульманство». Це я й зробив. Таким способом кінець літа піде в мене на переробку «Мусульманства»... Ну, а що мені вдіяти з тою роботою, яку я обіцявся був Житецькому прислати ще в юлі?!
Ця гадка, це питання мене аж гнітить. Доведеться, як їхатиму через Київ, знов не заглянути до нього, бо сором в очі йому дивитись! І ото ж моє прохання до Вас: як будете в нього, розкажіть йому про те затміння, що мій розум потьмарило і примусило ще раз показатися брехуном. В мене самого не стає ані сили, ані совісті написати до нього про се особисто. Свою провину я вважаю за непрощенну ще й через те, що саме тоді, як ладнався я написати роман, я написав Ягичеві, що не можу взяти участі в «Славянской энциклопедии», бо не маю часу. На статтю про історію літературної української мови не стало часу, а на роман, за скількись днів по тім листі, знайшовся великий час!.. Житецький, що вважає моє повістярство за ніщо, не простить мені сього .
А от іще до Вас прохання. Чи законним способом, чи незаконним, але роман уже зродився на світ, і хочеться дати тому «плоду любви преступной» якусь опіку. Як я Вам сказав уже вище, перша частина (так само, як і друга й третя), то зовсім окрема повість, яка становить зовсім осібну літературну цілість. Зветься тая перша частина трилогії «Туапсе». В ній 23 розділи, що містяться на 282 сторінках дрібного письма зошитового формату; знаючи своє письмо, я можу думати, що й друкованих сторінок (формату моїх закордонних «Повісток і ескізів») буде теж 282. Проти мого звичаю цей чорновик написано чітко і розбірливо. Вчора і позавчора я підряд перечитав цілу повість і можу сказати, що з технічного боку вона мені вдалася добре: фабула – займаюча, читається плавко і легко; щодо висловлених в ній ідей, то тут, звісно, судець не я, а читачі. Щоб її надрукувати, треба переписати. Коли це маю зробити я, то напевне можна сказати, що повість ніколи світу не побачить, а піде на ту полицю, де вже стоїть чимало усяких написаних та непереписаних научних праць, перекладів і т. ін. (між іншим, і «Бейрутські оповідання», і праця про Франка). Виходить, що треба оддати її для переписки переписчикові, та й то такому, що розуміє українську мову, себто не в Москву, а в Київ чи куди. Далі: звичайно, коли я переписую що-небудь сам, то роблю й усякі виправки, поліпшення і т. ін., бо, переписуючи, легко можу зосередити свою увагу на кожнім реченні. Тепер, коли переписуватиме хтось інший, я не могтиму віднестися до кожного речення з такою самою увагою, а через те мусю замінити вигоди особистого переписування чимсь іншим, а саме: треба, щоб повість була переписана не рукою, а пишучою машиною, бо, читаючи отак переписану повість (себто переписану друкованими буквами), я зовсім легко могтиму подбати про виправки в ній; самі здорові знаєте, що коли читаєте друк, а не рукопис, то кожна недоладність сама собою кидається в вічі, аж б’є. Де знайти такого переписчика, щоб мав пишущу машину і розумів нашу мову? Чи не знаєте? Чи не можете написати? Може, д. Коваленко знає? бо на залізницях буває багацько переписчиків. Щодо плати, то се імені байдуже, аби було переписано.
Посилаю Вам примірник «Із повісток і ескізів». В цім виданню я знов поробив деякі виправки (переважно в мові). Вітаю Ваших сім’ян.
Ваш А. Кримський
197. До Б. Д. Грінченка
Дорогий товаришу!
Дуже дякую Вам за Ваші заходи коло переписувача. Заїздив до мене Доманицький, – казав, що в Управлений Юго-Западных дорог в канцелярії начальника єсть переписчиця з машиною-самопискою, українка з Уманщини, на прізвище він не знає як, а на ймення Неоніла Йванівна: її знає д. Ромінський (якого я не знаю). Може, хтось із Ваших знайомих знає?
В суботу (11-го сентября) рано буду переїздом у Києві – загляну на часинку до Вас. І от, може б, знов ласка Ваша? Чи не розвідаєте Ви про Косачів: у Києві Олена Пчілка і Леся Українка, чи ні? Особливо мені про п. Лесю се треба знати, бо випадало б її побачити особисто, а що часу в мене в Києві не буде, то треба дорожити кожною хвилиною, і отож Ви мені зробили б велику прислугу, коли б наперед розвідали, чи вона є, і таким способом дали б мені змогу не заїздить до них на квартиру марно, якщо їх у Києві нема.
Вітаю Ваших сім’ян
Ваш А. Кримський
8 сентября 1904
198. До Б. Д. Грінченка 
29 Москва, 19 29/Х 04 Дорогий товаришу!
Посилаю для Вас... нову свою = чужу книжку. Вашого Сковороду ще на якийсь час задержу. Прочитав Вашу статтю в «Киевских откликах». Гарно написана, нема що й казати, – та чи дійшла до тих, кому «о том ведать надлежит»?
Будьте ласкаві: як буде переписана тая частина повісті, що вже Вам прислано, перешліть її мені разом із моїм первописом, бо мені важко переглядати дальшу частину, не маючи початку. Питаєтеся, чи пишу другу повість. Хіба на різдво, бо зараз нема часу. Так само не роблю нічого для Житецького, але на те єсть іще й психологічна причина: два рази був приступав до Євангелії – та й обидва рази знеохочений кидав; не лежить моє серце до тієї книжки,, перекрученої попівством, та й частіше ніж колись находить у голову думка: «Ет! чи варто нам дбати, щоб народ мав; у своїх руках тую книжку, де побіч ідеальних навчань є безліч небезпечної нісенітниці?..» «Хто не зо мною, той. проти мене...» – Та вже одна оця наука може збавити цілісіньку книжку!
Сподіваюся, що досі Ви вже дописали словар. Що ж до перечитування, то я б Вам порадив не дуже про се дбати: однаково, як друкуватимете, то все повиправляєте, а академічні рецензенти не звернуть уваги на копіїстичні помилки чи недогляди. Та про се можна й наперед написати Шахматову, а я, коли хочете, застережу про се й Корша (найголовніший рецензент буде, очевидячки, він). А втім, можна й a priori думати, що рукописних помилок є в Вашій праці дуже мало. В усякім разі напружуватися та пере-втомлятися Вам навряд чи варто.
Вітаю Вашу жінку.
Ваш А. Кримський
