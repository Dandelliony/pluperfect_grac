173. До Б. Д. Грінченка
Москва, 19 27/ІІІ 00
Дорогий товаришу! 
Великоруська співанка каже:
Как кузькина мать 
Собиралась умирать. 
Умереть не умерла, 
Только время провела.
Отак і я: живу – не живу, вмираю – не вмираю, а більш того, що вмираю. Все мене тягне на південь з цього ненавидного клімату, а симпатії не пускають звідси. Тут, за таким начальником, як Міллер (мій найщиріший приятель), я набираюся новітніх сил дуже часто, і тоді щезають усякі хороби; але треба найменшої прикрості – і я хорію. Іноді буває так, що зранку встаю в повній надії, що сьогодні має прийти смерть; опівдні находить така бадьорість, що, здається, ще тисячу літ виживу; надвечір знов помираю, лягаю спати здоровісінький. Кажуть: «нерви». А я думаю: попросту клімат.
Посилаю Вам купку своїх робіт та робіт моїх учеників, – з них побачите, над чим я працюю офіціально. (Щодо «Материалов» Лаптева, то скажу, що я над ними попрацював більше, ніж хто). А неофіціальна праця, себто українська, – то переважно праця над словарем та докінчення дечого розпочатого. Послав до редакції «Вісника» велику низку віршів, та боюся, що ідея не сподобається редакції. На тім тижні одішлю кінець Руданського.
З великою цікавістю і приятністю перечитав те, що Ви поприсилали. Попрохав би Вас, щоб Ви свої «Народные спектакли» послали Веселовському (Лазаревский институт восточных языков, проф. Алексею Николаевичу Весе-ловскому), бо й він дуже цікавиться цим питанням (див. його статтю в «Этюдах и характеристиках») і в дальших своїх працях користуватиметься з Вашої книжки. Чи знаєте, що в «Archiv für slavische Philologie» була дуже похвальна рецензія на Ваші «Этнографические материалы» (т. XXI, 1899, стор. 263 – 285)? Писав проф. Празького університету Полівка і вказав, між іншим, на філологічну вагу Вашого видання.
Бажали Ви мати якусь мою чернетку. Посилаю все, що знайшов: так якось зосталось незнищеним.
Чув я в Києві од Шрага і од других те, що одбувалося в Вас у Чернігові. Бажав би, щоб теперішнє Ваше становище було кращим. Але з чого Ви живете? (вибачайте за питання). Признаюся щиро, не дуже я вірю в т. зв. вільну працю, коли вона не дає щомісячної, згори означеної платні.
Янчук прочитав і передав мені Ваш лист про «Думу за княгиню-кобзаря». Як писатиму розбір «Юбилейного сборника» Міллерового, то зужиткую Ваш лист і поставлю справу на дневне світло. Друкуватиму в «Этнографическом обозрении»; його перша книжка за цей рік вийде в апрілі.
Посилаю з присланих Вам книжок те, що прийшло давніш. Гнатюк пише, що висилає іще дещо; але сьогодні я питав у музеї, і не було ще нічого. Доведеться Вам трохи заждати, бо я їду взавтра до Ставрополя (адрес: Кавказ, Ставрополь, Барятинская, 42, мені). Буду там цілий апріль.
Пишіть про себе, як влаштували своє становище.
Увесь Ваш А. Кримський
174. До Б. Д. Грінченка 
Ставропіль на Кавказі, 1 сентября 1900 Дорогий товаришу!
Я приїхав сюди, в Ставропіль, на скількись днів до брата, і тут мені моя сестра передала Вашу картку од 7 юля, адресовану на Звенигородку. Раніше не можна було того зробити, бо мій адрес нікому не був звісний. Жив я літо на Кавказі, в сім’ї Міллеровій, що для мене стала за рідну, бо ще ні од кого я не бачив такої щирої прихильності до мене, та й їздив скрізь по Кавказу вкупі з тією гарною сім’єю: по Черкещині, Абхазії, Мінгрелії, Імеретії, Грузії і т. ін. Набрав силу вражень, а що найважніше – поправивсь на здоров’я, хоч і не зовсім, і от тепер знов вертаю до Москви. Коли того здоров’я, що я надбав за літо, мені стане на зиму, то я не покину Москви і раз у раз їздитиму літувати кудись на південь; коли розслабуюся перед кінцем зими, то зовсім перейду служити на Кавказ і кину свою професорську кафедру. Втратити професуру мені не шкода, бо научної праці я однаково ніколи не покину, а на Кавказі, де-небудь у Кутаїсі абощо, швидше подо-кінчаю купу розпочатих робіт: словар, збірки подільських казок Димінського і т. ін.; додам, до речі, що по М. Біло-зерському мені припали його багаті колекції лексикальних і етнографічних матеріалів, – буде скринь з чотири (недавнечко прислано мені останню). Отак, як бачите, хочу з надією дивитися на те, що буде... Тільки ж сумні перечування мене не хтять покинути і боюся я, що смерть моя ближче стоїть до мене, ніж я думаю. І не самої ж то смерті я боюся, – ні, мені до неї байдужісінько, – а попросту шкода, що я не пороблю всього того, до чого маю снагу й охоту і що вважаю за корисне, от як історичний словар української мови. До речі, Ви питалися, що то за словар. Житецький год із сімнадцятеро збирав матеріали для такого словаря, черпаючи їх з усяких пам’яток нашого письменства, починаючи з Галицько-Волинської літописі; чимало він поробив виписок із ніде не друкованих архівних документів XVII – XVIII в. Багато ще треба буде призбирувати дальшого матеріалу, але й те, що дав мені Житецький, уже має величезну вагу. Я часто марю про те, яке б велике було щастя, коли б словар був уже готовий! .... За літо я мало дечого зробив, бо Міллери навмисне не давали мені працювати більше, як години 4 – 5 на день, а в деякі дні дак і нічогісінько не можна було робити, особливо під час переїздів з одного місця в друге. Не дуже я тоді жалував, бо в товаристві таких високоінтелігентних і естетичних людей, як Міллери (а вони ж до того, кажу, обгорнули мене всякою можливою ласкою і опікою), я почував себе зовсім гаразд; але тепер стає шкода прогаяного часу. Академія наук доручила мені скінчити програму для збирання звісток з української діалектології, розпочату Михальчуком, – я й того не зробив. Все, що я напрацював за літо, стосується до історії арабської літератури (для лекцій і для статей в «Енциклопедичному словарі» Брокгауза та Єфрона). І нема мені похвалитися перед Вами чимсь українським, опроче хіба усяких ліричних віршів та поемок. Та й тих не друкуватиму тепер, бо «Літературно-науковий вісник» мене таки образив. Я написав цикл віршів під заголовком «Нечестиве кохання», де героєм поставив одного з професорів Бейрутського університету; на тлі картин із сірійської природи я зобразив його безталанне кохання і протест проти пересудів громадських. Редактори не згодилися надрукувати тієї поеми, і їхня цензура мене настільки обурила, що я хочу надрукувати свої вірші окремою книжечкою, себто разом із другими своїми віршами, яких я досі не оголошував друком. Надрукую своїм коштом; сподіваюся, що котрась друкарня згодиться взяти цю працю.
Немає в мене тут із собою «Archiv’у», бо я в Ставрополі тільки переїздом, а через те не посилаю Вам адресу того видавництва. За чотири дні буду в Москві, – пришлю звідти. Та найкраще було б Вам удатися до проф. Юрія Полівки (Jifi Polivka), що його адрес – Прага, Чеський університет, та й попрохати, щоб він Вам прислав відбитку своєї рецензії на Вашу працю; він – людина ввічлива, вволить Вашу волю охоче. З Москви надішлю Вам і всі книжки, які мали поприходити за літо; я виїхав з Москви в середині маю. Тамполагодю і всі інші справи, про які Ви згадуєте в листі.
Яке тепер Ваше матеріальне становище? Що ж до історії з земством, то смішно було б робити собі з неї щось: справа занадто ясна, і шкода тільки, що не завжди можна буває втекти од усякої огидної буденщини і доводиться мати близьке діло з такими людьми, на яких не варто було б і дивитися.
Увесь Ваш А. Кримський
А от іще. В Ставрополі, як Вам відомо, багато українського елементу, а в тутешніх книгарнях книжок українських дуже мало. Я заходив у «Книжный магазин Траубе на Николаевском проспекте» і питався, чом немає Ваших видань. Каже, що не знає Ваших умов, та коли Ви їх пришлете, то продаватиме Ваші видання охоче. Друга книгарня – «З. К. Клестовой на Воронцовской улице». Це – новоодкрита, але дуже підприїмчива, і випадало б Вам адресуватися й до неї. В Катеринодарі заходив до книгарні Мареєва (Красная улица) – бачив там тільки три чи чотири чч. Ваших видань. А вже ж на Кубанщині український елемент аж кишить.
