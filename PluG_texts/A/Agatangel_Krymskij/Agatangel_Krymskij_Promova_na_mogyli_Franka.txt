
Товариші! Мені, як приятелю покійного, доручено було сказати слово. І справді, я був надумав слово. Та коли я опинився коло дорогої могили, все, що надумане було, вивітрилося і разом забулося. Сталося зо мною, як з тим вояком у поезії мадярського поета Петефі, що як повертався він до своєї матері, то міркував, підходячи додому, які слова він їй скаже; а коли дійшов до хати та побачив неньку, язик знімів. Усі слова повилітали з пам’яті, і він попросту кинувсь мовчки цілувати свою дорогу матір.
Я саме в такому становищі. Дивлюся на цю могилу, і слова у мене замирають, їх немає. Але чи могтиму я щиро поцілувати, кого хотів би? Адже ці кам’яні плити, вони тягарем навіки прикрили ту людину, яку ви всі знаєте, яка в житті кожного залишила слід своїми огненними писаннями, а в моєму власному житті відіграла велику роль.
Франко до серця брав мої душевні болі, він не боявся довірятися зі мною своїми інтимними переживаннями, і тепер оті розумні очі, які дивилися так глибоко, – де вони? Ті уста, що я рад би обцілувати, – де вони? Лежать тут, у землі, недвиженні, нечутенні? Ні, не можу так думати! Мені здається, що Іван Франко живий.
Ви пам’ятаєте, коли Іларіон виступав над могилою Володимира Великого, він говорив, що не вірить в те, що Володимир мертвий. «Возстани, чесная главо! Нєсі умерл, но спиши. Подивись, тут стоїть і твій син Ярослав, і твоя невістка Ірина. А подивися навкруг, побачиш, що вся Русь тут, нова Русь, що ти її відродив і обновив!»
Отак і мені не віриться, що ти, дорогий Іване, вмер. Возстани, чесная голово, подивись! Ти мріяв, щоб Україна була вільною, щоб вона не знала більше ніякого гніту, нічийого визиску і панування. Це все сталося. Мрії твої збулися, твої ідеї збулися. Україна є вільною. Возстани, чесная голово, і подивись!
А треба нагадати, в кого він вірив, відкіля чекав спасіння, порятунку. Франко вірив, що врятування прийде з півночі, що московський витязь Святогор, який дрімав в печері, прокинеться, прийде і звільнить нашу Галицьку Русь. І я знаю, що не було б більшого щастя для нього, як бачити те чудо, що сталося. І мені мріється, що Франко нас чує і чує мою схвильовану нескладну мову.
У російських вчених було бажання обрати Івана Франка на члена Російської Академії наук. В 1906 році вмер один російський академік, здається, Майков. І тоді Шахматов, голова відділу російської мови та словесності, та академік Корш поставили питання про Франка. Вони притягли до своєї думки Ламанського і внесли в Академію пропозицію обрати Франка дійсним членом Російської Академії наук. Це було б і для Франка щастя, бо дало б йому змогу цілком віддатись праці. І ці заходи показували, як російська Академія уміла шанувати не тільки своїх росіян-учених, але й тих людей науки, що жили в чужій Австрії. Тільки ж повстав Соболевський і заявив великому князеві Костянтинові – голові Академії наук, що не можна обирати людину, яка, мабуть, років три перебувала в тюрмах. Франка не обрали.
Минули ті важкі часи. Коли б ти, дорогий друже, був живий, ти був би тепер у нашій Академії і був би її найпершою окрасою. Та через передчасну смерть не довелося тобі приїхати до Києва і зробитися членом своєї Української Академії наук і її гордощами. Зате тепер уся Академія наук сама прийшла до тебе і вітає тебе, як свого дійсного члена, як найкращу зірку нашого письменства, не тільки літератури, але й науки. Академія прийшла до тебе і як до борця за визволення народу нашого.
Возстани, чеоная голова! Нєсі умерл, но спиши! Возстани! І поглянь на всіх тих, хто тут зібрався, щоб тебе привітати і посмертно закликати в свої академічні лави.
