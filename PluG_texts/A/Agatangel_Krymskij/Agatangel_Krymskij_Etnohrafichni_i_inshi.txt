Етнографічні й інші українські видання московських лубочників рр. 1888 – 1893
І
Наприкінці 1880-их років та на припочатку 1890-их українська етнографія через цензурні утиски перебувала кризу. Поважні збірки етнографічних матеріалів не могли побачити світу. А разом з тим, по всіх базарах, по всіх ярмарках України, в книгарських ятках у московських книгонош поз’являлися всякі «Малороссийские песенники» московського, т. зв. лубочного (вульгарного) видання. Особливо кидався в вічі на ярмарках московський, «малороссийский песенник» якогось Легасова, під заголовком «Молодый чумак». Саме тоді, 1889 – 1890 рр., приїхав я вчитися до Москви. Ідучи Нікольською вулицею (це було чи не головне пристановище «лубочників»), я бачив того самого легасовського «Молодого чумака» і в вікнах у лубочних книгарів. Зайшов я до лубочника Губанова (бо на «Молодому чумакові» надруковано було на обгортці, що то видання губанівське) і побачив «самого», тобто хазяїна. Це був огрядний чолов’яга, зовсім простого, неінтелігентного типу. Він, сидячи за лядою, був балакав чи вже кінчав балачку із якимсь своїм добрим знайомим. Як я ввійшов до крамниці, той гість підвівсь і попрощавсь: «Ну, помогай тебе бог жить-поживать да деньгу наживать!». «Спасибо! спасибо!», – подякував Губанов і наблизивсь до мене. Я ввічливо спитався, хто такий той Легасов, що «собрал» (так надруковано на обгортці) «малороссийские песни». «А это один купчина», – лаконічно й непривітно одказав мені Губанов, не маючи, очевидячки, ані охоти, ані, може, й часу довго балакати про це. Я більше не розпитувавсь.
Тим часом у Львові, в редакції «Зорі», одбулася важ лива редакторська зміна. Замість малоцікавого попереднього редактора, що «Зорю» зовсім був засушив, редагування доручили енергійному Володимирові Левицькому (псевдонім: «Василь Лукич»), відомому вже своїми цікаво редагованими виданнями, як от альманахом «Ватра». Новітній редактор, силуючися зробити «Зорю» якнайточнішою картиною літературного українського життя, звернув велику увагу на рецензії, на літературну хроніку, та не забув і про той літературний мотлох, що – він чував про це – вряди-годи виходить у Москві. Він удався до мене з проханням переглянути публікації останніх двох-трьох літ і подати про них ширшу звістку до «Зорі». Я охоче згодивсь і пішов на Нікольську вулицю до лубочників та й попрохав показати мені все, що друкували «по-мало-российски», бо хочу все те покупити. Тому, що цим разом я прийшов не як порожній балакун-розпитувач, а як покупець, мені було дано все, що було в книгарнях. В результаті з’явилася в «Зорі» моя перша стаття про лубочні московські видання, що її тут передруковую:
Українсько-руські видання московських лубочників
Лубочників у Москві багато, але нашою мовою друкують, скільки мені відомо, тільки Ситін і Губанов. Крім того, у Москві видали сього року «Русский книжный магазин» і «Книжный магазин нового времени», не лубочним способом, писання І. Котляревського із словничком в додатку.
Лубочні видання відзначаються гарними на вигляд обкладинками; на них намальовано картинки різними кольорами, і виконані вони зовсім непогано. А книжечки коштують справді недорого. Нашому українському мужикові вони припадають до вподоби, і він купує їх дуже охоче. Губанов каже, що наклад на 12 000 примірників розходиться в один рік або часом у два роки. Він їх продає книгоношам зовсім дешево, по шість копійок (і, очевидячки, повинен мати на тім іще й певний зиск), а книгоноші продають – за скільки трапиться: за 15 копійок або й менш. Таким книгоношам, як вони виїздять з Москви, видавець дає чималу паку книжок українських і московських: вони ж, випродавши що-небудь, пишуть до Москви лист, щоб надіслали їм книжок іще; на Україні, – каже Губанов, – продаються книжки «очень шибко», навіть книжки московські, не то що.
Якою мовою написані видання московських лубочників, хоч не питайте [...]. Правопис, за рідкими винятками, найнеможливіший: тут плутають і кулішівку, і «малороссийский» правопис урядовий («ярижку»), і правопис російсько-етимологічний (з Ѣ), все плутають – без милосердя; закінчення й цілі слова перекручують на московський лад; і тільки природне українське чуття підкаже, як читати тую плутанину. Тим часом це чи не єдине постійне читання нашого люду, бо видання книгарів київських не можуть так ширитися: дорогі вони. Дивно: чому в нас не знайдеться якої людини або навіть спілки, що була б узялася регулярно видавати дешеві українські книжки, які ще можна видавати за теперішніх цензурних порядків? Адже ж кошти друкарські їм би повернулися й навернулися, бо ясно, що попит на дешеві українські книжки є. Губанов бере за одну шість копійок, має з того зиск; а наскільки успішніш пішло б ціло в нас, де автори були б давали свої праці безплатно!
Ось новіші українсько-руські видання московських пубочників:
1) Грицько Кобзарь. Сборник малороссийских народных лесен. В двух частях. Москва. Тип. И. Д. Сытина и К0. 1890. Сторін 156. На обкладинці кольоровий малюнок декількох барв: парубок з бандурою і коло нього дівчина з картатій плахті. Ціна 20 к. (гуртом – 10 коп.).
А це зразок правопису:
Ой доля людская – доля есть слипая,
Часто служить злимъ, негиднимъ и имъ помагає.
Добри терплять нужду, по міру товчутця...
В другій частині помилок менше. Деякі пісні передруковано кулішівкою.
2) Наталка Полтавка. Украинская опера И. П. Котляревского. Москва. Типография Сытина и К°. 1889. Ціна 10 коп. (гуртом 5к.). Стор. 95. Гарне видання, без помилок, фуковане кулішівкою (але ъ на кінці). Московські цензори, мабуть, не звертають уваги на те, що в лубочників фук іде часом з буквою і.
3) Москаль-чаривник. Малороссийский водевиль в одном действии. И. П. Котляревского. Москва. Тип. И. Д. Сытина и К°. 1890. Сторін 72. Урядовий правопис; не без помилок: над ё немає двох точок, є «ничего» (нічого) і т. ін. Зверху гарний розмальований образок: Тетяні і Михайлові зав’язані очі, москаль витягає Финтика з-під печі.
4) Виргилиева Энеида на украинску мову перелыцевана. Сочинение И. П. Котляревского. Издание 10-е. С портретом автора. Тип. Вильде. Верхняя Кисловка. Москва. 1890. Стор. 251. Портрет Котляревського і в книжці і на обкладинці, а під ним напис: «Издание книгопродавца Губанова». Ціну ані на цій, ані на всіх дальших у нас названих книжках не надруковано; але я подаю тую ціну, яку казав сам Губанов для гуртового продажу. Ціна 20 коп. Помилок я великих не набачив.
5) Наталка Полтавка. Украинская опера в двух действиях. Сочинение И. П. Котляревского. Издание Е. А. Губанова. М., 1889. Стор. 106. Ціна б коп. (нагадую: гуртом). Помилок не видко. Зверху малюнок – Петро та Наталка, що більше схожі на якихось італьянців, ніж на українців. Зазначу, що на книжках, про які я подаю звістку, малюнки зроблено в скількись фарб, опроче портрета Котляревського, і цього я вже далі не зазначатиму кожен раз наново.
6) Москаль-чаривнык. Малороссийский водевиль в одном действии. Сочинение И. П. Котляревского. Москва. Издание книгопродавца Е. А. Губанова. 1889. Стор. 72. Ціна 6 коп. Малюнок: Финтикове каяття; москаль – у мундирі теперішніх солдатів.
7) Як кум Бандура чортяку піймав та не удержав. И. А. К... Рассказ из малороссийского быта. Москва. Издание Губанова. 1888. Стор. 67. Ціна б коп. Малюнок: якийсь злидень преться з хати в двері, хазяїн хапає його за свитку, жінка б’є макогоном; а один – лежить простелений на долівці. До цього оповідання прилучено в тій самій книжечці: 2) «Як Грыцько Городец хотив топы-тися от жинки та чего не втопився». 3) «Де бис не визьме, туди жинку пошле».
8) Наймичка. Повесть из малороссийской жизни. Москва. Издание Губанова. 1890. Стор. 72. Ціна б коп. Малюнок: жінка, коло неї дівчина з граблями. Деякі розділи написані мовою російською.
9) За батьковский грех. Повесть из украинских преданий. И. К-го. Москва. Изд. Губанова. 1890. Стор. 106. Написана по-московськи.
10) Добре роби, добре й буде. (Хорошо делай, хорошо и будет). Повесть из народного быта И. К-го. Москва. Изд. Губанова. 1890. Стор. 72. Ціна б коп. Малюнок: жінка, в гарнім убранню, іде шляхом, плачучи. На верстовому стовпі написано: «До Харькова 14 верст». Написана повість по-московськи; з оповіданням Квітки – немає нічогісінько спільного. Скільки я міг постерегти з побіжного перегляду карток, заголовні слова «Добре роби, добре й буде» промовляє одна жінка Марта до мужика, радячи йому раз у раз керуватися заповідьми божими.
11) Бандурист. Збирник малороссийских писень Зибрав А. Легасов. Москва. Издание Губанова. 1887. Стор. 125. Ціна 10 коп. Малюнок: бандурист грає, недалеченько парубок і дівчина; дві дівчині – оддалік. Помилок багато, правопис дуже плутаний (напр., мисяць, місяць, місяць і т. ін.).
12) Молодый черноморец. Малороссийский песенник. Зибрав М. И. Антипенко. На другій картці: «Малороссийские писни знаменитых писателей: Котляревского, Шевченка и проч. Скомпонував М. И. Антипенко». Москва. Изд. Губанова. 1889. Стор. 126 (пісень 134; переважно – народні). Ціна 9 коп. Малюнок: чорноморський матрос підлабузнюється до дівчини. Оддалік море. Між іншим, тут надруковано уступ із Шевченкової «Причинної»: «Така її доля»... Безліч помилок, перекручувань на Ѣ і т. ін.
13) Украинский кобзарь. Малороссийские песни знаменитых писателей: Шевченка, Котляревского и прочих. Скомпонував Н. И. Сучиленко. Москва. Изд. Губанова. 1889. Стор. 104 (пісень 116). Ціна б коп. Малюнок: старець сів на спочинок; коло нього – міхоноша-поводатар; молодиця дає «шажок міхоноші»; дві стоять поруч. Перша пісня – з Шевченкової «Катерини»: «Шов кобзар до Києва...» Звичайно, що безліч мови каліченої. Пісні, як і в попередній книжці, здебільша народні, а не «знаменитых писателей».
14) Молодый чумак. Малороссийский песенник. Сборник украинских, казацких, разгульных, колыбельных и прочих малороссийских песен. Собрал С. Ф. Легасов. Москва. Издание Губанова. 1884. Стор. 104 (пісень 80). Ціна 6 коп.
Малюнок: чумак у степу, коло хури з волами, грає на бандуру. Зразок мови: «Молодой чумаче, чего зажурився?»
15) Слепой кобзарь. Украинская былина из казачьей жизни. Москва. Изд. Губанова. 1889. Стор. 71. Ціна 6 коп. Малюнок: дід грае на кобзу; коло нього – хлопець і дівчата. Написано по-московськи.
Хванько Кримський
ІІ
Понад моє сподівання ця моя дуже непретензійна і непоказна статейка звернула на себе увагу декого з поважних українців.
От, Б. М. Грінченко (він тоді звичайно підписувався ще псевдонімом «Василь Чайченко»), людина близька до села, знаючи, як добре вміють лубочники розповсюдню-вати в народі свої лубочні видання, надумався використати моє перебування в Москві, щоб провести українською мовою під лубочним, нікому не підозрілим прапором дещо путя-щеє; ясно, що мені, живучи в Москві, зручніш було балакати про такі видання з лубочниками усно, безпосередньо, ніж йому – листуватися з ними з далекої Харківщини. Нам пощастило. Губанов пішов нам назустріч та й видрукував під своєю фірмою те, що Грінченко надіслав рукописом на мою адресу (самого Грінченка «Олеся. Украла. Грицько», його ж таки напівфольклорну збірочку «Веселий оповідач», потім Пилинського «Пригоди»). Губанов навіть виплатив невеличкого гонорара – не згадаю, одначе, чи друкованими примірниками, чи готовими грішми. Після того ми з Б. М. Грінченком умовилися піти ще далі: підсунути Губанову для широкого популярного лубочного видання ще й Квітчині повісті, бо саме тоді зминуло 50 літ з дня Квітчиної смерті і його писання ставали, згідно з російським законом, уже громадською власністю. «Тільки ж, – писав мені Грінченко, – у Квітки, поруч чудової української, щиро народної фразеології, трапляються москалізми в лексиці. Лубочні видання – не академічні, і поробити в них певні лексичні зміни не буде злочин; нема поважних причин педантично зберегти в «лубках» усі видющі Квітчині антиукраїнізми і ширити їх серед тих українських мас, які в повсякденному живому житті таких антиукраінізмів і не допускаються, а говорять чистою українською мовою [...]. Краще буде подати широкій українській масі Квітчині повісті, очищені од чужого, негодящого елемента». Так писав Грінченко. Невважа-ючи на всенький свій філологічний ригоризм, – я – для даного разу – визнав Грінченкову думку за добру, бо практичну, і згодився з ним. Першою отак спрепа-рованою для лубка Квітчиною повістю була «Маруся», її власноручно виправив (себто московські слова позамінював українськими) попереду Грінченко, а я, здобувши од нього виправлений примірник, поробив іще й сам скількись лексичних виправок; і отак «Маруся» вийшла в світ у губанівському суто лубочному виданні (1894). Дальші Квітчині повістки («Перекотиполе», «Сердешна Оксана», «Мертвецький Великдень», «Конотопська відьма» з підкресленим зазначенням, що це – тільки казка) підготовляв для Губанова уже я сам, без Грінченка. Подавалися вони до цензури дуже поволі, щоб не звернути уваги. Нарешті з Квітчиних «Листів до любезних земляків» я, без сорома казка, відважно повимазував увесь (рясний, нівроку!) цареславний та антидемократичний елемент і, щоб затерти сліди свого «злочину», надав брошурі інший заголовок: «Через що люди бідніють?». Під отаким заголовком і видав її Губанов (уже аж 1896 року).
Другий, хто добре зацікавився моєю статтею, був московський українець, етнограф Мик. Андр. Янчук. З Янчука був свідомий українець, ще й письменник український; його українські театральні п’єси «Пилип Музика», «Вихованець», «Не поможуть і чари» – тішилися успіхом не тільки в межах держави російської, ба й у Галичині, де право виставляти їх покупила у автора львівська «Руська бесіда»; писав він і повісті, та вони світу не побачили. Янчук редагував московський журнал «Этнографическое обозрение» (заснов. 1889) – і охоче давав на його сторінках місце працям українським, і то не тільки підданців російських, ба й галичан (от, Охрімович умістив в «Этнографическом обозрении» свою розвідку про сліди матріархату в українських весільних піснях). Взагалі М. А. Янчук (єдиний серед старшого покоління московських українців) цікавився Галичиною, може, тому, що сам був зроду підляський русин (із Сідлеччини), насильно вкупі з іншими земляками навернений до православія уніат . Читати галицьку пресу йому було значно легше, ніж якомусь іншому українцеві, бо «Этнографическое обозрение» було органом «Императорского общества любителей естествознания, антропологии и этнографии», і цензура вільно пускала на адресу того «Императорского общества» галицькі видання, в тім числі натурально й «Зорю», навіть після 1893 року, коли для «Зорі» перепуск до російських кордонів став рішуче заборонений. Прочитавши в «Зорі» вищенаведену мою статтю про українські видання московських лубочників, Янчук і сам заінтересувався такими виданнями, особливо з погляду етнографічного, та й почав навіть збирати їх собі в колекцію, теж думаючи написати про них статтю. Слідкувати за новими явищами в цій лубочній літературі Янчук мав легку спромогу, бо він служив на посаді бібліотекаря в Румян-цевськім музеї, а до музею, як відомо, обо в’язково надходив (та й досі надходить) один примірник всякої публікації, друкованої в межах Росії; для каталогізування обов’язкові примірники переходили в Румянцевськім музеї саме-іменно через Янчукові руки. Тільки ж Янчук, людина флегматична, літературно працювати міг лиш дуже мляво, а до того він і вільного часу мав не гурт: окрім «Этнографического обозрения» та секретарювання в «Этнографическом отделе общества естествознания» та бібліотечної служби в Румянцевському музеї, мав він ще багацько лекцій в середніх школах і мусив увечері виправляти школярські зошити з диктантами, «сочинениями» і т. ін. Через те задумані в нього літературні праці посувалися, звичайно, не швидким темпом. От, і його повість «Ковалиха» з уніатського побуту на Сідлеччині, не надто й велика обсягом, що він готував її для якогось галицького часопису, ніяк не могла прийти до краю . Так само й для статті про українські лубочні видання не міг він ніяк вихопити вільної часинки. Кінець кінцем Янчук сам попрохав мене переглянути його колекцію та й щось написати про ню і додати до того (може, не дуже й до речі) новий варіант думи про озівських братів. Наслідком була нова моя стаття – в «Зорі», 1893 . Передруковую її:
Про лубочну українську літературу
1890-го року я, за дорученням од шановного Василя Лукича (що тоді до його рук перейшла «Зоря»), ходив до московських лубочників, щоб зоглядати повидавані у них українські писання. Результати своїх шукань я подав у «Зорі» того ж таки року. Теперечки ж шановний наш етнограф і драматург М. А. Янчук був поназбирав чимало таких видань, які або не були мені показані у лубочників 1890 року, або повиходили в світ уже після того часу. Сам не маючи ані хвилини вільної, шан[овний] М. А. Янчук передав оті книжечки мені, прохаючи подати про них у «Зорю» коротеньку звістку. Це я й роблю охоче.
Наперед за все перелічу видання Е. Губанова:
1) Москаль-чаривник. Малороссийский водевиль в одном действии. Сочинение И. П. Котляревского. Москва. 1889. Стор. 72. Так що й без помилок, – річ, що дуже нечасто трапляється в лубочних виданнях.
2) Галя и Назар (,) или добром за зло. Повесть, заимствованная из сочинения Т. Г. Шевченко. Москва. 1890. Стор. 106. Писано по-російськи. Поганенько переказано Шевченкову драму «Назар Стодоля».
3) Тарас и Олеся. Рассказ из малороссийской старины. Москва. 1891. Стор. 69. На обгортці – кольоровий малюнок: річка, левада; парубок пригортає до серця дівчину; обидва – в теперішньому українському вбранні. Розмови дійових осіб і ще дещо автор намагавсь писати мовою українською. Заховуючи правопис оригіналу, подаємо зразок: «Спасибо Богови, что послалъ Боже такой урожай, выростутъ мои ковунчики, продамъ въ городи соберу грошики, и построю новою хату заживу горнесенко». Або знов: «И Тарасу дюже полюбилась одна дивчина Олеся, была она собою гарна и така пригожа, что на всемъ хуторѣ красавицы не было такой, такъ что Тарасъ думаетъ про себи: якъ бы мнѣ ся Олесію наединѣ потолковать, чи вона мини любить чи нѣтъ, я бы послалъ к ней сватовъ. Однажды Тарасъ встрѣтилъ Олесю съ коромысломи съ водою и каже ей: здраствуй Олеся! здорово былъ Тарасъ, що це вы по воду пришли? да по воду дома маты мене дожидается, треба батькови готовити обидъ; да що це ви Олеся так торопитесь, поговоримъ съ вами, – а щожъ я буду говорити: сказала Олеся, Тарасъ и каже, а що я буду говорити слухай да говори же скорѣй, а то мине маты дожидает и Тарас долго чесалъ затылокъ и несколько времени не могъ говорити...» Тому що волею судеб Губанов із своїми популярними лубочними виданнями грає і гратиме – в межах Росії – чималу ролю в історії нашого бідолашного письменства, то я вважаю за потрібне привселюдно оголосити ті його на літературну мову погляди й принципи, які він мені висловлював . Губанов мізкує такечки: «Мені треба, щоб на мої видання було якнайбільше покупців. Якщо я стану друкувати українські книжки чистою «хохлаччиною», то великоруси – зле їх розумітимуть, себто вони мої книжки менше й купуватимуть. А зарадити такій біді – неважко: треба в виданнях обробити українську мову так, щоб геть усі розуміли її однаковісінько легко: чи українці, чи великоруси». (Додати я повинен, Губанов має глибоке пересвідчення, що кінець кінцем українська мова й сама собою мусить забутися, зникнути). Як бачите, шановні читачі, Губанов своїми філологічними поглядами теж належить до школи «об’єдинителів»: «об’единительство» приносить велику користь своїм адептам не тільки в Галичині .
Філологічні Губанова погляди не одурили його. «Тараса и Олесю» швидко розкуплено, не на самій Україні, ба й на Великорусі, аж знадобилося й друге видання тієї самої повістки. Тільки ж воно вийшло в світ під інакшим заголовком:
4) Оце галушки! Що в рот – то спасибо! Москва, 1892. Стор. 70. Щоб іще більше затуманити покупця, ніби це не та сама книжка, яку видано торік, малюнок на обкладинці дано вже інакший (теж хромолітографований): чумаки стоять нічлігом поблизу баштана. Мова в цьому виданні зросійщена більше. Щодо змісту повістки, то треба сказати, що вона є дуже погане наслідування звісного Гоголевого оповідання «Заколдованное место»; а чимало подробиць позичено з Гоголевої таки ж «Ночі перед різдвом». Взагалі 1-й том Гоголевих «Сочинений» править за багате джерело для лубочних видань. Охоче ж беруться звідти саме такі риси, які трохи смердять паяцтвом. (Куліш, критикуючи Гоголя в «Основі», на такі риси вказував).
5) Слепой кобзарь. Украинская былина из казачьей жизни. Москва. 1889. Стор. 71. Без малюнка. За підвалину для «былины» стала відома дума про Самійла Кішку; тут її жваво переказано в белетристичній формі, в тонах Гоголевого «Тараса Бульбы». В книжці чимало є комічних уступів (от запорожці, виїздячи на чайках у море, співають хор рибалок із призабутої тепер опери «Аскольдова могила» Верстовського: «Гой ты, Днепр ли мой широкий! Лейся быстрою волной!..»). Попри все те, книжечка цяя може бути задля нас симпатичним явищем. Тим-то я навіть радію, що за якихсь три роки вона вийшла в світ ще й другим накладом:
6) Слепой кобзарь і т. ін. Москва. 1892. Стор. 72. Титул той подано на білій картці («сорочці»). Цим разом книжечка вийшла ще й у хромолітографованій обгортці, де намальовано: кобзар грає попід хатою, а біля нього стоїть хлопець та дві дівки. На тій обгортці видрукувано: «Слепой кобзарь. Малороссийскийпесенник». А це ж зовсім не «песенник»! Діло ж у тім, що цей самий малюнок колись був на одному з передніших співаників, які видав був Губанов, і той співаник теж був звався «Слепой кобзарь».
7) Чертова морока. Святочный рассказ, и Злому в рай не попасть. Москва. 1892. Стор. 108. На обгортці – хромолітографія: хлопці з різдвяною звіздою колядують попід вікном. Типи хлопців – не українські, а найшвидше, мабуть, вірменські. Розмови в «Чертовій мороці» писано чистенькою-таки українською мовою, а не «русско-малорсссийским» «язичієм»; на жаль, є багацько друкарських помилок. Не може бути сумніву, що цей «рассказ» перероблено з якоїсь повістки або драми, писаної по-вкраїнськи: може бути з «Різдвяної ноч.» Старицького. Друге оповідання: «Злому в рай не попасть» – то відома руська легенда про лиху бабу, яка на всенькому своєму віку тільки й зробила доброго діла, що подала старцеві моркву. (В народних переказах іноді замість моркви фігурує цибуля). Я не думаю, щоб заголовок «Чертова морока» дуже імпонував українському селянинові: наш селянин «черкання» не полюбляє. Я знаю, напр., такий факт, шо письменний мужик не захотів узяти в хату до себе книжечку Левиць кого «Чортяча спокуса» і то – тільки через заголовок. Наприкінці тієї книжки додано коротенького словничка, українсько-російського.
8) Молодой чумак. Малороссийский песенник. Сборник украинских казацких, разгульных, колыбельных и прочих малороссийских песен. Собрал С. Ф. Легасов. Москва. 1891. Стор. 103. Це вже друге видання . Хромолітографія: чумак, сидячи біля межі в степу, грає на бандурі. Всіх пісень 75. Ось послухайте першої:
Молодой чумаче, чего зажурився,
Чи зъ дороги сбився, чи волы присталы?
Волы не присталы, зъ дороги не сбився,
Чого зажурився, що отецъ и маты
Померь, а я не женився. Піду я въ чисту
Поле, шукам сіби долы, не нашевъ
Я долы, нашевъ я рыболовлю.
Рыболовцы хлопцы, добрые молодцы,
Ви закиньте сѣти, поймайты
Мою долу. Не поймалы долу,
А поймалы рыбу щуку.
Щука рыба грає, себѣ пары має,
А я молоденькій порочки не маю .
В 1-м виданні «Молодого чумака» було помилок менш, бо шан[овний] д[обродій] Легасов «собрал» пісні, звісно, не з народних уст, а з етнографічних збірок. Як захотіли видати друге видання, то один з тутешніх цензорів звелів повикидати і, д. Легасов так і зробив: замість того клятованого і він поставив скрізь або Ѣ, або и, ad libitum . Без зміни позоставалися тільки ті пісні, які він був узяв з Головацького: тут треба було лиш повідкидати етимологічні дашки (над о, над є, над и).
9) Черноморец. Сборники малороссийских песен. Москва, 1892. Стор. 144. Всіх пісень 126. В число тих «малороссийских песен» дісталися й ліричні патріотичні вірші Василя Чайченка, мабуть, через те, що вони були видані під заголовком: «Пісні» та «Нові думи та співи». Увійшли сюди теж деякі куплети з українських опереток, та Петрен-кова дума «Дивлюсь я на небо», та деякі вірші Шевченкові.
Переходжу до видань Ситіна:
1) Метелица. Малороссийский песенник. Москва. 1892. Стор. 138. Всіх пісень 121. Хромолітографія: зима, сніг, на снігу п’яний чоловік в літній одежі витинає гопака перед публікою. Підпис: «Ой на двору метелица». Щодо змісту цього збірника, то цікаво запримітити, що або Ситін передрукував губанівського «Чорноморця», або Губанов переробив ситінську «Метелицу», доповнивши її віршами з Чайченка (а Губанов і Ситін – чи треба це й зазначати? – конкуренти). В обох виданнях (і в губанівському, і в ситінському) є ті самі друкарські помилки, напр.: «Шаръ, маты, капустыци» (зам. «жаръ»), «На курочкѣ перьюшко рябое» і безліч інших. Запримічу, однак, що в Ситіна, за дрібними винятками, не поплутано всі можливі українські правописи, ба скрізь переведено тільки той український правопис, що дозволяє цензурний закон (т. зв. «ярыжку»), і до того – переведено скрізь доволі послідовно.
Мабуть, «Метелица» була спродана дуже швидко, бо того ж року Ситін видав її вдруге, значно доповнивши та надавши новітній титул:
2) Грицько-кобзарь. Сборник малороссийских народных песен. Москва. 1892. Стор. 156. Пісень 148. На обгортці – хромолітографія: коло перелазу парубок грає на бандуру, а біля нього стоїть італійська балерина, що має репрезентувати собою українську дівчину. З деяких даних я можу судити, що задля цього видання Ситін чимало покористувався збірником правобережних пісень Коціпінського. Через те сюди увійшли й коломийки. Між іншими співами є тут і колядки, і пісні заколисні та весільні. Я ще зверну увагу на пісню № 121. Це дуже звісна співанка: «Боже, з неба високого глянь на мене молодого», але дуже цікава в ній ось яка інтерполяція:
Богатого, чубатого, 
Люды знають, поважають, 
А зо мною зостринуться 
Мовъ не добачають. 
Богатого, чубатого 
Дивчына шанує, 
Надо мною жъ, сыротою,
Смієтся, кепкує
Чы я жъ тоби не вродлывый
Чы не въ тебе вдався,
Чы я бидный нещастлывый,
Изъ тебе сміявся?..
Я назвав ці три навороти «інтерполяцією», бо вони зустрічаються в відомій Шевченка думі: «Тяжко-важко в світі жити»... Але цікаво було б довідатися, чи не Шевченко, бува, позичив отаке дещо з народної пісні?
В друкарні у Ситіна надруковано ще одну книжечку з українського життя, але вона, либонь, не може належати до категорії лубочних:
3) Омелько-каторжник. Два платочка. На «Вовчом хуторе». Три рассказа Д. В. Марковича. Москва. 1891. Стор. 36. На обох боках обгортки є два чорні малюнки, непогано виконані. Зрештою, я про ці оповідання, як далекі од лубочних, більше розводитися не буду.
Видання Морозова:
1) Кузнец Вакула, или договор с дьяволом. Повесть из малороссийской жизни В. М. Д-чь (так! автор назвав себе «Д-чь»!). Москва. 1890. Стор. 72. На обкладинці – хромолітографія, страшенно неартистична, багато гірша од хромолітографій на виданнях Губанова та Ситіна: коваль Вакула їде верхи на чорті. Автор хоробро назвав себе «В. М. Д-чь», але це є звісна повість М. В. Гоголя «Ночь перед рождеством», іноді вкорочена.
2) Остап-чумак. Макар и Елеся. Два рассказа. Москва. 1892. Стор. 36. Всередині «Остап-чумак или хохлы-вохлаки – великие дурни. (Хохлацкая присказка)». Як бачите, оповідання з тенденцією!
Не думаю я, щоб українські селяни мали велику користь з отакої літератури.
Та можна сподіватися, що далі справа піде краще: в московське лубочне видавництво влилася нова течійка. Вона досі, правда, ще дуже невелика, тільки ж подає сподіванку на прийдешнє. Дякувать ми мусимо відомому нашому трудівникові – Василю Чайченкові. Минулого року між виданнями Губанова ми зустрічаємо дві його книжки. Одна:
1) Олеся. Украла. Грыцько. На перший погляд, цей збірничок не має причини зватися лубочним: нема ані мальованої обгортки, ані зазначення, що його видав лубочник Губанов. І це шкода. Певне, що Губанов у своїх інтересах і так постарається розповсюднити своє видання якнайширше; а все ж було б краще, коли б на обгортці дано було якусь хромолітографію, бо селянин купував би цю книжку з більшою охотою. Спершу Губанов таки був хотів додати сюди мальовану обгортку, вже навіть і сюжет для малюнка був нашуканий, коли як стій видавець почув од когось, що є такі люди «українофіли», які, хоч говорять один до одного мужицькою хохлацькою мовою, та самі вони – інтелігенти інтелігентами. Дізнавшися про таке, Губанов одкинувсь од свого первісного плану, не захотів давати лубочної хромолітографії на обгортці, і всі мої вмовляння не могли нічогісінько вдіяти. «Якщо я надам книжці лубочний вигляд, то одіб’ю од себе інтелігентних покупців!» – оце його мова.
Така сама історія трапилася й з другою Чайченковою книжкою, що вийшла у Губанова в світ за пару день до Нового року. Заголовок її: «Веселый оповидач». Це збірка усяких народних анекдот та жартів, що дихають свіжим, народним гумором і різко одрізняються од т. зв. «інтелігентних» лойових, двозначних тривіальностей. Першеє її видання вже розпродане, а купували були люди цю книжку залюбки. Має вона й деяку етнографічну вагу... Губанов, очевидячки виглядаючи покупців інтелігентних, і її видав без хромолітографії, та ще й ціну позначив на обгортці неможливо високу: 30 копійок. Звичайно, тридцять копійок платитимуть за неї тільки ті люди, які купуватимуть її в книгарнях; що ж до офень (книгонош), то вони й сами купуватимуть її в Губанова за значно дешевшу ціну та й селянам продаватимуть недорого.
Тепер стоїть на черзі у Губанова лубочне видання повісток Квітки-Основ’яненка (8-го серпня цього року його писання стали громадською власністю). З подякою маю зазначити, що й тут справа не перебулася без участі Чайченкової. До друку ще не приступлено.
У колекції тих книжечок, які мені передав д. Янчук, є ще декілька, друкованих не в Москві. Згадаю про них коротко.
1) Видання «Универсальной библиотеки», № 6-й: Наталка Полтавка. Малороссийская опера в двух действиях. И. П. Котляревского. Петербург. 1891. Стор. 48. Ціна 7 коп. Чепурненьке видання, до того ще й дешеве, тільки ж з однією ганджею: правопис – поплутаний. І звук і, і звук и – однаково друкуються тутечки через літеру и.
2) Сива кобыла. Оповидання. Типом першим. Одесса. 1891. Стор. 16. Ціна не визначена. З другого боку – напис: «Склад издания в книжном магазине В. С. Киселева в Одессе». Дуже невдатна переробка Іродчукової (Кулішевої) «Сірої кобили». В кінці оповідання дуже не до речі притулено шматочок з «Баби Параски та баби Палажки» Левицького. Вкупі з «Сивою кобилою» надруковано тут і казку Андерсена: «Циганська голка, за Андерсеном рассказав Качичкин»; здається, цей Качичкин попросту взяв переклад Старицького. Щодо мови в цій книжечці, то аж дивно стає: адже ж «Сиву кобилу» видано в Одесі, де існує який-такий український дух; а тим часом навіть московських лубочників деякі писання писано все ж кращою українщиною, ніж одеську «Сиву кобылу».
3) Три брата или побег из крымской неволи. Исторический рассказ. Катеринослав. 1891. Стор. 41. Це – російське прозаїчне переповідання відомої думи про трьох’озів-ських братів. До речі завважу, що в останній книжці «Этнографического обозрения» надруковано новий варіант цієї думи, що записав його ще в 1830-х роках Лукашевич, але досі той запис не був оголошений. Ось він.
Озівські брати
Ой у неділю не дрібні дощі накрапали, 
Не сині тумани уставали,
Як із города Озова три брата рідненьких утікали, 
Два брата кінних, – найменший брат между ними пішапішаниця, 
Якби чужа-чужениця.
Пожар ножки зажирає, кров сліди заливає, 
Він біжить, підбігає, міждо коней вбігає, 
За стремена хватає: «Станьте ви, брати, погодіте, 
Мене, меншого брата, подождіте: 
Хоча й мене, меншого брата, меж коні возьміте, 
Хоча й мене, меншого брата, в города християнські на півмилі ввезіте». 
То старший словами промовляє: 
«Коні наші не дійшли, сами не втечемо, 
Тебе не ввеземо.
Будем ми, братику в терни, в байраки в’їжджати,
Будем ми тернам верхи стинати,
Меншому брату на премету давати»
Та він біжить, підбігає, за стремена хватає:
«Добре ви, брати, дбайте,
Шаблі булатниї виймайте,
Козацьке тіло порубайте,
В чистім степу поховайте,
Птиці, звіру на поталу не подайте.
То середульший брат промовляє:
«Братику наш милий, шаблі наші булатниї на дрібен мак розпадуть,
Козацької шиї не ймуть,
Очі наші не зглянуться,
Душа наша гріха не скупиться».
То менший брат у терни, у байраки уходжає,
Зелені віти знаходжає,
До серденька прикладає:
«Ей, добре брати за мене старають.
Мені, меншому брату, на премету давають».
Стали ті брати на Моравські шляхи з'їжджати – 
Став середульший брат за меншим братом убивати:
«Як то ми меншого брата покидаєм?
Одно – без хліб’я, друге – безвіддя...»
То старший брат словами промовляє:
«Ей, годі, брате, тобі за ним убивати,
Бо як будеш за ним, брате, убивати,
Буду тебе шаблею сам у полі перетинати».
То став середульший брат червону китайку оддирати,
Меншому брату на премету давати.
То став менший на Моравські шляхи ізходжати, – 
Червону китайку знаходжає,
До серденька прикладає:
«Ей, не дурно китайка по шляху валяє:
Видно моїх братьєв (sic) на світі немає;
Мабуть, із города Озова велика погоня наганяла,
Порубала, постреляла,
Мене, меншого брата, видно на спочинку минала».
Став то менший брат до могили Савур доходжати:
Куди вітер повіє, – козацьку голову наклоняє,
Він на здоров’є знемагає.
Орли сизокрилі налітали,
Вовки-сірохманці находжали...
То він словами промовляє:
«Гості мої наймилії, пождіте хвильку,
Другу годинку;
Як буде козацька душа з тілом розтрявати,
Тоді будете моє козацьке тіло жакувати»
То вже козацька душа з тілом розтрявала,
То вже орли, вовки козацьке тіло жакували,
По тернам, по байракам кості козацькії розношали.
То стали ті два брати під городи християнські під’їжджати,
Став середульший брат за меншим братом побивати:
«Бери мого коня під сідло, свого за поводи,
За меншим братом назустріч біжи».
То старший промовляє: «Годі, брате, тебе за ним убивати,
Будем ми в города (sic) християнські уїжджати,
Будемо худобу на дві часті пасувати,
Не буде між нами великої суперечки мати...»
Середульший промовляє:
«Що ж то ми будем до отця до матки приїжджати?
Буде нас отець і мати за здоров’е (sic) питати,
Не так вони будуть за здоров’е питати,
Як будуть вони об меншому брату питати».
То старший словами промовляє:
«Я-то знатиму отцеві і матусі який одвіт оддавати:
Що наш брат був у пана молодого, турчина,
Запродав пан його за море Білоє, у землю о рабську,
На каторгу турецьку»...
Стали вони на могоричі, на підпитках підпивати,
Став середульший брат горко-сильно (sic) сльозами обливати,
Отцеві і матері по правді казати:
«Наш то брат прибігав,
Тричі за стремена хватав»...
То став (sic) отець і мати
Старшого сина вовік проклинати,
Не став він собі ні щастя ні долі мати,
Став він по чужих хатах спотикати,
Чужого хліба-солі заробляти...
(Село Березівка, Прчлукського повіту, Полтавської] губ.).
Докінчивши огляд даної мені колекції, я додам ще одну, мабуть-таки, цікавеньку звістку. Невідомі автори лубочних українських творів, звичайно, навіть не бували на Україні: і сюжети для своїх писань, і лексичний матеріал для оповідання вони дуже часто беруть з тих драм, які бачать на спектаклях приїжджих українських театральних труп .
