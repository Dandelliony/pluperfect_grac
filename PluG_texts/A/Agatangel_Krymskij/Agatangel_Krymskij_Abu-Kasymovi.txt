«Абу-Касимові капці». Арабська казка. Переробив Іван Франко.
Видання Руського товариства педагогічного, ч. 47. Львів, 1895 р., 92 с. 16°. Ціна 20 кр.
Хоча ця книжка призначена видавцями для дітей, але вона належить до творів того розбору, які дуже залюбки прочитаються і дорослими людьми. Високий несумнівний Франків талант, признаний уже й поза границями нашого краю, поклав свою блискучу печать і на тім ніби дитячім писанні.
Тема казки про Абу-Касимові пантофлі – арабська. Єсть переклад російський, мало кому, зрештою, звісний: «Старые бабуши Абу-Кассема» (в «Сыне отечества». 1850, т. III, кн. 5, стор. 44 – 48); д[окто]р Франко користувався, певне, німецьким. Зміст Франкової обробітки ог який: в городі Багдаді, за часів халіфських, жив дуже скупий багатир Абу-Касим, що торгував пахощами. Вбирався він злиденно, наче який старець, а вже ж найбридше було дивитись на його «ветхі» шкарбани-пантофлі («капці» – по-галицьки), і їх знав цілий Багдад.
То ж то мир увесь зглядався, 
Як в них Касим прокрадався 
Вулицями на базар, 
Як потів бідак і сапав, 
Ноги тяг, що ледве шлапав, 
Мов за кару каАданяр.
Капці тії так всі знали.
Так їх часто споминали,
Що прислів’ям стались вмить :
Як тяжке щось мав хто в гадці, – 
 «Се як Касимові капці,
Сього я не втну зробить...» (стор. 6).
Познайомивши нас таким способом з героєм оповідання, д[октор] Франко додає:
Слухайте ж, як доля-ненька 
Тими капцями злегенька 
Скоботать його взяла, 
Поки всі гидкі й болющі 
Злих привичок шкаралущі 
Потрощила й розмела.
Думаємо, що з технічного погляду оцей уступ дуже не до речі, бо нащо заздалегідь сповіщати читача про те, що буде далі? Коли автор гак робить і підказує читачеві кінець своєї повісті, то той уже не так цікавитиметься, і виходить, що автор сам собі шкодить. А втім, то є така епічна манера: завчасу оголошувати читачеві чи слухачеві, про що казатиметься далі... (Пор. «Зорю», 1896, стор. 273, стовп. 3-ій). Але читаймо «Капці» далі. Якось-то пощастило Абу-Касимові покупити страх якою дешевою ціною на ліцитації цілу бутлю дорогоцінної рожевої олії. Радіючи на такий зиск, пішов він до лазні, щоб помитися, а там жартівливий його приятель узяв та й поставив його славутні капці коло одежі багдадського судді, що теж мився тоді в лазні, а суддині гарні нові папуші поставив коло одежі Абу-Касима. Той змився, зачав одягатися, побачив нові папуші та й подумав, що то йому приятель дарує їх; взув він їх на себе і пішов під веселою думкою додому.
Вже до дому доходив.
А втім крики його гадку 
Перервали: «Дядьку! Дядьку! 
Зупиніться! Стійте, гов!»
Став мій Касим, озираєсь, – 
Се хлоп з лазні наближавсь, 
Весь задиханий прийшов.
 – «Дядьку Касим! Аллах з вами!
А там в лазні пан за вами,
Пан якийсь знатний питав.
Конче хоче вас пізнати.
Се, мабуть, купець багатий,
Бо нас двох по вас післав» (стор. 17).
Не прочуваючи собі біди, Абу-Касим вернув до лазні, а там угніваний суддя мало не засадовив його до вежі і здер собі з нього багатого хабаря. Розсерджений на капці, Абу-Касим зв’язав їх, напхав важким камінюччям і кинув у Тигр. Рибалки ловили небавом рибу та й витягли капці. Вони впізнали, що це – добро Абу-Касима, і один побіг та й пожбурив йому капці в вікно.
Не злякавсь так Иона того, Як його з судна морського В морську кинули глибінь; Не в таке впав остовпіння Беда, як мертве каміння Прорекло йому: «Амінь!»
Не такий філістимлянів 
Страх напав, як стовп той грянув, 
Що звалив сліпий Самсон, – 
Як злякався Абу-Касим, 
Коли брязком, стуком разом 
Вдарило йому на сон (стор. 26) .
А сулія з рожевою олією, що стояла була на вікні, розбилась, і в хаті потекло пахуще море. Абу-Касим, з одчайної лютості, захотів спалити кляті капці, але ж вони – звісно, мокрі – не горіли. Поклав він їх на даху (плискім, як воно звичайно водиться на Сході), щоб обсохли. А там, на його лихо, собачня заходилася гратися з капцями. От як гарно й живо списуй Франко собачі забави:
Здибали ось панбагдадці 
Абу-Касимові капці, 
Що там сохли на дасі; 
Всі над ними поставали, 
Головами, знай, кивали, 
Мов над карпом у вівсі.
Поставали та й не знають,
Що з тим звірем діять мають,
Далі гаркли: «Дзяв! Дзяві Дзяв!» – 
Звір сидить, немов колода.
Пси міркують: «Ось пригода!..»
Вже один за вухо взяв.
Гаркнув, тягне – годі рушить!
Ба, вже другий зуби сушить,
Капця торгає за ніс.
Тут і інші скоком, скоком,
Хто встиг прямо, а хто боком – 
Гей до капців, щоб їм біс! (І т. д., стор. 34 – 36).
Догулялись до того, що капці гепнули на землю. Саме тоді йшла коло Абу-Касимової господи старезна бабуся і несла на руках внучечку.
...Задивилася небога, 
Як зчепились два вози: 
Коні шарпають та рвуться, 
Візники трохи не б’ються, 
А пани кричать: «Вези!»
Стала баба, всміхається,
Щось їм радить збирається, 
А дитя держить в руках.
Втім rap-гар, гур-гур почулось,
Щось страшне таке метнулось,
Мов увесь звалився дах (стор. 37).
Капці забили дитину на смерть. Баба репетує, ґвалтує; звідусіль збігається народ; гукають Абу-Касима, щоб вийшов із хати.
Вийшов, мов на суд злочинець... 
Гнеть якийсь там челядинець 
Здоровенний, мов ведмідь, 
Хап його за руку живо: 
«Осьде, пане, ось те пиво, 
Що ви вспіли наварить!» 
І притяг його до баби, 
Аби-Касимові лаби 
Її кров’ю обмазав.
 – «Бачте! Бачте кров невинну!» 
Потім вбитую дитину
В руки Касиму поклав.
 – «Нате, пане, попестіте! 
Або хоч собі зваріте! 
Саме добре у окріп. 
Певно, сього ви бажали, 
Як ті капці заставляли,
Мов на вовка в лісі сліп» (стор. 39) .
Потягли Абу-Касима до судді. Мудрий судець стягає з нього собі двісті піастрів та бабці двісті піастрів та присуджує одружитися з нею, «щоб її не вигас рід». Абу-Касим розплатився, хотів був піти геть, та за ним і його бабка побігла.
Вся розпатлана, і боса, 
І брудна, і кривоноса, 
В роті чорні зуби два,
Руки, мов граблі, худії, 
Щоки, мов та грязь, сідії, 
А голосить, мов сова. 
Отака-то краля мила 
Абу-Касима вчепила, 
Наче грішну душу кат: 
З ним під руку забиравсь, 
Примиляєсь, усміхаєсь, 
Мов він муж її чи брат: 
«Пощо так мене волочиш? 
Чи втекти від мене хочеш? » 
Чи забув, як випав суд? 
Коли любиш, люби дуже, 
А не любиш – не жартуй же, 
Сплату дай мені ось тут!» (Стор. 46 і 47)
Щоб відзволитись від бабища, Абу-Касим мусив дати відчіпного триста піастрів:
 – «Бий тебе суха коцюба, 
Ти, красавице беззуба!
На оце та подавись!
Hś добро моє, натішся!
Шнур купи собі й повішся,
Лиш від мене відчепись!» (Стор. 48)
Думаючи, що в капцях завелась нечиста сила та там сидить грішна душа, Абу-Касим вночі пішов на цвинтар, закопав їх у землю, помоливсь над ними. На його лихо, вартовий постеріг, що вночі хтось поравсь і копавсь на кладовищі. І от:
Вартовий сказав Селіму,
А Селім знов Ібрагіму,
А від сього чув Ахмет,
Від Ахмета дід та баба,
А від сих ціла громада,
Сей нечуваний предмет (стор. 54).
Пішла чутка, що на цвинтарі чарівник закопав незліченні скарби й заворожив їх. Довідались, що то був Абу-Касим. Знов його до судді на допит:
 – «Як зовешся?» – «Абу-Касим».
 – «Чим жиєш ти?» – «Хлібом, м’ясом...»
 – «Люди, чуєте? Блюзнить! 
Хліб та м’ясо він вживає, 
Ласки ж божої не знає,
Що живими нас держить!» (стор. 59)
Скінчилася розправа на тому, що з Абу-Касима здерли ще п’ятсот піастрів (останні гроші, які були в нього) і вернули йому капці. Бідняка з усіх тих пригод зачав потроху аж божеволіти. Він подавсь аж за рогачку і несподівано побачив озерце; туди він і вкинув свої нещасливі капці. Але то було таке озерце, з якого йшла вода водопроводом до Багдада. Капці заткнули водопроводові дірку, і в Багдаді не стало води. Народ зчинив великий бунт. Нарешті, майстри пішли до озерця, побачили, в чім діло, і переказали народові. То народ мало не розірвав Абу-Касима, а суд для кари звелів сконфіскувати його хату, після чого Абу-Касим зостався старцем. І зробилося з ним чудо: зрозумів Абу-Касим, що досі жив він не по правді божій, бо він досі дбав про гроші, про багатство, кривдив бідних і голих, думав, що в багатстві – щастя, аж тепер побачив, що як стій людина може збідніти і все втеряти, за власність свою ніхто ручитись не може і тільки чистая самозадоволеная душа є такий скарб, якого вже ніякісінькі можновладці видерти не можуть. І зачав він гаряче цілувати свої капці, що навели його на спасенний шлях, і обрікся носити їх для покути на плечах ціле своє життя; а люди казали, що він десь, певне, здурів. Після того Абу-Касим зробився дервішем-юродивим («меджзуб») і вів святе життя:
Довго він прожив ще в бозі,
Вмер десь голий у берлозі,
З капцями його затим
По-жебрацьки й поховали,
Споминали, величали – 
Він турецьким став святим (стор. 92).
Остатня стрічка це вже lapsus calami , бо яка ж там Туреччина з Багдада, особливо за халіфіві Та ми простим авторові цей lapsus, що для нашого простого народу все мусульманське є заразом і турецьке.
Отакий зміст Франкової поеми (бо це не казка, а гарна поема). Ми силувалися переказати її якнайколоритніше, тільки психологічної обробітки оповідання так і не змогли переказати; треба читачеві самому прочитати поему і самому відчути, як одне лихо за другим приголомшує гордий дух багатиря і поволі доводить його до божевілля або до юродства. Ясне діло, що Франків твір може вважатися цілком самостійним. Автор позичив з арабської казки самісіньку фабулу. Він її прибрав у прекрасну поетичну форму, надав їй великого драматичного і психологічного інтересу, закрасив іще й гумором, і збудував на непретензіональній чужій фабулі самостійний твір, високоестетичний, високої художницької вартості. Дуже оригінальною робить поему Франкову ще одна риса. Франкова поема дуже жива і пластична для нас через те, що автор, малюючи життя арабське зумів до ладу покористуватись образами і порівняннями руськими. Подивіться, наприклад, на отого хлопа з лазні, що біжить і гукає на «дядька» Абу-Касима, або подивіться на тую бабу, що підморгує Абу-Касимові і каже: «Коли любиш, люби дуже, а не любиш – не жартуй же», або згадайте, як розповсюджується в Багдаді сплітка і як нарешті довідується про новину
Від Ахмета дід та баба, 
А від сих ціла громада.
 – Де це все діється? – спитаєте ви. – Адже в Багдаді?
 – А певне, що в Багдаді. Тільки ж, невважаючи на Багдад, ви мимохіть почуваєте, що
Тут руський дух, тут Руссю пахне!
Таки такі Франко, хоч сам відхрещується від націоналізму, є таки писатель щиро малоруський, щиро національний, може, навіть і проти своєї волі, а таки щиро національний! Через те, малюючи життя східне, він показує його нам крізь призму руську; таким способом ми увесь час почуваємо, що перед нами переходить не просто східне життя, а східне життя, описане щирим русином, а через те Франків Багдад не є для нас чуже місто, а є в певній мірі наше рідне.
Але що значить таланті Всякі отакі руські подробиці не переходять у Франка границь міри і правди; вони не більш, як порівняння, вони не освітлюють східного життя фальшивим світлом, а лиш яркіше та виразніше обмальовують нам ті східні типи і події, котрі зовсім-таки скидаються на наші. Може, кому здавалось би, що з цього осуду треба вийняти два уступи
Пан суддя вже в уніформі 
З вартовим по всякій формі 
Протокол як стій списав (стор. 56)..
...Щоб знав наших ласк exempla,
Без заплати, такси и штемпля 
Капці ті йому віддать (стор. 88).
Тут судова процедура, якщо судити з термінів, очевидячки, австрійська, а не східна, та іще неточність тут такая, що замість «улемської» чалми (намітки) багдадського суддю вдягнено в уніформу . Тільки ж судецька чалма – це теж свого роду уніформа, а судові побори – чи зватимуться вони «такси» й «штемплі», чи там якось інакше , – в суті своїй вони всі одне і те саме; значить, коли наш автор-русин поплутав трохи східні і європейські терміни, то тут нема ще великого гріха (а тим паче, що, підмінивши східні терміни на наші, він через те саме заправив свою картинку міцною сатиричною сіллю). А вже ж коли Франко торкнеться справді характерних рис східного життя, то там ми не побачимо ніякісінького фальшивого світла, а, навпаки, – глибоке розуміння діла, і, певне, йому в таких випадках помагають не стільки його які-небудь орієнтальні студії, скільки його поетична зіркість і прозірливість! От одне з найхарактерніших явищ східного життя-буття – дервішівство, воно освітлено у Франка так, неначе б він пильно вчитувався в ціле дервішівське письменство. З дервішівських книжок (Саадія, Аттара, Джелальаддіна, Шеаранія і др.) можна побачити, що в повстанні східного аскетизму найпершу ролю грають мотиви не релігійні, а практичні, викликані поганими соціально-економічними умовами східного життя. Живе собі, приміром, багата людина, тішиться розкошами сьогосвітніми, та як стій налетять на її хату турки чи монголи, все зграбують і попалять, позабирають дітей і жінку в неволю – і зостається колишній багатир найбіднішою і найнещасливішою людиною; коли ж не налетять монголи, то є свій деспот-володар, яка-небудь його примха зробить з чоловіком щось іще гіршеє, ніж татарське лихоліття; а коли й від деспота сховаєшся, то не сховаєшся від усяких «валіїв», «улемів», усяких «кадиїїв» і інших здирщиків. І от обдертий, зубожілий чолов’яга зачинає розуміти, що найзручніш і найспокійніш для людини – зовсім не прив’язуватись ні до. чого, не мати ані сім’ї, ані власності, бо за все те треба щохвилини дрижати, бо все те може щохвилини згинути і завдати серцю тяжкого жалю; а вільний на цім світі, під Дамокловим мечем, сам лиш аскет, бо сам лиш аскет не боїться нікогісінько, хоч би і найлютішого султана, і він може зневажливо (отак, як Гафіз про хана Тімура) питатися: «Чи не оцю мою дранку цар у мене забере?» До таких практичних міркувань прилучаються у дервіша ще й релігійні побудки, але то вже в нього річ підрядна, а найпервіше міркування (оце ж його добре вгадав Франко!) є от яке:
Все моє добро дочасне,
Все, що я вважав за власне
В тих огнях, мов труск, спалив,
Щоб хоч на старії літа
Вільно міг я в світ глядіти... (Стор. 90)
Цю думку вимовляє Абу-Касим вже аж на кінці оповідання, та Франко добре показав і у цілім оповіданні, як він до неї додумується ступінь за ступенем. Орієнталіст може дати Франковій поемі заголовок: «Як люди стають дервішами?» і, наскільки можна збагнути душу дервіша з дервішівських творів, мусить признати, що Франкова поема дає на виставлене питання відповідь зовсім добру та й виясняє розвиток дервішівської психіки якнайкраще. Заразом, знов, поема Франкова повна високих, гуманних ідей вселюдських. Ми бачили також, що вона наскрізь реально-національна.
А через усе те ми мусимо новий твір нашого письменника поставити з усіх поглядів високо і побажати, щоб наша публіка читала його якнайбільше. Як же ж він надається і до дитячого читання, то мусимо радіти, що Руське товариство педагогічне залічило його до своєї бібліотеки.
Треба ще з похвалою зазначити й те, що «Абу-Каси-мові капці» визначуються пливким віршем і доброю мовою, дуже близькою до української. Недобре тільки, що часом нагуртовано декілька співзвуків разом, на.пр., на стор. 57: «з всіх», або на стор. 66: «тил впертіш», або на стор. 91: «покус всіх». Хоч таких випадків у Франка небагато, та ми повинні і їх витикати, бо наша мова для гармонічного віршування така придатна, як жодна в світі: адже коли якийсь звуковий комплекс робиться важкий для вимовлення, то наша мова або вставляє між співзвуками який-небудь евфонічний самозвук, або приставляє такий евфонічний самозвук спереду слова (напр., «із млином»), або обертає в на у (напр.: «усіх» зам. «всіх»), або робить іще щось інакшеє... Далі, недобре в віршах Франкових падають от які наголоси: «коти» (стор. 33, мн[ожиняе] ч[исло] від «кіт»), «обмазав» (стор. 39), «таки» (стор. 71), «снідавши» (стор. 69) і «в ухах» (стар. 75; тра або «в вухах», або «в ушах»). В області лексичній є дев’ять або одинадцять слів таких, котрі треба вважати або за проівінціалізми, або за полонізми і котрих не зрозуміє більшина українців: 1) «с л і п» (польськ. slopiec – яма на звірів (стор. 40); 2) «Мав на нього лік» (стор. 42) – себто був упереджений, пор. поль[ське]» coś go piknęło; 3) «з добрадл ива» (стор. 50) – ? Може бути, тут треба «з добра-дива» (несподівано)? 4) «пізьма» (стор. 50) – ненависть; 5) «обарінок» (стор. 59) – це польське obarzanek, а на Вкраїні говорять або «калач», або «крендель» (як по-рос[ійськи]; 6) «стижбитись» (стор. 57) – ? Може, «згуртуватись»? У Марка Вовчка (т. III, стор. 29), є «тичба» і, певне, значить «натовп», а в «Преданиях» Драгоманова на стор. 258-ій є «тіжба», але це якісь дуже рідкі слова; 7) «бийте плазом» (стор. 60) – українець зрозуміє це так, що треба бити плазуючи, повзучи, а вже ж Франко хотів сказати запевне не те: у нього «плаз» має значення або «палиця» (пор.«Pokucie» Кольберга, І, 195), або «тупий кінець шаблі» (польське «udarzyć płazem»); 8) «з вори» (стор. 71) – гірські тіснини, яри; 9) «і вже жде розжертих куп» (стор. 81) – себто розлютованого стовпища; по-польськи «roz-żarty» значить «лютий», а для українця це слово значитиме тільки «пожертий» або «розшарпаний», і навряд чи згадає він, що і в нього є вираз: «розжертися на кого» (російське] «взъесться»). Окрім цих дев’ятьох слів зазначмо ще два, котрі хоч трапляються і на Україні, та мало кому зрозумілі, а саме: 10) «просиливши на дрючок» (стор. 62) – себто «настромивши» або «зашморгнувши» (українці кажуть: «всиляти нитку в голку») і 11) «тру ск» – хмиз, хворост; останнє слово у нас зо-всім-таки рідке. Слово «псоти» (пустоти, стор. 33) має в українців комічне значення. Зауважмо ще як небажані: «дусить» (стор. 80) зам. «душить»; «тисяч» (стор. 73) зам. «тисяча»; «дё збирати олію?» – себто «куди» (у віщо) збирати?» (стор. 28). Помилка проти руського синтаксису: «ні не кинеш» замість «ані кинеш» або просто «не кинеш» (стор. 50). Оце й усі прогрішення Франкові проти мови, та й то половину їх або дві третини можна навіть не вважати за прогрішення, і ми їх зазначуємо тільки для того, що, може, автор при другім виданні свого твору захоче узгляднити уваги українського читача.
Наостанці заявимо своє невдоволення з тієї перекрученої форми слів і ймен власних, яку ми стрічаємо в «Абу-Касимових капцях». Звісно, що сам Франко багато читає східних перекладів, отож можна напевне сказати, що перекручування чужоземних слів іде не від нього, а від видавців . І виходить чиста сміхота. Єсть, напр., арабське ім’я «Касим», і воно у Франка на стор. 59-ій ще доволі добре написано: «Кассім», та скрізь деінде перекручено вже на «Казем». А слово «казем» по-арабськи значить «поганець»! Або от: єсть таке арабське слово «халіф», і значить воно «намісник» (Мохаммедів намісник); отже ж видавці (стор. 1, 76 і 91) переробили його на «ка-ліф», а по-арабськи так зветься «кошик для фініків (дактилів)»! На стор. 76-ій надруковано «мечеть» (церква мусульманська), так воно зовсім добре, і так говорять усі українці, – та на стор. 92-ій уже читаємо не «мечетями», а «мошеями». По-арабськи «мошея» значить «бридка, невродлива жінка». Ну, ще нехай німці говорять собі «Moschee», бо їх до цього слова прив’язує історія їхньої мови, – а нас що прив’язує? Історія? Чи що? Перечитайте «Алькоран» І. Галятовського або його «Лебедь», то й там не знайдете ніякісіньких «мошей», а й тепер ніхто цього слова не зрозуміє, коли не знає німецької мови. Згадаймо ще про «музулман»; українці зовсім правильно кажуть: «мусульмани» (покірні богові), а видавці «Капців» не могли не переробити цього слова на «музулмани» («кривдителі»)! Я ж кажу, що чиста сміхота, та й годі!
Та ні! Тут не тільки сміхота, тут і сумувати варто. Адже галичани перекручують не самі східні слова, а й західні: французькі та англійські. Українці звичайно або самі знають європейські мови, або користуються російськими книжками, і через те пишуть і вимовляють європейські ймення так, як слід: як вони вимовляються на Заході. А галичани здебільша не знають французької та англійської мови, через те, напр., замість «Майн-Ріда» пишуть «Мін-Рейде» і т. ін., та ще й українські писання силуються виправляти на отой самий кумедний лад! Тільки в радикальних виданнях нема отих перекручувань, а скрізь деінде кишать «Мін-Рейде» і т. ін. І після того чи ж диво, що сторонні люди, побачивши якийсь галицький друк, де стрічаються західні слова та ймення власні, тільки регочуться та аж за боки хапаються? Чи ж диво, коли вони після того кажуть, що таким, котрі навіть західних мов не знають, тільки й зостається, що триматися десь там у хвості Росії та дякувати богові за таке щастя, бо на більшеє вони (себто ми), мовляв, і не здатні?! Наше бідне письменство і так має безліч ворогів і висмівателів, то нащо ж нам давати привід чужим людям докорять нам іще й неосвіченістю?
