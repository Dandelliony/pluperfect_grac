Із спогадів щирого друга
Пригадую перші кроки Лесі Українки як письменниці, наше знайомство, багатолітню приязнь.
Мушу дещо розповісти про ту Київську громаду 80-х років минулого століття, коли Леся Українка починала писати. Це був час, коли від руки терориста допіру загинув цар Олександр II. Після вбивства царя почалася страшенна реакція, яка поширилась і на громадськість. І це було найгірше.
Важко дихалося годі і в Києві. Багато визначних українських діячів показали своє справжнє обличчя боягузливих українофілів. На цьому фоні зовсім по-іншому виділялися тільки три сім’ї (я маю на думці тільки інтелігенцію). Це – Лисенки, Старицькі і Косачі. В цих сім’ях українською мовою користувалися не тільки в літературному вжитку, а вона проймала все життя. Ці сім’ї вважали неприпустимим, щоб інтелігенція розмовляла іншою мовою, ніж народ.
Я вчився в колегії Павла Галагана. Пішов раз гуляти з товаришами на вулицю. Бачимо – вискакує дівчинка, а якась інтелігентна дама до неї по-українському:
 – Куди ти, Катре, побігла? А та відповідає:
 – А я побігла назустріч таткові.
Дивимось, іде назустріч дівчинці Микола Віталійович Лисенко.
Ми тепер живемо в той час, коли навіть смішно говорити про якісь права української мови чи мови будь-якого іншого народу. Жовтнева революція зрівняла у правах мови всіх народів. А тоді було дивно, що композитор-музикант, людина інтелігентна, розмовляє з сім’єю по-українському. На нас, двох хлопців – нам тоді років по 15 було, – це справило найсильніше враження.
Друга така сім’я – це була сім’я Михайла Петровича Старицького, і третя – Косачі. В сім’ї Косачів росла дочка Лариса Петрівна – майбутня письменниця Леся Українка.
В 1887 чи 1888 році несподівано познайомився я з Лесею Українкою. Треба сказати, що ми однолітки: обом нам було тоді по 16 років. Один із старших моїх товаришів – студент Тучапський – якось каже мені, що у нього є гарні вірші Лесі Косач, дочки відомої нам письменниці Олени Пчілки. Леся, мовляв, дещо вже друкувала, а ось її ще не надруковані переклади з Гейне. І в цих віршах я прочитав: «Чого так поблідли ті рожі ясні...».
Це – моє найперше враження від Лесі Українки. Гейне, світовий поет, подумав я тоді, перекладається на українську мову – яка радість!
Я не витримав і кажу: дай мені, я перепишу. І от взяв я ці вірші, приніс у колегію і почав читати товаришам. Вони теж захопилися віршами Лесі Українки, почали їх переписувати, а один з колегіатів був музикант – він до них чи свою музику придумав, чи, може, у Шуберта украв, але ми опівали: «Чого так поблідли ті рожі ясні...».
Між собою часто ми говорили, що є сім’я Косачів, де дітей виховують по-українськи, і що в цій сім’ї є така чудова поетеса.
Минає трошки часу. Лисенко дає концерт. Це за тодішніх часів була велика подія. Концерти Лисенка не завжди дозволяли. Адже був навіть час, коли українські пісні можна було співати тільки у французькому перекладі. Але Лисенко вчив деяких впливових людей грі на фортепіано, і іноді вдавалося здобути й дозвіл на його концерт
Концерт цей відбувався в приміщенні, де тепер київський театр російської драми. Нам, групі колегіатів, дозволили піти на концерт, і там я зустрівся з Тучапським, який дав мені Лесині вірші. Розповідаю йому, що ці вірші в колегії фурор зробили.
 – Дай, – каже, – я поведу тебе до її матері. Напевне, їй буде любо це почути.
Ми пішли за куліси. Він підвів мене до гарної літньої дами і каже:
 – Олено Петрівно, Лесині вірші таке враження справили, що в колегії їх всі співають.
 – Невже так усі справді захоплюються?
Я це підтвердив.
 – Ну, а коли вам так той вірш сподобався, то ось вам і авторка, – познайомтесь.
Дивлюсь, якась дівчинка: їй було годі 16 років, але на вигляд можна було дати років 14. Як відомо, вона допіру приїхала з села Колодяжного.
Обидва ми дуже зніяковіли і тільки після нагадування Олени Петрівни подали одне одному руки...
Ми були близькими друзями протягом багатьох років, до останнього дня життя Лесі Українки. Вона довіряла мені свої твори раніше, ніж друкувати їх.
Я не наважусь назвати іншого письменника, який би з такою відповідальністю ставився до своєї праці, як Леся Українка.
Вона готувалася написати драми «У катакомбах» і «Адвокат Мартіян» і звернулася до мене з просьбою дати їй кілька наукових праць, де можна було б ознайомитись з християнським підпіллям, з розвитком влади митрополитів, коли їх переслідували. Я послав їй спеціальну дисертацію Гідулякова «Развитие власти митрополитов в первые три века христианства».
Леся Українка грунтовно вивчала цю велику дисертацію, а потім пише мені: «Це мене не задовольняє. Мені потрібні оригінальні документи». А вона знала класичні мови – латинську, грецьку. І писала, що саме їй треба діставати. Я послав їй ще величезну дисертацію Олара «Переслідування християн Римською імперією», написану французькою мовою, – товста книга. Поетеса місяців два читала її і знову пише, що не може «тільки розвідкою обмежитись». Вона замовила ще ряд книжок. Я їй цілу бібліотеку послав. Вона всі ці книжки уважно перечитала. Якби який-небудь приват-доцент стільки прочитав, скільки вона! А вона стільки працювала лише для того, щоб написати дві коротесенькі одноактові драми.
Без перебільшення можу сказати, що Леся Українка була справжнім ученим, дослідником.
Пригадую один випадок. Леся Українка надрукувала поему «Одне слово», яку я до того не читав. У цій поемі розповідалося про одного політичного засланця, якого вислали в Якутію. Він дуже нудився, і от якути його спитали, чому він нудиться. Він хоче відповісти – тому, що волі не має, але в якутській мові нібито нема цього слова «воля». І він помира від того, що не міг цього висловити.
Коли я прочитав цю поему, то надрукував статтю під заголовком «Ложка дьогтю в бочці меду». Я писав, що поема така чудова, а побудована вона на неправді, бо в якутській мові для слова «воля» є навіть три синоніми, і навів їх. Задум поетеси був хороший, ідея правильна, але якутська мова була вибрана невдало.
Леся Україніка цілком спокійно сприйняла мою критику і дуже шкодувала, що в її творі була гака помилка. Звичайно, якути тоді були під жорстоким утиском царизму. Народ був майже на 100 процентів неписьменним, і поема «Одне слово» до нього дійти не могла. Але Леся Українка, яка вміла дивитися вперед, у майбутнє, зрозуміла, що в художньому творі не може бути ні слова неправди: буде час, буде нагода – і неправда ця вийде назовні.
Тепер Якутія – це радянська республіка, має свою літературу. Завдяки радянській владі незрівнянно виросла культура якутського народу, дуже талановитого і обдарованого. Якути вивчають тепер російську літературу, літературу світу. Якутський народ уже має своїх визначних учених. І от уявіть собі, що сьогодні, в день ювілею Лесі Українки, вони схочуть ознайомитись з її творчістю і, напевно, перекладуть поему «Одне слово». Леся б вдвічі шкодувала, що свого часу не порадилася зі мною про свою поему.
Випадок з поемою «Одне слово», повторюю, був єдиним винятком в усій літературній праці Лесі Українки. Хай він ще міцніше підкреслить її незрівнянне ставлення як письменниці до своєї творчості! Леся писала тому, що вона не могла не писати, не могла не сказати своєму народові те, що рвалося з її душі. І до кожного свого слова Леся Українка була вимоглива так, як мало хто з письменників.
Леся багато років хворіла на туберкульоз. Мужньо, спокійно переносила вона тяжку хворобу. Ніколи не впадала у відчай. Якось поїхала вона в Берлін, де їй мали зробити операцію. Перед від’їздом сказала вона мені:
 – Думок, задумів, тем дуже у мене багато. Якщо мене там на столі заріжуть, то перед смертю я собі скажу так: «Прийшов Прокіп – кипів окріп. Пішов Прокіп – кипів окріп. Українська література і без мене перебудється».
...Лесі треба було лікуватись на Кавказі, і ми поїхали гуди разом. Вона дуже полюбила грузинів, говорила, що грузинська нація найближча до нас – українців. Леся говорила мені тоді, що буде колись федерація народів, у якій ми – українці – будемо особливо тісно зв’язані дружбою з грузинами. Ці слова особливо хвилюють тепер, коли так розквітла дружба між українським і грузинським народами.
Лесі Українці не судилося дожити до Жовтневої революції, до наших радянських днів. Вона не бачила своїх п’єс на радянській сцені. Зате з гіркістю доводилося їй читати огидні рецензії чорносотенного «Киевлянина» на її драми. Ось що, наприклад, писала ця газета про п’єсу Лесі Українки «Блакитна троянда»:
«Если когда-нибудь мы сомневались в неестественности применения малорусского языка к интеллигентной жизни, то мы должны были в этом убедиться, посмотрев эту пьесу и почувствовав, насколько к ней не подходит малорусский язык».
Інші тепер часи, іншу оцінку дістала тепер від визволеного народу творчість великої української, письменниці і поетеси Лесі Українки.
