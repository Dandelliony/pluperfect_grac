
Лист-послання 
До тих, що виїжджають на роботи до Райху
(22 грудня 1942, Львів)
Дорогі Браття і Сестри!
Виїжджаєте в далекий, чужий і незнаний край, виїжджаєте часом дуже молоді й недосвідчені, виїжджаєте, не знаючи, як надовго. Як ваш душпастир бажаю з вами попрощатись і по змозі бодай серцем і молитвою бути при вас на чужині. Я рад би до кожного з вас зокрема промовляти і кожного благословити на цю дорогу. А що це неможливо, пишу цей лист. Він дійде до вас, мабуть, вже тоді, коли будете вже далеко від своїх, коли за ними будете, може, вже й тужити.
Побут на чужині принесе вам де в чому якусь користь і вигоду. Навчитеся чужої мови, пізнаєте світ і людей, наберетеся життєвого досвіду, набудете багато відомостей, які в житті можуть вам придатися. Але й будете наражені не на одну, часом велику, небезпеку. Моїм обов’язком, дорогі, є перестерегти вас перед труднощами і небезпеками життя. Моїм обов’язком є дати вам добрі поради, так дуже потрібні кожній людині у важких ситуаціях. А ті поради, які вам даю, не мої, а св. Євангелія, що його проповідую. Якщо я в тому листі давав би вам поради від себе, міг би я помилитися, а така помилка могла б вам часом і пошкодити. Але коли передаю вам науки і поради св. Євангелія, тоді виконую уряд душпастиря. І я певний того, що Христос-Спаситель дасть мені Свою благодать, що мої поради і науки будуть напевно добрі. І без страху помилки будете могти завжди так чинити, як у тому листі перечитаєте. Чинячи так, будете йти дорогами, що їх усім нам вказує Христос, наш Спаситель.
Передусім, дорогі, тримайтеся св. католицької віри і стережіться як вогню всякої спокуси відступити від тої віри. Багато з вас житиме серед людей іншого віросповідання. Стрінете не раз і людей, що цілком не вірять в Ісуса Христа. Будуть до вас приходити люди, які вас просто намовлятимуть до відступництва від віри батьків. Нехай Всевишній Бог стереже вас перед тим злочином. Бо злочином, не тільки гріхом, є відступити від віри батьків, тяжким гріхом проти віри. Не забувайте ніколи, що ваша віра – це віра Вселенської Церкви, – це віра католицька. Вона відзначається тим, що визнає Римського Архиєрея зверхником Церкви і намісником Ісуса Христа. Це – віра ваших батьків. У тій вірі ви охрещені, в тій вірі й виховані. Це віра ваших батьків і в тому значенні, що це віра ваших і наших дідів і прадідів від самого св. Володимира, що прийняв християнство 950 літ тому і довів до хрещення усіх наших предків близько 30 поколінь тому.
Св. Володимир прийняв християнство в часах, коли ще не було розділу церков, себто в часах, коли царгородська церква в злуці з римською визнавала вселенську віру. Тому християнство, яке прийняв св. Володимир Великий, є таке саме, а радше те саме, що його ми усі визнаємо. Люди не називалися тоді “греко-католиками”, бо це назва майже нова; називалися “православними”, але в тому значенні, в якому ми тепер ще у Божественній Літургії усіх наших вірних називаємо “православними”. А те значення таке: обряд – східний, або візантійський, а віра – вселенська. Або радше треба сказати, віра вселенська і обряд візантійський, бо, очевидно, віра важливіша, ніж обряд.
Приходитимуть люди до вас та намовлятимуть вас до покинення тієї віри, в якій ви охрещені; намовлятимуть вас, щоб ви перейшли на православ’я, теперішнє православ’я, себто те православ’я, що відреклося вселенської віри. До того православ’я належать церква московська і церква українська, яка до того відступництва від вселенської віри була присилувана переслідуваннями ще за цариці Катерини ІІ і царів Миколая І і Александра II. Ми, за ласкою Всевишнього, зберегли вселенську віру і зв’язоку зі всіма християнами світу, що визнають ту вселенську віру.
Багато з вас буде на роботах у краях давньої Австрії, в Баварії, Надрейнії, Вестфалії або Ельзасі та Лотарингії. Пізнаєте там німецький нарід, що тримається католицької, себто вселенської віри (слово “католицький” – грецьке слово, що значить “вселенський”). Треба обов’язково, щоб ви уміли тим німцям добре пояснити, що і ви, так як вони, теж католики. Між вами і ними є тільки одна різниця: вони тримаються латинського обряду, а ми – українського, обряду, що його називають і грецьким обрядом, і візантійським, і східним обрядом. Щодо цього обряду ми такі самі, як і православні, що не мають вселенської віри; у нас і у них обряд той самий. Але віра наша повніша, бо вселенська. Вони тримаються науки перших сімох Вселенських Соборів. Ми також тримаємося тої науки, але ми додаємо до сімох перших Соборів науку подальших Вселенських Соборів, що їх такими визнає Вселенська Церква. Їхня віра неповна, тому наша Церква Богом неначе покликана до того, щоб їм передати те доповнення, потрібне первісній вірі сімох перших Соборів.
Віра перших сімох Соборів добра, але коли хто у них до тої віри перших Соборів додасть якусь єресь, нема поміж ними тієї влади, що могла б перед єрессю перестерегти і боронити правди. Такою владою були перед віками на Сході Вселенські Собори, але тепер східна православна необ’єднана церква не може скликати Вселенського Собору і тому не може засудити як єресь те, що є єрессю. Наслідок цього такий, що проповідники православної необ’єднаної церкви домішують часом до правд віри людські єресі, а вірні наражені на небезпеку приймати за правду, Богом об’явлену, людські помилкові вигадки. Про цю вселенську віру передаю вам важливе слово св. Атанасія Великого, одного з найбільших отців східної Церкви. Перед символом віри так він говорить. “Хто хоче спастися, передусім мусить триматися католицької віри, а коли хто не збереже її цілої і непорочної, без ніякого сумніву, згине на віки” (ті слова я навів вам із православного Псалтиря, виданого в Почаєві).
II
Свята віра, дорогі, – то дуже цінна благодать із неба. Віра – це надприродна сила, що наші душі лучить із небом, це надприродне світло, що нам дає пізнати правди, об’явлені самим Богом, це надприродна сила і чеснота, яка нам дає визнавати правдою все те, що Бог об’явив а св. Вселенська Церква подає до вірування. Тому віра так дуже обов’язкова для вічного спасіння.
Але щоби св. католицьку віру зберегти цілою і непорочною, треба часом боротися зі спокусами, так щоб їх поконати, а це є ласка, про яку треба просити. Тому, дорогі, на другому місці дуже наполегливо доручаю і раджу вам не занедбувати щоденних християнських молитов. Християнинові, дорогі, потрібна молитва в житті. Через молитву випрошуємо собі ласку для добрих діл християнського життя, для перемоги над спокусами, для убезпечення душі чистої від смертного гріха. Молитвою можемо випрошувати собі з неба і много інших дарунків духових, а часто і земних дібр. Бо Христос сказав: “Просіть – і дасться вам, шукайте – і знайдете, стукайте – і відчинять вам”. Тому є річчю ясною, такою ясною, як білий день, що мудра і чесна людина повинна щодня звертати молитвою серце до Бога. Коли лиш можете, відмовляйте кожного дня рано і ввечір усі християнські молитви, якщо можете, співайте їх усі разом. Не знати, в яких умовах будете там, на Заході, працювати; не в одному місці буде вас, може, більше разом жити. Тоді не встидайтеся християнські молитви разом співати. Такий звичай може тільки привернути чужинців, серед яких будете жити. Слухаючи співаних молитов, вони навчаться вас цінувати і по-християнськи любити і не раз зможуть вам помогти.
Коли ви в такому становищі, що нема як і нема коли помолитися, тоді старайтеся, але вже обов’язково, відмовити бодай три рази Отченаш на день. Очевидно, до молитви треба звичайно і клякнути, і руки на грудях скласти, і поважно, побожно та поволі три рази знак хреста на собі зробити. Але коли хто в дорозі або серед таких відносин, що це все неможливе, той може завжди і всюди молитися, себто серце і душу підносити до Бога і розмовляти з Богом, Пречистою Дівою Марією і святими угодниками Божими. Можна молитися і в ліжку, і в дорозі, і при роботі, і при їжі. Бо чоловік молиться тоді, коли про Бога думає, бажає його помочі, хоче йому служити або постановляє йти дорогою Божого закону до вічного спасіння. Очевидна річ, що така принагідна молитва тільки частково заступає щоденні християнські молитви, що їх кожна розумна і благородна людина звикла відмовляти рано і ввечір. Не заступить і церковної молитви, до якої християнин зобов’язаний у неділю і свята.
У вашому становищі дуже часто дуже багато з вас не буде мати ні нагоди, ні змоги бути в неділю на Службі Божій. Коли це неможливе або навіть тоді, коли це є дуже складне і тяжке, ніхто не грішить, коли того, хоч і якого важливого обов’язку не виконує. Хто, однак, не може бути на Службі Божій, повинен святкувати день святий так, як може, напр., повинен у ту днину більше і ліпше помолитися, пригадувати собі, що це неділя чи свято, а як це можливе, то з іншими товаришами і якусь побожну пісню заспівати, спільно вголос помолитися, а передусім більше, як звичайно, стерегтися всякого зла і дотримуватися Божого закоу.
Багато між вами не матиме змоги святкувати свят; будуть змушені навіть у великі свята працювати. Тоді не будете мати гріха за несвяткування святого дня. Тоді старайтеся й при роботі серце до неба піднести та, пригадуючи собі свою церкву в селі, своїх батьків, помоліться коротко за них, хоч би і серед роботи.
Такі роботи в святі дні будуть для багатьох із вас прикрим і тяжким хрестом. Але пам’ятайте, що нема ліпшого способу сподобатися Богові, як через терпляче знесення прикрощів і терпінь життя. Важке, велике і святе те слово Отченашу: “Нехай буде воля Твоя”. Хто це слово скаже з любові до Бога, той безпечно після смерті піде до нашого доброго Небесного Отця. Серед терпінь не забувайте часто повторювати те святе слово; воно дає потіху та силу, а передусім – Божу благодать. Коли хто з вас буде в місцевості, де є католицький костел, і матиме змогу в неділю чи свято бути на Службі Божій хоч не свого, а латинського обряду, той нехай не вагається піти на Службу Божу. Через це не втрачає він свого обряду і на латинський обряд не переходить, хоч би й у тому обряді і сповідався, і запричащався. Християнин зобов’язаний дотримуватися свого обряду і не має права самовільно переходити на обряд латинський, але може в латинському костелі помолитися, вислухати Службу Божу, сповідатися і причащатися. Так само в тяжкій недузі треба св. Маслосвяття і таїнства умирущих, Сповідь і Причастя прийняти від священика римо-католицького, коли немає свого.
Коли будете пам’ятати про молитву, Бог дасть вам благодать дотримуватися Божого закону і стерегтися тяжкого гріха. Зможете і зумієте тоді за Божою благодаттю перемогти спокуси до злого, до гріха і праведно жити, як повинна жити Божа дитина, християнин, чесна, благородна і добра людина. Будете мати різні спокуси: і до пияцтва, і до крадіжки, і до розпусти, і до сварні чи чварів. Але не згрішите тяжко проти Господа Бога. А те у вашому становищі важливіше ще, ніж де-будь інде. Бо вам того дуже треба, щоб люди шанували вас і цінували вашу роботу чи службу. Пам’ятайте, що ви повинні виконати обов’язки, чи умови роботи, чи справедливий наказ старшини. Про це дбайте; нехай люди знають, що ви люди чесні, побожні, що дотримуєтеся даного слова й умієте виконувати свої обов’язки. Коли вас люди цінуватимуть, буде вам легше жити і легше зможете надіятися, що вернетесь додому тоді, коли Бог дасть.
Коли би трапилося, що вам не дадуть або достатньої страви, або платні за роботу, треба нагадувати про свої права. Але робіть це чемно, може, разом із іншими. А коли б ваші зусилля були безуспішні, то пишіть так:
1) Коли хто з вас працює в промислових закладах, нехай пише до начальника всіх т. зв. (…) укр. обласних зв’язкових (…).
2) А коли хто працює як рільний робітник, нехай пише до опікуна (…). Таких є 10 на Німеччину.
Але, як скаржитеся на недотримання умови супроти вас, добре пильнуйте, щоб ви писали всю правду, щоб не перебільшували і не додавали неправди. А як і з вашого боку була якась вина, то відверто визнайте її. Скарга ваша неповна або неправдива не поможе вам, а пошкодить іншим. Бо коли виявиться, що ті, які про вас будуть писати і згадувати, написали неправду тому, що вам повірили, тоді всі їх листи будуть мати менше значення і менший успіх.
Поки будете в Райху, будете підлягати духовній владі Ап. Адміністратора для українців у Райху Й. Е. отця Петра Вергуна. Їх адреса: (…). До них можете також сміло звертатися у всіх ваших потребах. Вони видали гарний молитвословець для українців у Райху і збираються видати й інші книжечки. Наскільки буде те можливе, подбайте про ті молитвослови і книжечки, а як будете мати, то їх, як вдасться, читайте вголос для товаришів.
Накінець, дорогі мої, ще одна заувага: буває, що наші хлопці є незгідливі та між собою сваряться з приводу того, що належать до різних партій. Перед такими чварами дуже сильно вас, дорогі мої, дуже сильно мушу вас перестерегти. Ми не маємо про що сваритися і ділитися. Це ж наше від віків нещастя, що через що-небудь ділимося і через марниці рідні брати сваряться і ненавидяться. Дуже вас прошу, коли були б де поміж вами такі чвари і сварні, подайте собі руки і перестаньте навіть говорити про дотеперішній предмет сварні. Усіх нас єднає Христос-Спаситель, що за всіх пролив Свою Кров і всіх нас хоче спасти. Старайтеся Його любити, вірно Йому служити, пізнати його святу науку, дотримуватися його святого Закону.
Хоч пишу цей лист до вас перед Христовим Різдвом, знаю, що цей лист не може бути видрукуваний і не дійде до ваших рук так скоро. Може дістанете його щойно на Великдень. Нехай же він принесе вам і найщиріші святкові побажання. Хай Вас Бог, дорогі, благословить! Хай вам дасть жити серед таких обставин і так чинити, щоб ви ліпшими і мудрішими вернулись додому та застали батьків здоровими і щасливими! Сьогодні вони всі за вами тужать, за вас моляться і очікують щасливого вашого повернення. Хай Бог вам дасть здорово вертатись, з чистими від гріха руками і чистими душами силою Христової благодаті. Амінь.
