У закутку
День у день — будні, сірі, наче трава припорошеного провінціяльного міста. День у день — голка і нудні викройки. День у день проти неї у кріслі «предводитель дворянства».
Це так колись — «предводитель». Тепер — розбитий, спаралізований Зосин чоловік — громадянин Олександер Костянтинович Семеранський, що має вже шістдесят п’ять років.
Увечері викройки змінялися навчанням танців. Тоді приходила горбата Піщанська — бувша дідичка, сідала за розбите піяніно і довгими, кістлявими пальцями рвучко била по клавішах. З-під її пальців жалібно виходив і скиглив вальс «На сопках Манжурії», а шестеро Зосиних учениць ритмічно й неритмічно відбивали: раз-два-три... Раз-два- три...
Сама Зося ще струнка й молода блондинка — посередині хати.
 — Кожна зі своєї лівої, зі своєї лівої, mesdemoiselles!..
 — Раз-два-три... Раз-два-три...
Крутиться Зося під згуки «Сопки Манжурії» і, хвилинами їй здається, що це не маленька кімната, яка заміняла їй кухню, майстерню й танцкляс, а що це велика гімназіяльна заля, що навколо неї не дочки тутешніх немпанів, а її товаришки, і що вона сама, Зося, не жінка паралітика, бувшого «предводителя», а сімнадцятилітня Зосічка, яка смертельно боїться, щоб із її черевика не вилізла дірка на панчосі, що мов на злість, роздерлася сьогодні.
 — Раз-два-три... Раз-два-три... Повільніше, mesdemoiselle! Вважайте, щоб у ритм музики.
А через кімнату до Зосі перетягнено дві сірі нитки — від двох блідо-сірих очей. Тяглися, тяглися й заплелися у ній гострим, трохи боязким питанням.
В одну мить коло нього:
 — Чого тобі?
 — Нічого... Ти так захопилася... — і холодна рука «предводителя» пестить Зосине чоло. На коротку мить воно здригується судорогою, але за мент Зося уже спокійна. Повертається до учениць.
 — Досить, mesdemoiselles, на сьогодні!..
Дочки немпанів вклоняються і йдуть із хати...
А Зося коло вікна. Зося зелено-сірі очі — у пітьму. Просто за вікном — яр, а там — степ... Темний, таємний.
 — Тю-гу-гу-у-у! — десь, кудись потяг у степу.
 — Шепоту-ту... Шепоту-ту! — відбив колесами і завмер.
За стіною Катруся з Івасюком по телефону розмовляють:
 — Добре, приходьте, у нас сьогодні торт до чаю! Що?.. Ага-а... із Харкова привезли... Що-о?.. І товариша приводьте.
Івасюк — Завокрфо, — здається Катрусин наречений.
«Значить знову співатимуть до третьої ночі...»
А весняна ніч густа, мов смола, і в неї, як у смолу Зося вливає свої думки.
«Шістдесят п’ять... Коли мені було двадцять, йому — п’ятдесят п’ять...
Ну, нехай Революція, нехай немає “предводителя”, але ж часто і в шістдесят умирають!.. Шістдесят п’ять... А може, буде і сімдесят, може й сімдесят п’ять?!.»
Очі з-під зведених брів — стрілами у пітьму...
 — А там, прошу, Софіє Миколаївно, і вам сорок. Сорок! — повійнуло чорними крилами...
Голка, танці... Танці, голка... І оце крісло. На кріслі з виглядом навіки ображеної гідности — «предводитель».
 — «Я, мовляв, гордим лишуся до кінця...»
 — Чим гордитися, хотіла б я знати? Чи не моїми поколотими руками?
Зосині кулаки стиснені. Повільно, з ненавистю обертається у бік чорної маси на кріслі і... застигає: крізь горду гідність «предводителя» — звірячо тривожний погляд...
 — Будемо чай пити! — відрізала коротко.
* * *
 — Софіє Миколаївно, та йдіть же до нас! Яка недобра, ніколи не витягнеш.
 — Ні́коли, Катрусю.
 — Ходім до чаю... Я для вас маю маленьку несподіванку! — пудрячи ніс коло зеркала крутилася Катруся.
 — Яку?
 — Не скажу, щоби скоріше прийшли!
 — Спільними силами підсунули крісло до ліжка.
 — Зараз вийду, Катрусю.
Спільними напруженнями зсунули «предводителя» з крісла. Обвив жовтими, мертвецькими руками її тонку шию:
 — Не кидай так мене, Зосічко!.. Мені муляє в боки...
Покірно поправила подушку.
 — Ти ненадовго, дитинко? — пестить «предводитель» рожевого Зосиного лоба.
Зося нашвидку одягла блузку і, на плечі накинула креповий шарфик, єдине, що зосталося од старих туалетів.
У Саєнок — захисно. На столі — самовар, навколо — гості. У кутку коло піяніно — Катруся з Івасюком і ще хтось.
 — Софія Миколаївна! — знайомить з товариством Катрусина мати. Від неї віє теплом і захистом.
 — Вам варення, чи торту?
Так, наче забувся той час, коли не було хліба, так наче Зося не бігала позичати оце тільки що півшклянки цукру по сусідях.
Зосі затишно, приємно. А з кутка — м’який контральто Катрусі:
«І всю ночь напрольот
Громко пєл соловей».
 — Браво, браво!
 — Ну, а тепер, Катрусю, чаю! Знайомтесь, Софіє Миколаївно: Івасюк, а це його товариш... Петро Олександрович, здається?
І раптом на Зосиних очах похитнувся самовар, блюдечко з тортом затанцювало, а сам стіл поїхав кудись далеко від неї.
Лишилася тільки вона на своєму кріслі і зігнута постать над нею.
 — Властиво ми колись вже були знайомі! — перервав Петро Олександрович незручну мовчанку.
За чаєм тема — українізація.
Іван Митрофанович (бувший інспектор народніх шкіл) ніяк не міг погодитися з новим курсом:
 — Нікогда не думал, што оні мазепінствовать начнут!
Івасюк насмішкувато:
 — А тепер прийдеться подумати!
Інспектор труснув розбитим цвікером:
 — Насіліє!
Зося — вся насторожі. У Зосі пульс відбиває одно: Петро... Петро... Звідкіля?.. З-поза десяти років ніким не зігрітого життя...
З-поза паралітика «предводителя»?..
«І всю ночь напрольот
Громко пєл соловей...» — 
заливається Катруся.
Гей, перескочити б через віщось, щось би розірвати!.. Ось воно підступає до горла, благанням витискається на очах, що не відриваючись стежать за Петром.
А назустріч:
 — «Пам’ятаєш?»
 — «Та-ак... Близько — очі, близько — груди, гарячі, невблаганні...»
А дорогі жорстокі очі через стіл:
 — «Сама ж?..»
 — «Та-ак, так... Сама... Але ж і ти був жорстокий».
 — Слаба! — стиснулися густі брови.
Схилила голову:
 — «От і присуд...»
 — Софіє Миколаївно, з нами до саду! — Катрусин голос.
Здригнулася. Вийшли всі разом. Не озиралася, але чула що Петро йшов за нею... Тепер уже поруч... Боялася обізватися, сполохнути хвилю.
Нарешті — самі, на боковій стежці коло лавки. Стали один проти одного. Він — високий, чорний, вона — струнка й хистка, мов стиглий колос.
Дивився на неї довга і пильно: стиснені брови потроху розходилися, губи складалися в усмішку.
 — Ну?
Глянула на нього якось розгублено.
Тоді взяв її тонкі, поколоті голкою руки і ніжно по черзі поцілував їх.
 — Сядьмо!..
Швидко перебирала в голові, з чого почати... А він тихо — оксамитово:
 — Я вже все знаю про тебе... Мені Катруся розповіла.
Це «ти», замість того, щоби вразити, зігріло Зосю. Сама не знаючи чому засміялася щасливо і радісно.
Потім зупинилася, затуманилася несподіваною думкою:
 — Але я іще нічого не знаю про вас.
 — Я — інженер... Тепер якраз тут направляємо дорогу.
 — І тільки?
Усміхнувся:
 — Покищо — і тільки. У всьому іншому вільний, як перекотиполе.
 — Підемо, тут вогко, — з полекшанням і разом з тривогою сказала Зося.
 — Ето уже переходіт всякіе граніци! — проплила по стежці дама, в товаристві інспектора. — На днях я била в кінематографе, — і, представьте себе, оні Наполєона заставляют говоріть украінскім язиком.
 — Насіліє! Насіліє! — заплітав ззаду ногами інспектор.
 — А на якій мові повинен говорити Наполеон? — підступно наївно, запитав Івасюк.
 — Как? — з погордою глянула дама. — Ілі по-французскі, ілі... во всяком случає — по-рускі.
 — Ага-а-а! — протягнув Івасюк.
Петро взяв Зосю під руку.
 — Зосю, нам треба поговорити...
 — Ви довго іще тут пробудете? — наче не почула Зося.
 — До кінця місяця... Ми тут за три верстви залізничний міст будуємо... Як би так завтра... Я ждатиму...
 — Софіє Миколаївно, вас кличуть! — гукнули з балькона.
 — До завтра! — шепнув Петро, стискаючи її похолоділі пальці.
* * *
День за нудним гаптуванням чужих сорочок, день за уроками. А думки всі — у вечері:
«Йти — не йти?»
Як тільки скінчила навчання танців, Зося почала одягатись.
 — Куди ти так? — тривожно витримано з крісла...
 — На прохід.
 — Ти нічого не казала.
 — Що ж тут дивного? — злегка роздратовано стиснула плечима. — Весна ж!..
 — Весна, — зідхнув «предводитель».
 — Може вас вивезти на балькон? — зм’якла Зося. — Я піду не раніш, як за годину...
«Предводитель» — на бальконі, а Зося, вже одягнена, зупинилася коло вікна. Весняні раптові присмерки нашвидку пеленали кімнату.
 — Йти, чи не йти?
 — Що за дурниці! Лише на одну ж годину, як зі старим другом.
І всміхнулася своїй брехні, а живчики на лобі: «Петро... Петро...»
«З чого почати? Ну добре, заміжжя... А потім що? Ах, порожньо і порожньо... Чи не краще б взагалі...»
 — Дон... Дон... — прохрипів з французьким прононсом старий годинник.
 — Восьма?.. — здригнулася Зося.
Пішла по «предводителя»:
 — Час до хати!
Коли відходила, чула на собі його довгий погляд. Погляд, як їй видалося, повний звірячого страху Перед чимсь іще невідомим.
* * *
 — Куди ми властиво? — запитала Зося, коли колеса брички застукали по бруковій дорозі.
 — До мене! — обернувся Петро. — Я думаю, що так найкраще буде.
Трохи зблідла:
 — Це негарно, щоб так, не попередивши...
 — Зосю! — взяв її міцно за руку, — це ж ні до чого не зобов’язує... За дві години ми зможемо повернутися...
Потім поклав її руку до себе на коліна:
 — Все та ж сама... Нерішуча...
Усміхнулася трохи винувато:
 — А ти все той самий, жорстокий.
Глянув на неї довгим поглядом: тонка, з блідими устами і зелено-сірими очима...
 — Ну добре, Зосю! Для тебе буду м’яким...
Тоді Зосині очі блиснули при світлі останнього загороднього ліхтаря. Ледве чутно прошепотіла:
 — Я якраз не хотіла б того, щоби ти був м’яким...
Згасли міські огні. Як у глибоку воду поринули у пітьму... А з поля — свіжо-солодкавий запах ярини... З поля — весняний дурман...
Сільська хата. На порозі — підстаркувата жінка із жадібно цікавими очима.
 — Хазяйко, стрічайте гостя!.. Молоду привіз!
* * *
Край неба підперезався червоним пасом, коли бричка під’їздила до дому з зачиненими віконницями.
 — Значить, Зосю, — без вагань?
 — Без вагань — відповіла шепотом.
 — Я чекаю годину. Тепер, або ніколи...
 — Так! — твердо хитнула головою.
Дім іще весь був у сні. Потихеньку відімкнула англійським ключем двері і тихими кроками перейшла крізь темний коридор...
«Сталося... Сталося... — стукало в голові. — Немає вороття... Як це добре, що вже — немає...»
Перед дверима зупинилася:
«А що, якби просто лишити записку?»
І зараз же здригнулася: «Ні, ні, це було би боягузством... Треба скоріше скінчити все...»
Рішучим рухом натиснула клямку.
Що це? Двері замкнені?.. Ні, це неможливо... Нетерплячим рухом штовхнула їх сильніше. Двері важко, наче б то чимсь підперті, трохи подалися, збільшуючи отвір. З якимсь моторошним чуттям Зося просунула туди голову. Просто перед дверима — порожня постіль. Тоді наче під гіпнозом перевела Зося очі від ліжка до крісла, від крісла до столу... А потім поширеними зіницями від столу до дверей...
Надлюдським зусиллям втиснула себе до кімнати...
За дверима, підперши стінку сидів «предводитель»... Очі його цибулями здивовано витріщилися з-під сивих брів, рот, наче перекривляючи когось, точив червоно-синю піну...
Хотілося крикнути, побігти коридором, щоби ніколи не бачити «цього»...
А ноги слабли, підламувалися, а очі сами закривалися. Сліпими рухами намацала крісло. Підкошено упала. Враз у голові закрутилося, задзвеніло... А далі — нічого... порожнеча... зелений світ... вата...
І раптом — гостре:
 — «Чекатиму годину!»
Від цього одразу розкрились очі:
 — Він тут! Він жде! Це ж — визволення!
Зірвалася з крісла:
 — Туди!.. До нього!
Просто неї — перекривлений рот:
 — «Таки підеш?»
Подалася назад. Розширені очі — до нього:
 — А що ж зупиниш?
 — Дон-дон-дон... — прохрипів годинник.
 — Пора! Уже година!..
Треба якось поуз нього, треба ці двері... Н-н-ну ж!
А назустріч — глузливо вирячені цибулі:
 — «Ну, йди! Чому ж не йдеш?»
 — Піду! Чуєш? Піду! — силою тягла себе до дверей.
«Так-так-так»... — застукотіли за вікнами колеса брички.
Зірвалася з місця:
 — Рятуй! Зажди!..
До дверей, за ручку, в коридор... Ноги — крила... На ґанок:
 — Чекай!
Перед ворітьми, на свіжій землі — слід від брички.
