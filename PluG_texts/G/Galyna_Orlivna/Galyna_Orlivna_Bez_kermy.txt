Без керми
І
Віє, віє... Віяло вчора, віє сьогодні й так без кінця. В старих димарях шабашують відьми.
 — І-і-го-о-о-о-о, — лунає по порожніх кімнатах.
А навколо — пітьма. Навколо — порожній степ на кілька верстов. Навколо невилазне осіннє болото.
В єдиній кімнаті, що лишалась заселеною з цілого великого дідицького дому, вона одна. За параваном у кутку ще одна істота — напівмертва, напівжива, вічно в своєму кріслі, вічно з окулярами і з французьким романом на колінах, істота, яка думала, здається, жити вічно. Вона сиділа за своїм параваном і дивилася на все скляними очима: сіро білуваті — вони хотіли пронизувати все наскрізь і не знати, що було за ними: докір, умирання чи зненависть. Це так з того часу, як знайшли забитим її сина — Віриного мужа.
Втиснена в куток канапи, з широко розкритими очима, Віра думала. Слабкий вогник маленької лямпи (більшої не світили з економії) невиразно зарисував її правильно вирізьблений профіль і ясно каштанове волосся. По синіх очах час-від-часу блукали чорні тіні, і тоді вони робились глибокими, загадковими і чужими; час-від-часу з тінями точилась боротьба якихось сил і на зміну їм побідно з’являлися нові, яскраві, золоті, мінливі вогники. Тоді очі робились ясними, блискучими, що бризкали тисячами вогників, близькими і принадними.
А вітер, віяв, а відьми шабашували. Вже ніч давно. Чи швидко скінчиться — не знати: годинники попсувались.
 — Тік-ті-ті-ті-ті, — замість годинника шашель; міцніше в куток, в теплу хустку.
А думки — розсипаним намистом: в пітьмі не зібрати.
«Треба ж, нарешті, щось треба ж зробити, не можна ж так...» Але це саме «щось» вона ніяк не могла піймати. Тільки на чомусь зупиниться, щось знайде, а воно візьме й вирветься, й закрутиться навколо неї, полетить і розвіється з вітром по степу.
«Не можна ж, щоб так завжди, не можна ж, щоб тут вічно, під виття вітру... десь же там життя» — і очі засвічувалися золотом і вірилося, що для неї не може бути все скінчено в двадцять п’ять років. Інакше ж для чого кров стукає в жилах, для чого надії розпирають груди?
За параваном — сухий кашель. Так, так, минуле... Курси в Петрограді, лекції, опера з дешевим квитком на гальорці (вона дочка небагатих батьків), студент Потап... і досі передвесняне повітря приносило спогади, хоч зі студентом швидко скінчилось. Випадкове знайомство з багатим дідичем вирішило її майбутнє... (За параваном сухий кашель). Вона заміжня, коротке, але бурхливе життя в Петрограді, вона — центр уваги кола, в якому оберталась, а тут революція, нове піднесення, нові захоплення, в ній будиться давня курсистка... Тільки вона загублена в юрбі і шкода їй, що не там, не з тими, хотілося б самій бути там з прапором на чолі. Муж дома задуманий, не вірить в добрий кінець революції, муж — дідич — маєтки на Херсонщині, маєтки на Поділлі.
Діється щось незрозуміле, чого вона не в стані обняти: революція проти революції, ті, що вчора були разом, сьогодні на різних фронтах. Одного вечора муж з блідим лицем:
 — Ідемо негайно!
Хутір, маєток. Центральна рада... Гетьман, — як віддалений гул, червоні...
(За параваном — сухий кашель). Віра знала, що стара не могла простити їй смерти сина, але чому ж на неї все валити? Хіба її вина, що тоді цей п’яний гетьманець... — вона втиснулась щільніше до канапки... Ні, ні, рішуче вона не хотіла брати вини на себе. Справді, тоді через неї почалася ця дика суперечка, справді, можливо, що вона занадто з цим жахливим... але хіба це давало привід йому щось думати? Сварка стихла... Вранці гетьманець зник, а мужа знайшли забитого у стайні.
Згадувалось жовте, лице, обвислі руки, коли його клали на стіл у великій залі, довго тоді дивилася на це повне лице, якого вона ніколи не любила і яке, одначе, так страшно було ніколи не побачити.
«Навіщо, навіщо так сталося, навіщо?» — шептали позеленілі уста.
Як крізь сон — похорон, стара мати мужа в кріслі, церква, дим... і крізь дим чиїсь співчутливі очі, багато очей... Зупинилась на них, раніш ніколи не помічала: голови в хустках, очі з-під чуприн, тоді ж вона інстинктивно заховала очі поміж ці хустки: вони поки що її не винуватять...
Віра випросталася, подняла голову:
«А що, коли б?.. Так... Як це їй раніш не спало на думку? Так... До них. До них!.. Яка вона, справді, смішна зі своїми спогадами... Так, досить, досить їх, мертвих, вона жива, вона хоче працювати, хоче жити!»
II
Соняшним осіннім днем підходила до знайомої хати.
Дивно, коли виходила з дому, Віра мала глибоку певність в собі. Властиво, що саме робитиме, вона ще не знала, але певна була, Що якраз із сьогоднішнього дня почнеться Для неї щось інше, нове, певна була, що там, куди йшла, її зустрінуть добре. І от тепер, підходячи до цієї маленької з порепаним «околом» хати ця певність лишила її.
«А що, коли ні: що, коли прочитає в очах — чужа».
Зупинилась. У ній заговорила давня гордість пані: «Краще вернутись, поки не пізно, справді, чи не наївно з її боку нести комусь свою гордість?»
 — Віро Андріївно! — почула ззаду себе. — Ви може до нас? Нарешті! — коло неї стояв Микола, учитель.
 — Не ждали? — почервонівши, запитала.
 — По правді, вже перестали ждати, ви нам так уже давно обіцяли... Прошу, — одчинив хвіртку. — Сестра вам буде дуже рада.
Назустріч уже йшла висока, тонка Рая; її ще напіврозвинений, майже дитячий стан при ході сильно хилився то в один, то в другий бік і, дивлячись на неї, здавалося, що він кожної хвилини може зламатись. Рая мовчки привіталася з Вірою. Але по її блискучих, ясно карих очах, по червоному рум’янцеві, що спалахнув на щоках, по гарячковості, з якою вона стиснула своєю маленькою, запрацьованою рукою ніжну Вірину, можна було повірити, що вона дійсно рада.
 — От і добре, що ви якраз сьогодні до нас, у мене в школі вистава. Ви, звичайно, знали?
 — Ні, я на хвилинку.
Одразу упав у голосі.
 — Хіба ви до нас тільки так, в справі?
Глянула на нього: високий, засмалений стояв проти неї перед дверима хати, в очах замість радости, яка стояла в першу хвилину зустрічі, не то образа, не то недовір’я відвічне недовір’я селянина до пана. Інстинктивно простягала до нього руки:
 — Але ж ні, я не в справах, я просто так, до вас.
 — А раз так, значить, ми вас не пустимо! — стиснув Микола їй руки.
 — Із нами цілий день, а потім на виставу, правда, Раю?..
 — Не знаю, чи вподобається Вірі Андріївні у нас, ми по-простому.
 — Напевне вподобається, Раїчко, — глянула Віра їй в очі і несподівано для себе, поцілувала її в щоку.
 — За годину всі сиділи навколо столу, в одній із маленьких кімнат. Крім Раї, Миколи та сімнадцятилітнього Шурки, за обідом сиділо ще четверо менших дітей. Рая порядкувала і давала всім раду (мати вмерла ще за війни). А Віра сиділа між ними і було їй так гарно, так тепло, як давно вже не було, і не хотілося ні про віщо думати, навіть про плян, що складала собі вчора. Невже вона була у них уперше? Невже могла без них бути? Чула, що тепер вже ні, вже не зможе. А там, на хуторі — нехай вітер, нехай великий дім з забитими вікнами, нехай самотня кімната, нехай кашель, хай вічно докірливі напівживі очі за параваном...
Увечері були на виставі. Микола всім заправляв, грали селяни. Віра з цікавістю вдивлялася в ці обличчя, на які раніш так мало звертала уваги. Та ж це вона до них збиралася йти на працю. З ними хотіла взятися за руки, ними, треба сказати одверто, вирішила заповнити порожнечу життя. Дивилася на них — як підійти? Не знала. А от учитель знав. Он він бігає, то в залю, то за куліси.
І селяни чекають з нетерплячкою на початок акту. Значить, так добре, значить, він знайшов те, що треба. Вночі, по виставі, випроваджував Микола до хутора. Було темно і болотяно. Він несміливо взяв Віру під руку. Ішли разом, спотикаючися, по кістки в болоті. Але тепер не нервувало ні болото, ні вітер, сміялась, підставляючи йому лице. Відчувала, що лишила частину себе там у селі, що лежало внизу, понад ставом.
III
Завіяло, замело, занесло всі стежки на полі. Залягло снігом аж по вікна старого дідицького дому. Кудись останнім подувом осіннього вітру вимело німецькі каски й блискучі мундури гетьманців, на зміну — Директорія. Десь у місті боротьба, праця, нерви, життя. А в Микулинцях — сніг. Білий, спокійний, глибокий. Коли-не-коли його порушать швидкі копита козаків, що приїдуть з міста. Переночують ніч, залагодять свої справи і назад. У Микулинцях все так само, все, як і було.
Не всі стежки позамітало, до півночі горить світло у Віри в кімнаті, щовечора протоптували стежку дві пари ніг. Ще за дня йшла до села Віра, а ввечері верталися з Миколою. Заходили до неї і говорили, без кінця говорили. У них кипіла своя праця.
За півзими в школі відбулось кілька вистав, щовечора були або проби, або читання. На очах у Віри виростав, окрилювався невеликий гурт молоді, з яким вони працювали. Іноді заходили до школи й старі, слухали, дивились, підтакували головами. Але справа не в них, не в старих. Чула, всією істотою, що вклала частину себе в цю працю. Чула що її цінять, відчувають з півслова і була горда. Зникли самотні, страшні вечори, з відьомським шабашем по коминах. Зникла навіть туга за великим містом. Несподівано відчула, що тут — свій зміст життя: не зовнішній, крикливий, а прихований, глибокий, де довго все зважують і обмірковують, не одрубують одразу, але того, що вирішать, тримаються міцно. Зрештою, що в місті вона? — тріска в розбурханім морі. А тут — вона творець.
І з Миколою так легко, він такий здоровий і сильний, дивиться на неї з захопленням, як і ті всі. Але він такий певний себе, так сміливо йде раз наміченим шляхом, об нього, як об велику брилу, розбиваються всякі сумніви і хочеться вкласти в його мозолисту руку свою ніжну, випещену. І хочеться йти разом, і хочеться бути проводирем, і хочеться клонитися перед силою. А сила коло нього і це так п’янить.
Довго, довго горить світло у старому домі, довго чути неспокійний сухий кашель за параваном. Хай собі: що вона, ця віджила істота, розуміє у рухові життя? Чи знає вона, що за дві верстви від неї є гурт молоді, що прокинувся і хоче крил? Чи знає вона, що поруч неї сидить двоє людей, що горять одним огнем? Чи знає вона, яка між ними шалена близькість і як вони, одначе, далекі одне від одного? Але куди, куди їй знати! У неї вічний параван, у неї вічні французькі романи, вічний сухий кашель. Ну, то й нічого дивитись сірими, пронизливими очима на світ. І якщо вона хоче знати, то скоро сніги розтануть, і буде весна!
IV
Вода! Скрізь, куди тільки гляне око: то плиткими калюжами, то морем, що вийшло зі ставу, то всуміш з чорноземом по полю, а над водою — проміння, гаряче, сміливе, жартівливе... І над усім хвильки, тремтячі, дражливі, кличні.
За ставом ген у синьому небі, над дахом школи — червоний Вірин шарф на древку з вітром грає, нижче — портрет Шевченка, заквітчаний сухими васильками.
 — Віро Андріївно, до нас на свято сьогодні гості з міста, — каже Микола.
 — Хто?..
 — З наросвіти. Прислали подивитись, як у нас.
Трохи схвилювалась... Що, коли щось не так? Тоді все надаремно... Але тут же підвернулась робота, яка примусила про все забути.
Цілий день не присідала і коли ввечері, після однієї живої картини, разом з Миколою підійшов до неї високий брюнет, вона здивовано підняла брови.
 — Віро Андріївно, це з наросвіти, хотів побачитися з вами.
 — Власне прийшов сказати вам, що вперше бачу на селі так гарно, гармонійно та ідейно переведене Шевченківське свято. Ви якраз найшли те, що треба.
Віра усміхнулась.
 — Це більш інтуїтивно.
 — О ні, у вас — очевидний досвід. Я проситиму вас від імени наросвіти допомогти нам в улаштуванні таких же свят по сусідніх селах.
 — О-го! Наша взяла, Віро Андріївно, — вигукнув Микола, коли гість від’їхав.
Тепер рідко коли вечорами верталася Віра до хутора: греблю прорвало, і вночі було небезпечно. Віра лишалася ночувати на селі. Тоді цілим ночами, аж до ранку говорили пошепки з Раєю. Лежали на широкім ліжку. Раїні темні очі розкриті і упираються просто в стелю. Вона хотіла все знати. У неї такі великі очі, а вона так мало бачила. Їй вісімнадцять років, а вона ще нічого, нічого не знала з того широкого світу, що там, за Микулинцями. Віра мусить їй усе розповісти мусить відкрити хоч кінчик завіси, що закриває щось широке й велике. Віра мусить усе знати. Вона вчилася на курсах. Вона була у великому місті. Вдень Рая мовчазна вдень вона соромлива, в безконечній праці і обов’язках... Але не завжди так буде, не завжди ж — Микулинці. Іноді мріяла: Віра така гарна, Віра має великі загадкові очі. Віра візьме її й поведе... Віро, куди?..
Так до ранку, коли знов від калюж — проміння, що сліпило очі.
V
Як сон — фіялки, як сон — в півмороку крізь липке листя місяць, як сон — м’які й міцні губи... Як сон — п’яний казкою.
Почалась робота на полі, праця гуртка припинилась, жили для себе. Миколині будні — в полі, свято — Вірі, а зрештою — все свято: там розкриті груди чорнозему, там надійні зерна в землі, тут — повні жаги життя сині очі, що бризкають іскрами. Вдень — сині, вночі — загадково зелені, як від місяця.
В дідицький дім приходила рідко, хіба стомить весняне повітря, хіба закрутиться голова. Тоді в кімнату зі спущеними шторами, тоді на шкіряну канапку. Закрити очі і так лежати кілька годин, але то тільки для того, щоб зібратися з силами і знову — туди.
А в городі, ненько, ромен-ромен,
А той козаченько помер-помер...
Пахне квасолею, соняшниковим цвітом. Струнка Рая між соняшниками в червоній хустці. Віра в холодку коло рясного куща порічки.
 — Завтра зажинки, — міцний голос Миколи.
Рая складає руки дашком над очима:
 — Уже?
 — Як завжди, після Петра.
А в городі, ненько, ромен-ромен...
 — Сьогодні дівчата на вигоні сперечалися, чи піде Віра за Миколу. Пріська казала, що тільки так водиться, а заміж не піде — пані, мовляв.
Микола виріс проти Віри: загорілий, високий, у Віри здригнулись кутки уст — це вперше було сказано голосно, давніше все було неясно.
Микола збентежений.
 — Ну, як же ти так, Раю?
У Раї — перелякані очі.
 — Хіба що? — може, вона образила Віру? В очах сльози. Тоді Віра легко скочила на ноги і обняла, розпалені сонцем, плечі Раї.
 — Люба моя!
Перед ними вирівнялась сильна постать, засмалене лице горить, очі дивляться одверто, а в голосі тривога:
 — Скажіть же, як?
Віра на мить закрила очі. А як ні, то що? Кімната зі шторами, вітер і мрії, тільки мрії. Розкрила очі, простягла руку до мозолистої, сильної:
 — Так!
Тісним колом стояли сплетені під гарячим сонцем, а з вигону лунав сміх, а з вигону — Петрівка, — 
А чи було літо, чи не було — 
Чогось воно мені не докучило.
У неділю шлюб, у понеділок до праці. Колос аж хилився від перевтоми. А волошки перелякано дивились між житом: скоро, скоро прийде час. І час приходив — над ячменем, мов клен, струнка постать Миколи. Раз, два, — і ячмінь лягає покірними рядами, а між житами — червона, мов кукіль, Раїна хустка. Чир-чир... і сніп за снопом виростає по дорозі, де йшов гострий серп.
Вірі соромно, Віра — пані, порізала руку, коли спробувала взяти серпа. Всі радісно засміялись і веліли сидити в холодочку під кислицею. Віра згодилась. Чого, справді, перешкоджати? Вона вся п’яна. Гаряче сонце, жито, гарячий запах чебрецю... А ніч, ще гарячіша... Здавалося, що вперше у житті пила із глибини келиха. Вперше в житті пізнала, що значить мати спрагу і заливати її. Вперше зрозуміла, як її кривдили і обкрадали раніш... Куди ж йому, тому опухловому дідичеві... Як смів? А тут... тут все — і стриманість, і жага, яка вже раз порветься, то загат не знає.
Пила із келиха і була п’яна.
VII
А з міста уперті вісті: хмара з півдня. Сунулось щось незграбне, важке. Люди бачили на обрію білого ведмедя, що розчепірився на половину неба: величезна синя, паща роззявлена, наче хоче проковтнути все, а очі червоні, налиті кров’ю, дивляться і не моргають, — так говорили...
Спішилися зі жнивами, збирали збіжжя, а не знали, хто їстиме хліб. А полями то туди, то сюди кіннота і неспокійно дивились микуличани на дорогу, по якій треба було сподіватись того нового, ворожого.
Таки не встигли всього хліба зібрати, таки потоптали денікінські коні чимало збіжжя у полі. Якби ж тільки збіжжя: на селі дня не було, щоб того не покликали до волости, тому чи тому не дали «двадцять п’ять». Шукали, мов вовки голодні, по селу: де тільки дерево з панського лісу, де крісло з панського будинку, того — до волости. А потім скликали всіх, наче на сход.
А тоді:
 — Вам землю, вам волю, с... с!.. — та нагайками в саму юрбу.
Спробував Микола щось сказати, але ледве втік. Такий був сход.
Вдома Віра і Рая до Миколи:
 — Поки не пізно, тікай: у Багринівці, розстрілюють вже.
Перед ним — сині Вірині очі, усміхнувся:
 — Перемелеться. Треба ж і тут комусь лишатись. Ці довго не будуть.
Віра знову:
 — Слухай, я раджу скорше тікати. Червоні ще близько, ярами легко перейти Фронт.
Пильніше придивлявся до цих загадкових очей. Нічого в них не пізнаєш: і сині, і зелені, нижче — хвилюють уста, а там — груди...
 — Михайло втік, Сокирко...
Вірити, чи не вірити синьо-зеленим очам?
А звідкілясь, з глибини — пані.
 — Не можу я від тебе так легко!
 — У Сокирки теж молода жінка...
У Миколиних очах раптом гостре недовір’я.
 — Сокирчина жінка — інша річ.
Вірі моторошно: значить, таки недовір’я, значить, таки не своя? За мить взяла себе в руки. Ніжно обняла Миколу.
 — Я знаю, дорогий, що тобі тяжко.
Вирішила, що Микола, поки тепло, буде переховуватись у побережника в лісі, за Микулинцями. Віра і Рая приноситимуть йому їсти. Обережно, щоб навіть малі брати не помітили. Цієї ж ночі Микола не ночував дома.
VIII
 — Ви цілком не роджені для села, — дзенькаючи шпорами, крутиться «блискучий» офіцер, — як ви сюди попали?
Дивиться на нього Віра злегка зіщуленими очима, а на устах кривий усміх.
 — Тут — своя краса, не кожному зрозуміла.
 — Ваше місце в товаристві, але тут... ви мов перлина, серед болота.
Закипіло. Брови звелися. Очі крешуть гнівом. Як сміє він, цей порожній глечик?..
Сказати щось гостре, їдке, щоб обірвати одразу. А слова не виходили. Гнів застигав — невисловленим.
 — Не гнівайтеся, можливо, що я зачепив ваші переконання. Ви певно «демократка». Ну, лишіть же, не кусайте своїх губок! Клянусь честю, — їх шкода для цього мужиччя!
 — Слухайте, — встала Віра. — Ви не забувайте, що я — з ними, що мій муж... — і обірвала, закусивши нижню губу. Вийшла з кімнати.
 — Гарненька штучка! — прицмокнув офіцер до поручника.
 — Н-н-да, да... — мугукнув той.
 — Кажуть, що її чоловік — більшовик, ховається.
 — Пошукаємо...
 — А як знайдем, то можна було б і «ультиматум» їй?! Ха-ха-ха!
 — Ну-да ультиматум би не зле. Але, Щоб потім — по-товариському.
 — О, après moi le deluge! Ха-ха-ха. А штучка тонка, розумієш?.. Ха-ха-ха!
Того ж дня Віра з Раєю перебирались через кущі Микулинецького яру. Соняшне проміння догоряло на пеньках та корчах вирубаного лісу. Тягнуло вечірнім серпневим холодком. Разом з густим запахом диму, що стелився, розповзаючись по землі, з окрайніх хат.
Темніло, коли підходили до будки побережника. В сінцях зустріли їх теплі Миколині руки. Міцно тримав в обіймах Віру, наче не сподівався вже її побачити.
 — Ну, як там?
Віра й Рая таки своє: радять тікати: війська повне село, кожної хвилини міг хтось донести.
Микола потопає в очах Віри.
 — Нехай завтра. Завтра — а сьогодні... — Микола подивився на Раю.
 — Я сам відпроваджу Віру до узлісся.
Вночі проводив, майже ніс Віру на руках. Була стомлена й безсила. Виходили з яру, гущавина кінчалась, через росяні кущі цікаво заглядав місяць.
 — Значить даєш слово, що завтра... — в котрийсь раз повторювала Віра.
Зупинились.
 — Отут, попрощаємось... Даю. Вірочко, завтра зі світом.
Місяць виглянув з-за хмар і освітив дві міцно притулені до себе постаті.
 — Ну, а тепер іди, я зачекаю тут, поки ти дійдеш до дороги.
Одна постать виділилась і заясніла білою плямою на тлі корчів. Ішла швидко під темно-зеленою стіною просто дороги. Тіні в кущах грали, переплітаючись, разом з легким вітром. Під великим дубом, що широко розмахнув крилами на прогалині, гра тіней робилась особливо фантастичною. І чим ближче підходила Віра до дуба, тим більше було почуття якоїсь моторошности. Сама не знаючи чому, притишила кроки. А все таки треба йти... От зараз заберуть її тіні в свою глибину... А тепер перебігти, перебігти, якнайшвидше — з тіні на світло.
 — Ай!!!
Над нею на конях дві постаті — чорними тінями.
 — Хто це?!
 — Це ми, Віро Андріївно, вам на зустріч! — як надтріснутий металь голос з коня.
 — Як ви насмілились?
 — Що?
 — Шпигувати мене! — викрикнула чужим голосом.
Груди високо хвилювались, як до захисту притулилась до велетенського дуба. А надтріснутий голос поручника згори:
 — Це дуже наївно з вашого боку думати, що нам забракне сміливости приїхати сюди по вас, до лісу. Адже ж вам не бракує відваги призначати зустрічі у лісі, коло хати побережника?!
На мить завмерла. Чула тільки, як билися жили на чолі.
І раптом крик, не то людини, не то сполоханого птаха.
Залунав — і увірвався...
 — Ну, як там?
 — Єсть! — почулося здалека.
Це «єсть» перейшло мурашками в мозку Віри. Рвонулася із тіні дуба в той бік, звідки йшов голос. В далині маячіло кілька постатів.
 — Веди! — скомандували з-під дуба.
 — Вас, пані, ми відпровадимо додому, — елегантно уклонився поручник.
Пішла, мов осліплена у місячних проміннях, пішла, мов чула кайдани на собі, мов не Миколу, а її оточили терські козаки і тягнуть до штабу. А ззаду очі. Ох, цей погляд очей, це почуття їх стріл у спині. Спробувала озирнутись — і похитнулась. Ішла далі вся біла, під тягарем проміння місяця і стріл очей.
IX
 — Все від вас же залежить, від вас, Віро Андріївно. Життя мужа — в ваших руках.
Повторював це вже раз десятий.
Віра стояла, обпершись об парту. (Штаб добровольчий містився у школі.)
 — Підло — й тільки!... — кривились її губи, — і нового у цьому нічого... Так колись і жандарми...
 — Ну, як хочете. Це ж у ваших інтересах, — вицідив із себе поручник. Очі його жадібно вп’ялись в контури тугих грудей. — У цьому, коли хочете, є певний іспит вашої любови. Велика жертва ваша...
 — Хочете дістати в морду? — почулося раптом рішуче. І високі груди посунули просто на поручника.
 — Так?! — прошипів...
 — Ваше благородіє!.. — в дверях з’явилась постать вартового.
 — Чого тобі? — захрипів поручник, — казав тобі, щоб не...
 — Ваше благородіє, гонець з фронту.
Поручник схопився.
 — Іду. А ви, пані, дякуйте випадкові... Поміркуйте; до одинадцятої ночі даю вам часу, або — або... Розумієте?
На старому шкільному годиннику била десята. Кожний удар стукав Віру по голові.
«Година, тільки година...»
Сильніше витягувалася на тапчані, до болю стискала руки, закинені під голову.
«Тепер уже певно п’ять хвилин минуло. Значить, 55 залишилось... А тоді, що ж тоді?»
Прибігла захекана Рая.
 — Відступають! Кажуть, що завтра ранком!
Віра нерухома:
«Це все завтра. Завтра рано. А сьогодні вони ще тут».
 — Певно, Миколу мусять випустити сьогодні. Інакше, як же?
«Так, сьогодні вони ще тут, сьогодні або — або, так сказав, поручник».
 — Вірочко, мабуть, треба туди піти.
Розкрила великі очі на Раю.
 — Мені піти?
 — Ну да, нам вдвох, — розгубилася Рая.
Віра вхопила Раїну руку і гарячковими очами шукала в пітьмі її очей.
 — Раю, я не знаю, чи я...
«Пак... пак!..» — прорізало повітря десь близько.
Рвучким рухом сіла.
 — Що це, Раю, стріляють?
Вбігла Пріська.
 — Виїздять, уже позапрягали! Вивели арештованих!
За хвилю всі троє бігли через вулицю до школи. Штаб стояв напоготові. Навколо воріт авта, брички.
 — Де начальник?
 — Виїздять.
 — Нам треба зараз же до штабу.
 — Не можна, — загородив браму черкес.
Назустріч з брами поручник, одягнений по-дорожньому.
Віра вагалась.
 — Віро, ради бога, скоріше до нього! — благала Рая.
Тоді Віра до поручника.
 — Ви вивозите мого мужа з собою? На якій підставі?
Поручник спокійно, ввічливо уклонився.
 — О, ми не маємо жадних підстав його вивозити. Він лишається тут.
 — Де ж він?
В очах поручника холодне глузування.
 — Там на подвір’ї. Маю честь кланятись... — взяв під «козирьок», сідаючи до авта. — Р-рушай!
Обидві жінки кинулись до брами.
 — Пак-пак!.. — стукнуло десь близько.
З подвір’я виїхали останні черкеси.
 — До школи! — рвонула Віра Раїну руку.
 — Ой! — крикнула Рая й упала на щось м’яке й тепле.
Схилилися над трупом: зелене проміння місяця освітило перекошене судомою Миколине лице.
X
Щось стиснуло задушливими обіймами, щось каменем лягало на груди. Хтось у чорнім, схилившись, реготався безглуздо й глумливо:
 — Ти, ти!
Тоді вона із завмирання:
 — Чому — я?
А чорне:
 — Хіба ж ти любила?
 — Його?
 — Так, його і того першого. Хіба ти, взагалі, любиш?
 — Невже ж ні?
 — Нікого й нічого... себе!
 — Пусти, твої обійми задушливі.
 — Не більш, ніж ти сама.
Зірвалась, сіла.
 — То я його убила?
 — Ти будеш убивати всіх, до кого доторкнешся!
 — Такий мій фатум?
 — Така — ти!
 — Я б хотіла творити скрізь життя.
 — І твориш тління: сама не віриш і не можеш породити віру в себе у інших.
 — Значить — я тління?
 — Ти — недогарок.
 — Значить мені — умерти?
 — Згоріти ти не зможеш, ти дотлієш!
З божевільним зусиллям скочила:
 — Ти брешеш, потворо! Ти ще побачиш, як крила я розправлю!.. Ти чуєш?
 — Віро, Вірочко, що з вами? Встаньте, зараз — винос.
Широкими очами обвела кімнату... Ах, так, Миколина хата... Дешеві олеографії... годинник...
 — Ви, Раєчко... Я кричала?
 — Ні, я тільки думала, що ви страждаєте вві сні, у вас таке було лице... Підемо, Вірочко: його виносять.
Піднялася. Перед нею бліде личко й заплакані Раїні очі. Чорна сукенка з високим коміром.
 — Рідна моя, — обняла Віра чорну головку — раптом схилилася, схопила маленьку, мозолясту руку і притислася до неї устами.
 — Прости мене, Раєчко!
 — Вірочко! Віро, як можна? Голубко ви ж моя, хіба ж вам так само не тяжко? Я ж знаю, ну, ходім, ходімо скоріше.
Задуха, запах квітів і ще чогось, від чого робилось млосно і крутилася голова.
«Тління завжди починається з середини» — молотком у Віриній голові. — «Ага! Тління! Це так той казав. Що за проклята кошмар!»
Микола лежав на ввесь свій велетенський зріст. Лежав спокійний, покірний і не можна було уявити, що ще два дні тому він не міг хвильки усидіти на місці, без діла.
Здавалося, що так він лежав завжди, що так йому гарно, що так і мусить бути.
Віра стояла коло віка домовини і не зводила з Миколи очей. «Два дні тому... так, два дні. Там, в сінях у побережника, на пахучому сіні... Тільки два дні тому». Хотіла викликати в собі близькі спогади, хотіла уявити собі очі, що дивилися на неї завжди з любов’ю і разом з недовір’ям. Хотіла викинути наверх те пекло, що клекотало всередині... Обернути б у сльози, як би легко було. Ні, це було внутрішнє підземне пекло. Воно не пробивалося крізь землю. А на Миколу дивилась, дивилась і чим далі, тим більш чужим їй здавалася ця людина, що лежала в продовгастому ящику...
Справді, чим для неї був Микола? Час дати на це відповідь.
«Так, тепер уже час? А коли била в цім тілі життьова енергія, то не час було? Значить, тобі потрібен був тільки самець?»
 — О, ні це було б несправедливо! Гіпербол теж не треба.
«Так, значить що? Спільність ідей?.. Яких? Хіба вони були твої? А скинула ти з себе серпанок минулого? Не почувала десь підсвідомо себе панею, а його селянським сином? А чи не призналась би собі ти, Віро, одверто, що хотіла Миколою заповнити ту прогалину душі, в яку не могла сама вкласти змісту?
Ну, й що ж, скажи сама, заповнила?»
Дивилась, не одриваючись, на мертві очі: «Невже ж ні? Невже тільки жила його соками, як приріст... Ага-а, приріст, значить, паразит!.. Паразит на здоровім організмі...»
Здригнулась, обвела очима всіх.
«Паразит, усім чужий. І цим?» — глянула на селян.
У селян — холодний, без спочуття для неї погляд: їхнього ховають, а вона щось тут другорядне, чуже, намул...
«Намул... намул, Віро... Даремно гурток, даремно праця... Намул...»
XI
Усе йшло як крізь туман кадильного диму. Холодна осінь, відступ білих, прихід червоних, малосніжна з брудними плямами чорнозему — зима. Те, що сталося, здавалося чимсь безконечно далеким. Іноді Віра хотіла викликати гостроту пережитого і не могла. Все прикривалось якимсь сіро-димчатим фльором. Все ставало чужим, значить, це не вона все пережила — хтось інший.
Віра зі старою матір’ю переїхала до школи в дві маленькі кімнати. Тепер після смерти Миколи, громада їй доручила провадити школу. Але вікна в клясах були повибивані, вставляти їх було нікому; дров у шкільний двір ніхто не привозив і ціла школа нагадувала пустку. Оживити її, з’їздити до міста, купити скло, попросити у селян дров — можна було б, але не ставало енергії, не ставало бажання. Одразу все якось стало нецікавим, чужим, сірим.
Читання по неділях припинилися. Гурток молоді відійшов у бік і пішов новою, незнаною їй дорогою. Іноді робилось образливо: як так? А молодь зустрічалась із нею, віталися приязно, але до себе не просили. А зрештою їй було байдуже, байдуже все. Не вірилось, що колись у цих свитках та хустках уявляла свій рятунок... Як наївно! Ліберальничання, не що інше.
Між старими на селі Віру «головною жінкою» прозвали. Значить, — хто тільки до неї, так і головою накладе, — це так після випадку з Миколою. Пригадали собі й дідича... Та то їм байдуже, то був пан, а Микола їхній.
Віра про «головну жінку» швидко дізналася і байдуже усміхнулася: от чому перестали приходити вечорами. Та й що у неї з ними спільного? Вони були її помилкою, з цим треба згодитись.
У Раї бувала часто, щодня, це було єдине місце, де вона проводила свій час. Чим далі, тим більше Віра прив’язувалась до цієї родини, де всі її так любили і ставились до неї, як до дорогої, порцелянової вази.
Цілими днями сиділа Віра на старій, просидженій, шкіряній канапі і слідкувала за Раїними рухами. Рая бігала по господарству, а Шурка, сімнадцятилітній хлопець, щось, не одриваючись, креслив.
 — Скоро ви вже, Раєчко, гнатимете мене від себе?
 — Нащо ви так, Вірочко?
Тоді Віра з кривою усмішкою:
 — Властиво, я не більше, як паразит, скільки часу живу коштом вашої праці.
 — Ой, Вірочко, як же так можна? Ви ж — наша! — у Раї сльози на очах. — Я навіть не знаю, що робила б без вас.
Вечорами відпроваджував додому Шурка — Віра боялась ходити вночі через шкільне подвір’я з того часу, як знайшли там Миколу.
Дома дві маленьких кімнати, в одній — за параваном стара мати, в другій — її біла чиста постіль, велике дзеркало і стара шкіряна канапа. От і все.
Часто вранці, коли не йшла до Раї, блукала з кутка в куток своєї хати. Іноді зупинялася коло вікна, дивилася на близький цвинтар: коло самої брами на горбочку два хрести. Звівши щільно брови, вдивлялася в їхні білі контури.
 — Головна жінка! — усміхалася одними губами.
Дико, пусто... самотньо... Як далеке марево — Петроград, курси... Здається, що те все було справжнім, а все це — дим, омана... Справді, як це вона тут, у цій порожній школі, закинута, чужа? Як це сталося? І де ж тоді ділося це, справжнє? Невже справжнє? Оця півжива істота, що сидить у кріслі?
Підійшла:
 — Мамо, пам’ятаєте, як було в Петрограді?
У відповідь — глибокий, прониклий і в той же час — напівбожевільний погляд вицвілих очей, у глибині не то зненависть, не то глузування:
 — Забула.
 — Мамо, та ж ви колись жили іншим, справжнім життям. Невже ж це життя?
 — Не знаю...
Тоді напівпошепки, напів до себе:
 — Ви ненавидите мене?
Чула, чи не чула? Лице не здригнулось, а під окулярами — вогники... А в кутках синіх уст — щось заховане.
Тоді знову до вікна. Білі хрести.
«Невже ж усе поховане?» І щось з протестом із середини:
«Ні, ще не все. Ще буде весна! Ще будуть зелені шляхи, може, десь ще чекає її воно, оце широке, як море, оте непевне у формах, розпливчасте... Ех! Щастя моє, щастя!» — заломила руки за голову.
Зупинилася з викликом проти дзеркала: в дзеркалі сині очі з жагучими огнями.
 — Ех! Щастя моє, щастя! — залилася переливним сміхом... Із огнистих очей — горохом сльози.
Так зима і так весна.
XII
Літом стало бадьоріше. Віра почувала себе так, наче жила тут тимчасово, як би «на дачі». Наче головне, справжнє чекає її восени.
На родинній нараді вирішили послати Шурку до Києва, до вищої технічної.
З того часу він щовечора почав приходити до Віри. Вірі подобалося говорити про велике місто, про університетську молодь, подобалося будити у хлопцеві стремління до руху. Іноді здавалося, що й для неї десь привітливо миготять далекі вогники міста. А Шурка приходив вечорами сильний, засмалений, гарячий від польової роботи.
 — От швидко, Шуро, швидко вже! Щоб тільки осени діждатись. А там...
Віра — про місто, а Шурка — про Віру. Це після того, як колись зустрінулись його очі з синіми та загадковими, зустрінулись і зупинились — широко розкриті, блискучі. Тоді Віра — про вільне життя міста, а сама: «Треба відштовхнути якнайдалі...»
А сама чує в собі щось нестримано-свавільне, таке, від чого моторошно стає.
«Здається, роблюся самкою. Але все одно... цю дитину... Нізащо!»
Одного разу Шурчині очі зустрілися і... Вгадали й не вгадали, рвучким полум’ям загорілись...
Не зчулася, як упав на землю, обгорнув собою ноги.
 — Не можу, не можу нікуди від вас!
 — Дитино, встаньте, ви — дитина!
Повз за нею...
 — У цілім світі... рідна!
 — Мовчіть, мовчіть, Шурочко! Зрозумійте, я ж не люблю.
Відштовхувала руками, а очі притягували. І він не чув слів, бачив тільки очі, бачив уста, яких жадав і до яких не смів наблизитись.
Цілував руки, одяг, готовий був килимом для її ніг розіслатись.
XIII
У саду червоним соком наливалися вишні, стомлено схиляючи переповнені головки.
«І я мов вишня... Стигла вишня, яка чекає, щоб її зірвали».
Так розгоралися пожежею Вірині щоки.
«Хто сказав, що треба убивати? Убити? Те, що горить, тремтить десь з глибини? Живе — убити?
Чи те, що захоплює мені дихання, є тільки крови гра? Чи не горить уся моя істота одним бажанням, хіба не чує у всій собі шалене полум’я? Чи погасиш його? Ні. Ще сильніш роздмухаєш, в пожежу розідмеш. А дай перегоріти, — і стихне все. І синім вогником то там, то сям спалахне — лагідним вогником тепла.
Я, мов огонь — хто погасить?
Мов стигла вишня — хто зірве?»
А з середини щось боролось:
«Як? — без тіні почувань?..»
«Смійся!» — горіла, стигла вишня.
«Кому ж? — Першому зустрічному?
А хоч би і йому, тому високому командирові».
Червоний полк у них уже тиждень на селі, цілий тиждень ловить Віра на собі погляд командира Романчука.
«А чому б, справді, ні?» — напружила тугі груди. — «Навіть найкраще, за тиждень він від’їжджає, і назавжди... І ще одно: Шурка буде врятований...»
«Так значить — так!» — підвела гордо голову.
Пружинною ходою пішла стежкою саду до хати.
У хаті метушня, робили в складчину вечерю.
 — Ви з нами, обов’язково з нами! — кинулись назустріч Вірі. Віра охоче. У Віри очі переповнені огнем: іскри — на командира. В очах — заклик. Очі — запалюють. Очі — трохи моторошні.
Темніло. Мов два змовці, спускалися тінями по стежці вниз. Зовнішньо — офіційно-чемно.
 — Сядемо на лавці, — обережно доторкнувся долонею Віриної руки.
 — Ні, на траву! — видавила із себе Віра і не пізнала свого голосу.
Стали один проти одного, бліді. Мить — і закрутилося все навколо... Упали, мов зв’язаний сніп, у траву.
Гарячі губи шукали її — розпалених.
 — Уст не треба! — шепнула.
І нагло, мов дзвінок:
 — Віро! — кличуть вечеряти.
Відскочили від себе, наче б обоє були з гуми. Віра поспішно поправляла зачіску.
 — Це ви, Віро? — розгублений і непевний голос Раї близько них.
 — Ми, Раєчко! — нервово зриваючись, відгукнулась Віра. — Хіба вже час?
«Бачила чи не бачила?» — пройшло блискавицею.
 — А ми тут так заговорились.
«Здається, я вже починаю виправдуватись... Як глупо».
І почуття незадоволення починало кружити по всій істоті — всім: собою, обставинами, Романчуком...
В їдальні їх чекало ціле товариство. Проходячи повз дзеркало, Віра оглянулася: «Фе, як негарно, ніколи не думала, що можу бути таким звірем».
За столом Романчук шукав її погляду, тиснув руку, наступав чоботом на її ногу — було огидно.
«Може й краще, що сталося так, а не інакше».
А Романчук на підпиттю шепоче:
 — Після вечері, добре?
Нічого не відповідала. Цілу увагу прикувала до Раї.
«Бачила чи не бачила?»
Рая була особливо якось жвава. Сидячи між двома військовими, вона надзвичайно голосно сміялась, кидаючи словами то в один, то в другий бік. З Вірою рідко зустрічалась очами, але раз-по-раз ловила на собі Віра її швидкий, кинутий скоса погляд.
«Бачила...» — мурашками пройшло по тілі Віри. Навмисне заговорювала, старалася встрянути в їх розмову. Тоді Рая якось швидко їй відповідала й оберталася знов до сусідів.
«Не бачила... Не може бути, щоб уміла так грати...»
А за столом робилось веселіш і голосніш. Раїні сусіди на підпитку починали все ближче підсовуватись до неї, все частіш підливати до її чарки, а вона, наче не помічала нічого, пила, сміялася, дозволяла одному з сусідів класти голову на її плече. І чим частіше кидала Віра в її бік стурбовані погляди, тим зухвалішою робилася Раїна поведінка.
 — Раю, чи ти не занадто п’єш? — шепнув на вухо Шурка.
Рая розсміялась.
 — Іди ти геть: слідкуй за Віриною чаркою.
 — Пр-равильно, — вигукнув Романчук і налив повні чарки Раї й Вірі.
 — Я не питиму, — закусила губу Віра.
 — Ще одну, зі мною, Віро! — піднялася Рая, тонка, струнка, як соняшник. Стан її хилився з боку на бік, нетвердо стоячи на ногах, вона витягла голову наперед і перегнулася через стіл.
 — Раю, не треба! — напружено прошепотіла Віра.
 — Чому ж так, не треба? — усміхнулась Рая, — я ж хочу випити за вас, Віро. Я ж на вас все одно, як на бога колись... ха-ха!
 — Раю! — піднялася, бліднучи Віра, — я забороняю вам більше пити! Як старша, чуєте?
 — Ого! — відкинула голову Рая, — лице одразу прийняло серйозний, майже тверезий вигляд. — Ви, Віро, будете мені забороняти? Ви, може, ще будете намовляти до вищої школи їхати вчитись? Та ви, ви... Ні, ви послухайте, — обернулась до гостей, — ви тільки послухайте: вона хотіла, щоб я на неї молилась!
 — Раю!
 — Мовчіть, я знаю, що хотіли! І я молилась, як на святу молилась, готова була — все для неї... А вона... не лізь, Шурко, а вона з отим... на траві. Шурка, їй-богу правда, сама бачила в саду.
 — Ходім, ходім, Раю!
 — Пусти, Шурко! Ви думаєте, що як я молодша за неї, то вже нічого й не розумію? Ви думаєте, що, як я... — нагло щось в горлі перервало голос; в даремнім зусиллю викрикнула ще кілька непевних звуків і, припавши до Шурчиного плеча, голосно та безпомічно заридала.
Загальними зусиллями її поклали на постіль...
За півгодини Віра сиділа на Раїному ліжку і вільною рукою тихо пестила чорні кучері. Друга її рука була у Раї. Притискаючи щохвилі її до уст, Рая тихо хлипала, як мала дівчинка.
 — Вірочко, ради бога, простіть.
 — Дитинко, це все треба розуміти, якби ви були дорослою, ви б...
 — Я і так розумію. Я погана, брудна, у мене, значить, зіпсуті думки, раз я могла запідозрити вас.
 — Але ж ні, Раєчко, зовсім не те!
 — Те, те! Я слідкувала за вами, як шпиг. Як мені тепер соромно! Простіть, простіть мені, дорога!
 — Ну, заспокойтесь, заспокойтесь, — пестила й цілувала чорну головку Віра.
Потроху хлипання затихли. На зміну їм прийшло рівне дихання сонної дівчини.
XIV
Відпроваджуючи того вечора Віру додому, Шурка не промовив ні слова, мовчала й Віра. У голові був якийсь чад, чула себе страшно стомленою і одначе боялася лишитись сама. Тому, коли Шура, відпровадивши її аж до кімнати, простягнув їй, прощаючись, руку, вона сказала:
 — Шурочко, лишіться трохи зі мною.
 — Навіщо? — підняв свою біляву голову.
 — Мені якось особливо важко... Знаєте, після всього того, що сталось, я чую себе страшно самотньою.
Шурка знизав плечима,
 — Хіба?.. У всякім разі я не можу зараз розважати вашу самотність... Може хто інший.
 — Шурочко, що з вами, любий хлопчику? — приклала руку до його щоки.
 — Ах, навіщо ви все це? І зовсім я для вас не любий... Неправда це все, нікого ви не любите, ні мене, ні Раї, нікого. Також і того, з ким обіймались у саду... Так, так... Не думайте, що я вам повірю, так як Рая; її ви могли дурити, але не мене. Я вже не така дитина, як ви думаєте.
Віра стояла проти нього, як статуя. «В один день два вироки, чи не забагато?» Підвела стомлено голову.
Справді, перед нею дорослий мужчина: немає хлопчика Шурки — от він стоїть перед нею й обвинувачує.
 — Шурочко!
 — Не вірю вам більше.
«Він не вірить? А хто ж тоді буде в неї вірити?»
Глянула: дійсно не вірить, дивиться прониклим, майже ворожим поглядом.
A-а!.. Але коли так, коли він настільки виріс і їхні сили стали рівними, значить є змога боротись.
«Не хочеш бути дитиною? Добре! Раніш берегла тебе, як хлопчика, а тепер ти, мужчина, бережися сам!»
 — Шурочко! І це ви? Ви, що тільки вчора говорили про своє...
 — Я більше не люблю! — виголосив, як вирок.
Тигрицею вигнулась, як перед скоком.
 — Справді? — блиснула зеленими вогниками очей. — Не любиш? — підійшла щільно до нього.
Взяла руками його голову: близько, близько заглянула в очі.
 — Не любиш? — здригнулася тілом. — Ні? — відкинулася назад головою, магнітом уст притягуючи його до себе.
Як укушений тарантулом, кинувся вперед... Зникла стеля, провалилася підлога... Були уста... були груди...
XV
Світало. Віра лежала напіводягнена на канапі. Шурка пішов. Усміхалася, сама не знаючи чому. У голові панував якийсь нелад.
«Нелад... Ну й нехай». Взагалі здається, все це не могло інакше скінчитися. Може й добре, що так, а не інакше. Принаймні, все це надасть їй рішучости.
І справді хіба тепер можна було б лишитись тут? Після всього, що сталося між нею й Шуркою, між нею й Раєю? Ясно, що ні.
Але зате тепер саме настав час: саме тепер вона мусить піти відціля. І вона піде, завтра ж піде як стоїть, без речей, без обов’язків... В світ широкий — світ-за-очі. Це завтра, так... Але тепер заснути, добре заснути... Витяглася сильним рухом.
«Моя мама колись казала про перли, що можуть умирати і оживати.
Буває таке тіло, що коли носить довго перл, то він гасне, втрачає непорочну білість і умирає.
А буває тіло, яке собою перли оживляє, зціляє. До такого тіла прикладають перли, як до бальзаму.
Але певно не всі перли однакові... Може я ще не зустріла перлини, яка б ожила від теплоти моєї істоти?» — промайнуло в напівсонному мозкові.
Як від несподіванки, сіла.
 — Хтось стукав?
Знадвору знову застукали.
Скочила, як була боса, й відчинила:
 — Що там, Андрію?
Андрійко, семилітній брат Раї, стояв перед Вірою, ледве переводячи дух. Бажаючи щось сказати, він то відкривав, то закривав рота. А слова так і не вилітали, спиняючись у задиханих грудях.
 — Та кажи ж, нарешті, Андрійку! — взяла його за голову Віра.
 — Ш-ш-шу-шу-шу-шур...
 — Ну, що таке — Шурка?
 — Шурка застрелився! — випалив одразу хлопчик.
Вмить одяглася.
 — Давно? — питалася вже по дорозі.
 — Як тільки вернувся... Пріська послала мене по вас.
Шурка лежав на ліжку з простреленою головою. Коли Віра ввійшла до кімнати, коло тіла стояла Рая. Але як тільки Віра зробила до неї рух, Рая гордо випросталася, обвела з ніг до голови чужим поглядом і тихо вийшла з хати:
 — Він Раї якусь записку зоставив, — шепнула Пріська, — там щось про вас...
Постояла коло тіла, подивилася на сурово стиснуті Шурчині брови, на дитячі уста і одвернулася до вікна. В одчинене вікно війнуло свіжістю серпневого ранку.
Залишалася, обпершись на підвіконня. Якусь хвилину вітер грав її волоссям...
«Літо... жнива... А Шурка для чого застрелився... Дико, як!..
Шурка, що любив поле, тепер лежить мертвий, бо любив її. Як дико!..»
Обернулася. «Властиво навіщо їй далі тут лишатись? Кому вона тут потрібна?»
Навшпиньках підійшла ще раз до Шурки. На мить зупинилась.
 — Прощай, мертва перлино!
Нечутними швидкими кроками вислизнула з дому.
«Є тіло, яке оживляє, і є тіло, яке умертвляє... Це про перли так...»
XVI
У школі кроки дзвінко лунають по порожніх клясах.
«Треба звідціля якнайскоріше. Сьогодні ж».
Вийшла до кімнати. «Яко мога, менше речей. Тільки те, що можна в руках...»
Маленька валіза складена. «Куди ж тепер?»
Знов кроки по кімнаті... Заглянула за параван.
 — Мамо! — зупинилась нерішучо коло крісла.
Чого, власне, вона сюди прийшла?.. Прощатись?
 — Мамо, ви не знаєте казки про перли?
Погляд скляно-безцвітних очей:
 — Перли?
 — Мамо. Ви знаєте, Шурка, отой самий, що приносив вам обіди, отой самий Шурка застрелився.
 — Знаю!
Стала, розкривши очі.
 — Вам хто сказав?
І знов скляні вогники:
 — Ніхто... Сама...
Тоді Віра, зриваючись:
 — Ну, й хіба це не жах?
 — Жах!
 — Ну, й для чого це все, мамо, я вас питаю? Скажіть, ви ж вічно в собі. Ну, скажіть, навіщо все так?
Стара випросталася в кріслі, схопилася за поруччя.
 — Ти... не знаєш?.. Не знаєш?
Віра здригнулася всім тілом: це перший раз так одверто з ненавистю.
А старе спаралізоване тіло підводилося з колосальним зусиллям волі. Підводилося на м’язах рук усе вище й вище, а витягнена голова разом з очима і ротом говорила про щось страшне, що от-от рушиться, от-от впаде, задавить, загризе...
Віра, мов під гіпнозом, помалу, помалу до дверей...
В дверях:
 — А-а-а-а!..
Залунало по порожніх клясах.
 — А-а-а-а! — повторилося в коридорі.
Грюкнули одні й другі двері.
 — А-а-а-а!.. — кричало на широкій вулиці, що вела в поле. Бігла полем, по стерні, по корчах.
Далі, далі!
Густе волосся безладно розсипалось, десь зачепився й роздерся рукав.
Далі, далі!
Груди не чують віддиху, руки, як крила, розгортають повітря.
Бігти, бігти б!
З розгону — в ліс. З розгону — в обійми березу. Гаряче лице — до срібла кори.
«Спочити... Жах уже там ззаду... Мить спочити, а там знову...»
І раптом морозом з-під жару щок: «Куди?»
 — Куди?! — повторили уста.
А в голові настирливо й недоречно:
«Бувають істоти, від яких перли вмирають...»
Підняла голову вгору, потемнілі очі — в небо:
 — Ну, куди ж?
Здригнулася; над її головою хиталася міцна березова гілка.
«Так?! Туди?!.»
«Навколо моєї шиї мотузка із перлів!..» — гадючками захололо в голові.
 
