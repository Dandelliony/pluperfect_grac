Пані
І
Ну, і чого воно так, що коли ти хочеш підійти ближче до народу, він відходить од тебе? Чого воно так, що коли Ганна Семенівна — яливецька дідичка — захотіла простягти руку селянам, вони це зустріли так холодно й недовірливо? Чому, коли вона скликала сход і на ньому заявила, що дарує селу матеріал на будування школи, то дядьки поховали губи в бороди й так тупо дивилися одне одному через плечі?
 — Як земство звелить... — В очах зненависть, у словах — байдужа покора.
 — Але це ж ваша справа — заявити у земство... Раз є матеріал... — трохи розгубилася Ганна Семенівна.
 — Та, звісно, то вже ваше панське діло...
А між собою:
 — Матеріал дає, а потім із нас то робітників, то підводи, то поденні, а там, диви, ще й грішми... Знаємо... Он є у Тишках школа, туди хай і посилає, хто може.
 — Як усі ходитимуть до школи, хто кошики ткатиме?
Село Яливці з кошиків живе, а кошики тримаються дітьми. Дитина з шести років — уже заробітчанин.
 — Їй що таке? Дасть там трохи лісу та й «попечителькою» зробиться, а ти спину гни!
 — А проте, звісно, — як земство... — додав дядько, зауваживши сторожкі вуха управителя.
«Ах як важко! Як важко з цими людьми! — настирливою думкою в голові у Ганни Семенівни. — Скільки треба ще сил, щоб привести народ до стану, ну скажемо, швейцарського селянина».
Хіба вона не мріяла там, за далеким кордоном, що покладе всю себе для темного народу? Хіба вона не привезла з Женевського університету разом із товстими підручниками ідеї гуманізму? Хіба вона не засудила суворо свого батька — яливецького дідича — за його переслідування селян під час заколотів 1905 року? Не тільки засудила, але посварилася з ним, виділилася й збудувала собі окремий будинок, де не було нічого зайвого і де на головному місці були книги.
По середах та суботах вона влаштовувала читання для селян. Так і тут не пішло діло. Старі лаяли молодь, щоб не ходили, бо дідич, мовляв, розгнівається та й ніякої роботи не дасть. Та й сама молодь... як її напрочуд важко було чимось зацікавити! Вона їм і про чужі краї, і про письменство, і про визвольні ідеї, що сяяли десь удалині казково-недосяжною зіркою... А вони якісь байдужі й чужі, здавалося, ще більш чужі, ніж до батька Ганни Семенівни, що ще недавно надіслав дончаків приборкати заколот у селі.
Ох, як же вона помилилася у своєму народові, як помилилася! Тисячу разів щасливі швейцарці, французи. Як же важко, що якраз цей народ вона мусить назвати своїм!
І чому вона не лишилася за кордоном, звідкіля їй усе видавалося в такому принадному світлі?! Гаї, річки, лани... і на ланах милі, симпатичні обличчя її народу. І от приходить вона, простягає їм руку й веде до світла, до знання, а вони не зводять із неї очей, вони, побожно склавши руки: «Наш світоч! Наша зірка!» І тут раптом виповзало лице дядька таке, яке воно було в дійсності: суворе, понуре з порепаними губами, з недовірливо-злобними очима, що дивилися спідлоба на неї... Навіщо вона збудилася зі сну? Чом не снила далі з гарної далечини?
Школу таки було вибудовано, та вчителювати в ній Ганна Семенівна відмовилася. На читання з’являлося щоразу менше й менше молоді, й одного вечора Ганна Семенівна сказала собі «годі». Відійшли кудись у далечінь мрії про лікарню; поволі пригадалося вольтерівське «Нарід завжди дурний та тупий», і вона до цього вже цілком спокійно додала: «…і брудний». Тому в передпокої завжди лежала ганчірка, пересякнена нафтою, а коли до Ганни Семенівни приходили орендарі або хто з дітей, підлогу й стільці старанно натиралося денатуратом.
До міста Ганна Семенівна виїздила рідко, та й на селі бувала тільки в крайній потребі. Сам вигляд селянина викликав тепер у неї поганий настрій. Жила одна зі своїми книжками, думками про кривду, що зробили їй люди, та п’ятьма собаками: Альфою, Омегою, Мрією, Дружком та Сірком.
Іноді годинами ходила порожніми кімнатами з кутка в куток, неначе чогось шукаючи. Омега з Мрією — на канапі, Альфа під канапою, Дружок із Сірком — під вікном. У такі години підходила до дзеркала, подовгу дивилася на свої темні, з бузковим відтінком очі, на чорне волосся, що на скронях уже сивими нитками то тут, то там підперезалося.
 — Що, Мріє, стара твоя пані робиться?
А Мрія підповзе на животі, до ніг струнких прихиляється.
 — Ну, ну, я знаю, що ти — мій давній поклонник! — потріпає пса по еластичній шиї і знову почне чогось шукати по кутках.
Тільки раз був сполоханий спокій; це сталося за одного з рідких виїздів до міста, їхала Пирятинською вулицею, коли раптом хтось із хідника гукнув:
 — Невже Ганна Семенівна?
Візник зупинився. Встала. Стояли одне проти одного, як би занімілі. Нарешті він:
 — Я знав, що ви десь тут, але... Так от ви яка стали!..
 — Постаріла? Ну, що ж! Скільки це вже ми з вами не бачились?
 — Рівно дванадцять. Це саме тоді, коли ви їхали за кордон.
І обом згадалася остання зустріч, і обом стало незручно.
 — Ви ж, властиво, як сюди заїхали?
 — У справах... Я тепер по освіті працюю. А ви... як же ви тепер? Давно з-за кордону?
 — Три роки, живу на селі.
І, прочитавши в його очах питання, додала усміхнувшись:
 — Одна.
Їдучи додому, згадувала, як говорила йому тоді, перед від’їздом:
«Я їду тому, що хочу вільного лету, я їду тому, що не можу себе зв’язувати ні з ким, навіть із вами. Я їду тому, що хочу, набравши досвіду за кордоном, принести своєму народові щось велике».
Почервоніла до болю в голові й у цей момент уже пожаліла, що запросила Сергія Петровича до себе...
Одного вечора таки приїхав на хутір. Довго говорили тепло, по-товариському. Дізналася, що живе він у Києві, має дружину, сина... Довго не наважувалися заглянути глибше в життя одно одного. А потім Сергій Петрович:
 — Заздрю я вам, Ганно Семенівно!
Здригнулася:
 — Мені?
 — Щасливі ви. Ви ж можете працювати так, як лише вам захочеться. Розумієте, як би не захотіли ми, робітники урядової освіти, розгорнути свою ініціативу, вона все-таки буде стиснена рамками дозволеного. А дозволено, самі знаєте, так мало... А потім — роботу вашу вам видніше. Ось ви відкрили школу — і бачите її працю, заклали лікарню — і бачите її користь...
Ганна Семенівна сиділа, як на жаринах, червоніючи від цих слів. Що мала сказати йому? Признатися в капітуляції? Несила. Хотіла, щоби скорше минули ці години, щоби вже скорше від’їхав.
І несподівано почула:
 — Скільки учнів у вашій школі?
Збентежилася.
 — Здається, сорок...
 — Хіба не ви викладаєте у школі?
 — Ні, земська вчителька .
 — Ага, це, певно, тому, що ви зайнялися позашкільною освітою. Це було колись вашою мрією.
Перед очима замиготіли чорні цяточки, й усі предмети в кімнаті якось дивно заплигали.
 — Вечірню школу було заклала, — видавила з себе, — та тепер тимчасово праця припинена...
Пильно придивився до неї й замовк. Решта вечора проминула у згадках про юнацькі роки.
Вже відходячи, Сергій Петрович зауважив п’ятьох собак, що сиділи півколом у передпокої. Подивився на них, на Ганну Семенівну, наче щось відгадуючи.
 — Це ваші друзі?
 — Найвірніші! — відповіла з заховано-терпким притиском.
Розлучилися тепло, обіцяючи одне одному писати. Розходячись, кожний поніс у собі щось недоказане.
А далі — сіро, буденно, нудно чіплявся день за день. Так аж до війни, коли Ганна Семенівна вирішила за краще переїхати до міста. У місті все та сама порожнеча. Лубенські хідники брудні, у Лубнах люди плиткі , довгі, та темні вечори у Лубнах. Дві кімнати, п’ятеро собак, Манька — попихачка в панській кухні...
II
У самий той день, коли й до Лубен докотилася революція, у самий той день, коли по передвесняних лубенських калюжах ходили демонстранти, у той день, коли робітники з махорочної фабрики спіймали справника , що був заховався у льоху, у той самий день у Ганни Семенівни здохла улюблена Альфа.
Вікна в обох кімнатах було закрито шторами. У задушливому повітрі чути було нашатирним спиртом і ще чимось, що відразу важко визначити. Посередині більшої кімнати стояв стіл, на столі, закритий білим простирадлом, труп величезної Альфи. Коло столу — з червоними від сліз очима — Ганна Семенівна, в ногах у неї четверо собак, п’яте щеня на руках. Маленькому Клейну лише три місяці — це нащадок Альфи. Лице у Ганни Семенівни видовжилося, довкола очей лягла хвороблива опухлість, і вони втратили свою привабність. Сиділа нерухомо, ніби застигла, вдивляючись у саму себе.
 — Пані, у городі забастовку роблять! — грюкаючи дверми, вигукнула весело Манька.
 — Ти здуріла? — замахала руками Ганна Семенівна. — Чого так кричиш?
Манька зніяковіла, одначе продовжувала трохи притишено:
 — Яливецькі дядьки возами поз’їздилися, кажуть, крамниці розбиватимуть та людям усяке добро роздаватимуть!
 — Та замовкни ти нарешті! Яке мені діло до всього цього! В мене тут таке... а ти зі своїми дурницями.
Тоді Манька уїдливо:
 — Кажуть, що в панів землю відбиратимуть, економії палитимуть...
Ганна Семенівна на мент звела очі на Маньку, та потім байдуже, кудись за штори кинула:
 — У мене вже нічого відбирати... все вже продане...
І знову наче до себе:
 — Колись сама хотіла усе віддати, та якось...
За парканом чийсь горловий голос завів:
 — Но ми подимєм гордо і смєло ...
«Невже революція?» — пронеслося вперше виразно в голові Ганни Семенівни.
І від цього слова повіяло чимось далеким і бадьоро-молодим, чимось із Женевського університету. Не вірилося, що революція прийшла сюди, справжня революція, така сама, яка була у Франції і яку вона у своїй уяві вбирала колись у романтичні шати. Революція... Сама вона це слово не раз говорила селянам у часи їхнього короткого зближення. Спробувала собі уявити в цю хвилю яливчан: цікаво було б зараз побачити їх, які вони?.. Але як тільки уявила Яливці, так зараз же перед нею спалахнули скирти, перед її очима виплив увесь в огні старий батьківський будинок, а самі яливчани виринули з диму з червоними обличчями і з жадібно-злісними очима. І яке ж це все далеке від того, якою мусила бути французька революція! Порив, захват, горіння... Були, правда, й там жорстокі моменти, але яке це все було величне і повне внутрішньої романтики! Ні, ні, це, що робиться зараз у Лубнах і поза Лубнами, не торкається її, Ганни Семенівни. Чуже воно їй, далеке...
 — Куди ж ми оце тепер? — злісно показала Манька на Альфу.
 — Ага! — здригнулася. — От бачиш, а ми тут говоримо. Біжи до двірника, нехай Альфу возиком до фотографії одвезе.
Манька витріщила очі:
 — Куди?
 — Дурна! Альфу зафотографувати, щоб хоч пам’ятка була.
 — Двірника немає, я його бачила з тими, що з червоним прапором ішли.
 — Боже мій, так що ж ми робитимемо? Тоді збирайся ти, Манько, ми якось удвох...
III
Лубни — не Лубни. Калюжі — не калюжі. Все живе, рухається, кричить. Чорно від людей, сіро від возів. Десь стріляють, десь когось б’ють; махорочники з гвинтівками поміж людей пірнають. Он там околодочного впіймали.
 — Гі-га-го! Го-го-го! — околодочний м’ячем летить кудись у гущу.
За хвилину юрба стихає, холоднішає, на мокрому снігові — сіра покривавлена пляма.
А десь іще заколот: в’язнична сторожа із частиною поліції застряла за мурами в’язниці. Стріли, крики, ранених робітників-махорочників несуть...
 — Будь ласка, дорогу, — невпевнений жіночий голос.
 — Дорогу, дорогу, товариші!
Ганна Семенівна з тачкою в центрі юрби.
 — Кого поранено? Де?
Ганна Семенівна розгублено:
 — Це не людина, це... мені сюди у подвір’я.
 — Що? Що везе? Куди?
 — Та пропустіть, товариші, хай іде!
 — О, та це ж наша бариня із Яливців, куди вона?
 — Може, добро своє куди везе?
А Манька:
 — Пхі-хі-хі! Це ми так, дядьку Онисиме, дохлу собаку знімати!
 — Товариші, товариші, в’язниця взята! Арештовану поліцію ведуть! — почулося збоку.
Усі з радісним ревом кинулися на галас. А Ганна Семенівна, ледве тримаючись на ногах, за тачку та до подвір’я.
Фотограф здивований:
 — Тепер фотографуватися?
Він тільки що викинув червоного прапора, якого зробив нашвидку, а сам прилип до вікна, яке виходило на вулицю.
Ганна Семенівна все ще не могла прийти до себе.
 — Мені треба мертвого сфотографувати.
 — Мертвого? Ну, це річ інша, але як ми понесемо апарат? Стільки народу...
 — Ні, нам не треба йти, мертвий тут, у вас...
Фотографові очі зробилися круглі, як скло від фотографічного апарата.
 — Як тут?
 — Це мій улюблений пес... Я його привезла на тачці. Це мені коштувало неймовірних труднощів... Я ледве тримаюся на ногах. Він тут, у передпокої...
IV
За Центральної Ради переховувався яливецький дідич то там, то сям, а врешті втік до великого міста, там не знайдуть і яливчани, що погрожували йому нагадати про донських козаків.
Крутився, крутився між «хліборобами», поки «пана гетьмана» не викрутив. А потім урочисто, як переможець, — на село. Тиждень, другий погуляв, як хотів, а на третій знайшли дідича у канаві під селом із рогачкою в роті.
Ганна Семенівна приїхала батька ховати, з майном давати раду. Будинок спалено, тільки флігель стоїть та службова хата. Паркан знесено, через подвір’я ходить хто хоче. У флігелі лежить синій, задубілий старий батько... Тоскно і нудно...
Ще як у канаві дідич лежав, слідчий приїздив. Почали яливчан до трупа тягати, допитувати. А на другий день, як пана до флігеля перевезли, пішли арешти. Півсела заводить: у того сина, у тої чоловіка забрали.
Прибігли заплакані жінки до Ганни Семенівни: «Рятуйте! Безвинно загинуть!» Глянула на простоволосих дівчат, на жінок. «Хто-небудь та вбив же його», — пронеслося в голові. Батька не було шкода, але не було шкода й цих жінок.
 — Нічого не можу вам допомогти, мене все одно не послухають, — пройшла повз них із ґанку до хати.
На третій день батька поховали, а яливчан повели, підганяючи нагаями, до міста.
V
Зима, як на злість, рання, весна пізня. Коли бур’яну нарвеш та натопиш, то на лежанці ще можна витримати, а от уже стояти на базарі в «скорбнім ряду» та продавати рештки «велічія і слави» так уже просто не під силу. Особливо як у кого ревматизм у ногах. Оце недавно знайшли одну з «бувших дам» замерзлою на снігу. Так, може, колись скінчиться і з нею, з Ганною Семенівною... Добре, що вже майже все продано й журитися немає чим. Скоро можна буде лежати цілими днями на лежанці, загорнувши ревматичні ноги у плед: пледа Ганна Семенівна не продасть, плед — пам’ятка ще з часів Женевського університету.
За Альфою пішли й Мрія, і Омега, і Дружок. Тільки Сірко невідомо чим тримався під скляною галереєю та нащадок Альфи, тепер гарний шоколадовий пес, лишився у Ганни Семенівни. З Клейном вона ділилася сухарями та жолудевою кавою, які вона вживала «з причин дієтних», як вона говорила своїм знайомим.
«Дієтними» були так само картопля й капуста — оце й усе.
Уранці акуратно, як на посаду, — до «скорбного ряду» ходила. Йде у стоптаних валянках, женевським пледом загортається, а Клейн — трохи спереду дорогу прокладає, друзів та ворогів носом пізнає. А ворогів більше, ніж друзів: урки , міліціонери, базарний платничий . Побачить Клейн і зуби шкірить — хазяйку попереджає.
Іноді бували щасливі дні: це тоді, коли вдавалося продати старий закордонний корсет, стрічку від капелюха або пописані поштові картки. Тоді Ганна Семенівна купувала глечик молока, в’язку дров та бубликів. У хаті робилося тепло, Ганна Семенівна з Клейном не залазили на лежанку, а сиділи коло столу, пили молоко — Ганна Семенівна з чашки, а Клейн із блюдця — і кожний із них по-своєму висловлювали добрий настрій.
 — Чекай, ми ще з тобою вискочимо, Клейнику!
Клейн гострив вуха й бадьоро кліпав очима.
 — У нас із тобою ще є портрет Наполеона на емалі, є два аршини майже нових підв’язок, є картини до чарівного ліхтаря .
Та частіше бувало інакше: бувало, що, простоявши цілий день із підв’язками, Ганна Семенівна тільки застуджувала собі ноги; бувало й так, що «базарний» виганяв усіх «скорбнорядників» з-під шопи за несплату базарних податків, бувало так, що летіли в болото й картини до чарівного ліхтаря, й сама сувора і горда постать Наполеона на емалі. Тоді верталися повільно додому, по непривітно дірявих лубенських хідниках, і Клейн плентався ззаду, звісивши голову до лап. Дома залізали обоє на лежанку, і пес довго зітхав, лежачи на ногах своєї господарки.
Зимою моторошно від чотирьох до восьми — моторошно, темно й довго.
VI
«Ганно Семенівно! Ви, звичайно, не сподівалися дістати від мене звістки? Може, навіть забули за моє існування? Одначе нагадую вам про себе: хоч і старію, та живу й працюю, чув, що й ви живете, хоч і бідуєте (про це я теж чув). Ну, та нічого. От трохи, і я приїду до ваших “богоспасаємих” Лубен, і попрацюємо з вами разом. Річ у тому, що я дістав призначення до вашої округи: буду виконувати обов’язки інспектора позашкільної освіти. Отже, я гадаю, що швидко приїду на місце, і ми зустрінемося з вами, та аж тепер ви виконаєте обіцянку, що дали, виїздячи за кордон, та дійсно візьметеся за працю для “свого народу”... Згода?..
До швидкого побачення, тисну дружню руку.
P. S. А може б, ви ще й тепер стали б до праці? У вас там треба людей із вищою освітою. Тоді пошліться на мене.
Ваш Сергій».
Першу хвилину перелякалася, коли одержала листа. Довго не наважувалася розірвати.
А коли розірвала, то злякалася ще більше. Тремтячими руками розгорнула листа... Слово за словом, мовби те намисто рознизувала, читала дрібні рядки, читала до завороту в голові, та проте мало розуміла: таким диким здавався їй цей лист тут, у цих брудних стінах, коло цієї лежанки. А сама вона, Ганна Семенівна... якою вона стала!.. Здригнулася не то з жахом, не то з огидою.
А звідкись ізсередини — звіряча радість: посада буде! Коли захоче, то хоч і зараз! Посада... Це значить, що вона буде їсти щодня... Мати посаду — це значить бути ситою... Неймовірно переглянула ще раз листа, ще й ще... — посада! Нічого вже поза цим не бачила, все інше відійшло вбік — праця, Сергій Петрович, брудна кімната, — із цього всього випливало тільки одне слово — посада. Далеким маревом — свіжий хліб на селі, молоко, а може, й масло...
А десь із глибини інстинктово: тільки це треба зробити якнайскорше, тепер же, використавши цього листа. Бо як приїде він, як побачить її в оцих стінах, в оцьому приниженню... Хто знає, як тоді... Ні, ні треба скорше, поки ще його немає.
За кілька днів Ганна Семенівна пішла з хати сама, залишивши Клейна в нудному чеканні. Повернулася нешвидко і в радісно-підвищеному настрої. Ще з порога притиснула до себе Клейна, що прибіг її вітати.
 — Клейнику, коханий! Тепер усе по-іншому буде, чуєш? Геть «скорбний ряд», геть гумові підв’язки!
Собака весело заплигав, почувши запах ковбаси в руках Ганни Семенівни.
 — Що, радієш? Тепер і тобі краще буде, тепер ми заживемо зовсім по-другому!
Оглянула кімнату.
 — Еге, як ми тут занехаяли все! А книжки... ану, давай, по-перше, з книжками попораємося!
Уперше за кільки років підійшла до шафи, що була з верху до низу припорошена густим жирним порохом. Уперше за цей час заглянула Ганна Семенівна за заслону своїх закинутих думок, уперше втопила очі в пожовклих картках забутих книг, уперше Клейн заснув самотньо коло ніг Ганни Семенівни.
У хаті у Грабка тісно й тепло. Кожухами душить у Грабковій хаті, та ще парою від самовара. Ще з неділі ждали її, отої не те докторші, не те вчительки, що з району прислати обіцяли. А оце й приїхала, так Грабки самовара наставили, трохи для того, щоб зігрілася гостя з дороги, а більше на те, щоб було коло чого посидіти. Навколо столу — старий Грабко, коло нього голова плехівського кооперативу, писар сільради, на покуті Ганна Семенівна, під покутям — Клейн.
 — І скажу я вам, Ганно Семенівно, що якби до Плехова приїхала хоч і сьогодні ревізійна комісія й сказала: «Онисиме Карпенко, подавай сюди рахунки!» — я би подав усі до одного, їй-бо правда! Що ото там кажуть, що я купив собі кованого воза за кооперативні гроші, так ви їм не вірте. Коли я беру собі яку позичку, то так, що сьогодні ввечері візьму, а завтра покладу, так що моя права не знає, що ліва позичає...
Ганна Семенівна сиділа розігріта теплом і чаєм після далекої дороги, і на душі у неї було якось байдуже-легко. Байдуже було, що від голови кооперативу чути самогоном, байдуже чад від самовару. Хата не видавалася брудною, селяни — неохайними та «грубими». Вона усміхалася до них із покуття, і всі тут присутні видавалися їй надзвичайно добрими та щирими.
Старий Грабко сидів поруч Ганни Семенівни і, дивлячись кудись у темну шибу вікна, м’яким старечим голосом говорив через бороду:
 — Наше село здавна пранцювате ... Наша хата — ні, не бійтеся! І його теж — ні, — показав на кооператора. — Нас тут тридцять п’ять хат незачеплених, а решта — всі в болячках.
 — І давно так?
 — Еге. Ще з миколаївської служби солдат приніс, отак від нього й пішло.
 — Як же ж ви не боїтеся? — зірвалося у Ганни Семенівни, — п’єте з одних колодязів? Перете в однім ставу білизну?
 — А чого ж їх боятися? Раз вони вже долею мічені, то чого ще й людям свого додавати! І так, як між людей отой гармидер пішов, так любов уся пропала...
 — Любов пропала? — як через вату повторила Ганна Семенівна. У голові їй крутилося, і хотілося дуже виявити увагу до цього старого, що нагадував їй когось із ілюстрованої Біблії.
 — Чого ж вона пропала, ота любов?
Старий нахилився до неї, дихаючи перегаром тютюну, і, мов таємницю, зашепотів:
 — Люди з’їли... Люди самі себе їдять... А їм треба любові, ой-ой, як треба!
Ганна Семенівна сиділа з напівзаплющеними очима і слухала, мов колискову:
 — Людям треба болячки гоїти, чого їх цуратися? Ви, докторка чи там учителька, думаєте, що це тільки у нас «французька»? І в Слобідці, і у Поставмуках, і в Лубнах, а я думаю, що ще й поза Лубнами її хватить. У кого на голові, у кого в голові... А бачите? Отож-бо і є, що гоїти болячки людям треба, жаліти треба їх, хоч вони і у французьких болячках.
 — Діду, як же людей любити, коли вони самі не хотять вашої любові?
 — А ти все-таки люби! Схотять, не бійся. Покомизиться та й прийде до тебе болячки гоїти.
Півні чітко стежать за годинами вночі, півні по селах чуйно стережуть пітьми. Досвітня зоря зійшла, коли затихло у Грабковій хаті.
VIII
Вранці, поки Клейн під скосими поглядами господарки вилизував із тарілки молоко, Ганна Семенівна нашвидку одягалася. Тепер усі навколо вже не видавалися такими гарними та привітними, як учора. Молода Грабчиха сердито замітала долівку, по якій було розкидано з десяток головок від «кооперативних» оселедців. Діти повзали на полу і, дивлячись на Клейна, просили й собі молока. Мати дратувалася й частувала їх ляпанцями. Сам дід Грабко сидів похмурий, скуб вовну і зовсім перестав нагадувати когось із ілюстрованої Біблії.
Коло збірні — ворота, над ворітьми — прибитий дрючок, на дрючку дощечка з написом «Сільрада».
 — Пропустіть, громадяни, дайте дорогу, ораторка прийшла!
 — Який же це «єдиний налог», я тебе питаю, коли й тоді давай, і тепер давай, і за те давай, і за це давай! — наступав дядько на парубка, що стояв саме у дверях.
 — Дорогу, люди, ораторку пропустіть!
Поволі затихли, цікаво задивлялися спідлоба.
 — Що воно? — пошепки поміж собою.
 — Та то ж учителька!
 — Кого ж учити?
 — Та нас.
 — Чого ж нас? Ми вже вчені!
 — Хай би дітей наших учила, а то діти, як бур’ян...
 — Та казали ж, що то докторка!
 — Диви, диви, а це що?
Поміж людей пробіг Клейн. Покрутився перед столом і ліг коло своєї господарки.
 — Хі-хі, безхвосте! — приснула дівка.
 — Казала Грабчиха, що вони йому молоко купують та годують, — прогугнявила безноса баба, цитькаючи дитину на руках.
 — Хвалилася, що й спати з собою поклала...
 — П-хі-хі!..
 — Та цитьте!
Як тільки Ганна Семенівна опинилася коло столу, очі в очі з цими людьми, що дивились явно недовірливо, з цими кожушинами, з-під яких виглядали порушені хворобою обличчя, їй стало моторошно-ніяково. Вона не уявляла, як почне, що скаже цим людям, як підійде до них. Один мент Ганні Семенівні дуже хотілося вирватися з цієї прокуреної хати і тікати що є сили. У цю хвилю вона з охотою б опинилася на своїй лубенській лежанці, нехай би і в холоді, і в голоді... Одначе відступу не було, і це примусило почати.
Заговорила наче не своїм язиком, важко ворочаючи ним, мов жорном перемелюючи слова:
 — Мене призначено на цей район від окросвіти ... Так от, ми почнемо... Перший мій виклад буде про гігієну...
Далі пішло трохи легше: бруд по селах, смертність дітей, інфекційні хвороби...
Поволі згадалося все, що обмірковувала вдома, поволі полегшав язик. Пішли поради «примітивної гігієни»: чистота, часте прання білизни, окремі рушники, окремі чашки, ложки, купання дітей, обмивання дорослих, дезінфекція подушок, одежі... сулема ... карболка...
Урешті навіть захопилася й не одразу почула голос коло себе:
 — Ви б нам краще, як від «французької» лікуватись.
 — Еге-ге, як болячки гоїти! — прогугнявила молодиця з дитиною на руках.
 — Що? — як прокинулась Ганна Семенівна.
 — У нас село здавна пранцювате, — луною віддався голос старого Грабка. — Отож люди й хотять знати, як болячки гоїти.
 — У нас із мала до велика, більш як півсела...
 — Та й чого ви там із пранцями заходилися! Хай вони нам розкажуть про оті продподатки , що...
 — Еге, еге, нехай про продподатки!
Ганна Семенівна глянула безпорадно навколо.
 — Бачите я не... я приїхала, щоб...
 — Про хранцузьку!... — гугнявила баба з дитиною на руках.
 — Про податки!
 — Ні, про війну нехай!
Кров прилила Ганні Семенівні до обличчя. Водячи головою то в один, то в другий бік, перебирала в своїй пам’яті все, що знала про лікування сифілісу, все, що чула про продподатки, всі розмови про війну. Затерплими губами, не своїм язиком кидала в різні боки:
 — Вживати окремого посуду... спиртом руки... Село мусить допомогти місту... Ви нам хліб, ми вам — крам... Війна? Війни не буде... не буде!..
А в голові з жахом: нічого ж!.. Ні про землю, ні про продподатки, нічогісінько про міжнародне становище...
А по хаті підвищуються голоси, насідають, вимагають...
 — Яку мазь класти на болячки?
 — Казали, як натовкти живиці, та воску, та оливи з медом...
 — Кинь, бабо!
 — І скажіть там...
 — До порядку! — стукнув олівцем по столу голова сільради. — Продовжуймо виклад!
По хаті трохи ущухає галас. Від столу голос Ганни Семенівни:
 — Я скажу їм... я скажу всім, кому слід!.. Але ми відійшли від... Отже, ми говорили про шкідливість сталого вживання картоплі.
 — Та що там картопля! — обізвався безнадійно хтось іззаду.
 — Коли організм вживає занадто багато крохмалистих складників...
А ззаду — жіноче, задиркувате:
 — А чим же годувати?
 — Жирами... готувати на маслі, на салі...
 — Де ж його, отого жиру, взяти? В кого позичити?
Усі обернулися: голос належав молодій високій жінці; вона пішла сюди заміж із здорового села і вже встигла поховати трьох дітей від хворого чоловіка.
«Як би його звідціля?..» — в думках у Ганни Семенівни. А вголос:
 — Треба більше молока...
 — А молока де стільки наберемо? — насмілилася друга молодиця.
 — У вас же є корови, виносите ж ви на базар...
 — А як не винесеш, то й спідниці на тобі не буде.
 — Атож, голі ходитимемо!
 — Вони думають там, що як у них собак молоком годують!..
 — Мабуть, грошей повно!
 — А думаєш, що даром поїде на село, людям голови морочити?
 — Громадяни, спокійно! Слухайте доповідь, — розпинався голова сільради.
 — Та годі вже з нас, наслухалися!
 — Годі, годі!..
Заговорили, застукотіли, загрюкали дверима.
 — На цей раз ми закінчимо виклад, — зривався голос Ганни Семенівни.
 — Та вдруге й не треба такого!
 — Спокійно, громадяни, спокійно! Ви вже вибачте, Ганно Семенівно.
 — Гр-р-р, — почулося з-під столу.
 — Тубо. Тубо!
 — Гррр-а-ав!
 — Чого лізеш, сатано?! — І велетенський дядьків чобіт змазав делікатну Клейнову морду.
 — А-ах!
Мов несамовита, кинулася Ганна Семенівна до нього, схопила на руки.
 — Пропустіть, пустіть мене! — крикнула напівпритомна.
Бліда, мов крейда, кинулася між людей до виходу.
Бігла до Грабкової хати так, наче за нею гналися ті, з порушеними носами та поплямленими лицями люди в кожухах.
За якусь годину їхала возом в напрямку міста. На колінах у неї лежав Клейн. Він іще й досі трусився, мов у пропасниці, від спогадів про дядьківський чобіт.
 — Що, Клейнику, болить? Хоч би ти там яких паршів не набрався, там усі такі... Мабуть, і собаки...
Пестила псові вовну, обгортала женевським пледом.
 — Ось бачите, діду, — звернулася вона до візника, — от і пробуйте людей жаліти, а вони — бачите як?
Дід Грабко поволі обернувся, глянув з-під кобеняка на Ганну Семенівну, на Клейна, одвернувся і, наче до кінських хвостів, байдуже кинув:
 — Так то ж я не про панів... я про людей...
За дві години переїхали дерев’яний місток, що з’єднував замостя з містом. По боках вузьких вулиць уже блимали вогники. Посеред базару чорним привидом стояла порожня шопка, під шопкою темною пащею визирало піддашшя для «скорбнорядників».
