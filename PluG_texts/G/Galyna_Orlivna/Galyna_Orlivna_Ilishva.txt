Ілішва
І
Свою батьківщину вона пригадувала мов у далекому тумані. Їй було всього вісім років, коли її рідні, разом із другими сураями, переселилися на цю чужу для них землю. Ілішва не була грамотною, бо сурайській дівчині не треба вчитись читати — це діло мужчини; але зате вона часто слухала, як батьки між собою говорили про історію свого народу, та як старий вчитель навчав сураїв любити й шанувати своє давнє минуле.
Виходило, що сураї належали до того народу, який був колись дуже великий і могутній, якого поважали й боялися близькі та далекі сусіди. Але пізніше, за якісь гріхи, на сураїв почали сипатися всякі біди: голод, хороби і нарешті страшна війна, що спустошила їхню країну, що завела у полон і рабство сураєвих предків. Так зламалася сила колись могутнього народу.
Не одразу звик він до свого підневільного стану, багато часу минуло, поки заховав у собі образу й почав спокійно працювати на полі та розводити скот по горах, під пильним оком своїх господарів — Персії й Туреччини. Та почуття помсти ніколи не вмирало в сураєві: він знав, що не навіки йому терпіти особливо ненависне турецьке ярмо, він знав, що колись мусить повернутися його сила, він знав, що колись поборе прокляте назавжди плем’я курдів, він вірив, що прийде час, коли сурай помститься за всі свої кривди.
І він прийшов, отой час: коли світова війна запалила вогнем Туреччину, сурай почув, що його час настав. Коли турки напружили всі свої сили на бій з англійцями, вони несподівано побачили, що їхні села горять ззаду. Це повстав сурай. Правда, після цього швидко довелося сураям збирати своє майно, дітей та жінок і відправлятися в далекі незнані країни, бо англієць обдурив, не віддав сураєві землі їхньої «обітованої». Багато лиха довелося зазнати сураям, багато їм і тепер доводилося бідувати, але це все нічого. Сурай помстився: він бачив, як вішали курдів, він чув, як турок заскреготав зубами.
Слухала Ілішва такі оповідання, ховаючися десь за пеньками, накорчованими на зимове паливо. Слухала, мов ковтала, слова старого вчителя:
 — Пам’ятай, сураю, що ти тут не на довго, пам’ятай, що прийде твій час і тобі знову доведеться зайняти своє місце!
Далі Ілішва вже знала, про віщо буде казати старий: він скаже, що сураї — народ вибраний, пригадає усі старовинні пророцтва, не забуде при цьому згадати ім’я всевладного Навуходоносора і ще кілька страшно довгих імен.
Навуходоносор уявлявся чимсь безконечно високим, чимсь на зразок манастирської дзвіниці, що стояла напроти їхнього інтернату.
Навуходоносор — витягалося слово аж до золоченого хреста. З дзвіниці перескакувало на манастирські мури, потім на подвір’я, де було розвішено білизну і де по розсипаній на ряднах пшениці повзали сурайські діти з підтиканими сорочечками.
«Може Навуходоносор і був великим царем, — думала Ілішва, — але ми зараз такі бідні й безсилі...»
Око легко охоплювало те, чим розпоряджався зараз сурай: колишню манастирську гостиницю, що віддали під інтернат для біженців, підвір’я, невеликий огород під вікнами, от і все. Як залізти на манастирську дзвіницю, так іще видно вирубаний ліс, де зраня до вечора обідрані сурайки пеньки викорчовують...
 — І брудно ж у нас! — думала Ілішва. І думки її переносилися на чисті, зелені подвір’я, що бачила в Мгарі, — сусідньому селі.
 — Як вони роблять, що в них там чисто? — думала про себе. Правда, одними жіночими руками трудно було справлятися скрізь: і з дітьми, і в хаті, і в лісі, та ще й на дворі. Сурай не любить поратися дома, він може лише зверху керувати роботою жінки, він може провадити торгівлю, він може займатися скотарством. Скоту немає тут, на торгівлю мало в кого гроші є, тому більшість чоловіків поробилися в сусідньому місті чистильщиками чобіт. Заробіток невеликий, так зате й клопоту мало: поставив у затишку ящик з приладдям і жди поки заробиш п’ятака.
«Мабуть, того в їх так і гарно та чистенько по селах, що вони всі разом — і чоловіки й жінки коло господарства пораються», — вирішувала Ілішва.
Іноді, користаючись вільною хвилиною, вона йшла геть від кам’яного корпусу. Минаючи білі манастирські мури, підходила до краю кручі, якою кінчався старий, закинутий сад. З кручі перед нею розгорталися зелені простори лугів, а під ногами, далеко внизу в’юном крутилася річка Сула.
 — На-ву-хо-до-но-сор! — виповзало знову слово. — А добре було б, щоб батьки покинули думку вертатися в оті далекі, задушливі краї, що називали своєю батьківщиною, а лишилися назавжди б тут, вибудували б хату, завели б господарство, убрали б свій двір, як той у Мгарі.
Довго так мріяла Ілішва, довго стояла над кручею, вбираючи в очі далечінь, аж поки чий-небудь голос не виводив її із задуми:
 — Ти ж що, дівчино, скочити з кручі збираєшся?
Ні, скакати вона не хотіла, і ще менше хотіла, щоб мати лаяла знову її за те, що вона «ловить ґав». Мовляв, люди сміються, що дівчина вже на виданню, а богзна-де вештається і звичаїв зовсім не знає. Набридло вже Ілішві слухати оці докори, тому й воліла йти додому.
Правду кажучи, Ілішві прощали її мовчазну вдачу та її дивацтва. Ілішва була гарна і за це можна було багато їй подарувати.
Вона мала високу, струнку постать, у неї було чорне волосся, що падало з висків на груди двома тугими косами, в неї були великі оксамитні без блиску очі, що наче заслонами задумою закривалися, в неї над очима гадючками вигнулися брови, перекреслюючи напрочуд чистий лоб. Гарна була Ілішва, тому батьки й сподівалися взять за неї великі гроші.
Торгувати Ілішву почали ще з тринадцяти років, але в ціні не могли ніяк зійтися, бо батьки хотіли за неї великий викуп. Сурайський же хлопець був багатий тільки своєю молодістю та кількома щітками до чистки чобіт. Але одного дня до їхньої кімнати на другому поверсі з’явився Лаван. Це був високий підстаркуватий мужчина, якого всі сураї злегка побоювалися. Він був багатий, він їздив до Москви торгувати татарськими капцями, сураї говорили між собою, що він має десь закопане золото, яке привіз іще з дому. Ходили також поговори про надзвичайну Лаванову скупість, про те, що він тримав усю родину в себе в кулаці, роблячи її залежною від себе на кожному кроці. Багато говорили, але ніхто нічого певного не знав, бо Лаван не любив нікому розповідати про свої справи і говорив із кимсь лише тоді, коли в цьому була крайня потреба.
І тепер, увійшовши до хати, Лаван сів і мовчки чекав, поки жінки повиходять із хати, бо не при них же було вирішувати поважні справи, в яких він прийшов до Ілішвиного батька.
Мати смикнула Ілішву за рукав, показуючи їй головою на двері.
 — Лаван тебе сватати прийшов, — сказала їй уже в коридорі.
І, побачивши, як зблідло лице дочки, додала:
 — Не бійся, він дуже скупий, а батько жадає за тебе великі гроші.
Мов ужалена скорпіоном, кинулася Ілішва вниз по сходах, перебігла через двір, обминула манастир, прибігла аж під скіт, де стояв «святий» дуб, що його так шанували в манастирі. Кинулася перед ним, обняла його.
 — Рятуй!.. Мене заміж віддають!.. Це дуже страшно... Рятуй!..
II
Таки не врятували Ілішву. Лаван дав нечувано великі гроші, дав п’ятсот карбованців, і через місяць Ілішва була вже його чотирнадцятилітньою бахтою — жінкою.
Треба бути справедливими — Лаван не був дуже суворий чоловік. Правда, він ніколи не обзивався ласкаво до своєї жінки, але зате й не бив її ніколи і давав їй трохи більше волі, ніж вона її мала в дитинстві. Коли Лавана питали, як йому подобається життя з молодою жінкою, він відповідав:
 — Я занадто дорого заплатив за неї для того, щоб вона була негарною.
Чи була дійсно Ілішва гарною дружиною? На це можна відповісти: вона була покірною. Не знати, що саме сталося в цій стрункій, смуглявій істоті, але з того ранку, коли вона встала зі шлюбного ложа й соромливо-перелякано закрила його простирадлом, очі її зробилися мов сліпі — ні радости, ні смутку, нічого в них не видно. Не чула вона ніколи від мужа ласкавого слова, не зривалися вони ніколи і в неї з язика. Але жили вони тихо, спокійно з Лавановою родиною, яка, боячись його, була доброю до Ілішви. Лаван часто до Москви в торгових справах від’їздив, а Ілішва лишалася сама. Цією самотою вона дорожила більше всього: тепер вона вже цілком безборонно ходила на кручу, у ліс, на річку.
 — Чого ти досі порожньою ходиш? — запитає коли мати, — вже три роки — і нічого...
Ілішва зачервоніється. Це правда, їй уже сімнадцять, а в неї немає іще на руках малої потіхи. І від чого ото у Даліли є, і в Шемрети є, а в неї немає? Правда, у Даліли й Шемрети чоловіки молоді, і Даліла розповідала їй, що бувають цілунки надміру палкі... Ілішва знов зажеврювалася ціла, потім стискала свої гадючі брови й вирішувала, що це навіть добре, коли немає кого носити за плечима: з дитиною ж вона не змогла б так далеко ходити в ліс.
Сураї жили цілком відірвано від усього, що було навколо них; все, що не торкалося безпосередньо його, було для сурая далеке, чуже. Чуже було сусіднє село, де люди готові були віддати за землю життя; сурай мало звик до землі, йому незрозуміла її магнетична сила. Чуже було й оте місто, що лежало за три верстви від манастиря. Життя в місті видавалося занадто бурхливим, надто живим; у місті — всяка розпуста, у місті роблять страшну, незрозумілу революцію...
Про революцію не раз розповідали молодий Тамраз — Ілішвин брат та Шаул — чоловік Даліли. Не раз, прибігши з міста, задихані й запальні вони говорили про останні новини. Але старі недовірливо, а то й недоброзичливо хитали головами:
 — Сураєві байдуже, сурай не повинен плутатись у чужі справи.
Хвиля за хвилею котилися, міняючи колір і силу, а сураї все викорчовують пеньки з колишнього манастирського лісу, та чистять обув’я у місті — то джиґунські денікінські чоботи, то на зміну їм прості, — селянські.
 — Бульшувики гору взяли! Червона армія подолала! — весело вигукували Тамраз і Шаул, — немає Денікіна, немає буржуїв.
Недовірливо стискав плечима старий учитель Зумая:
 — Багатіїв немає? Де ж поділися багатії?.. Ні, це ти, Шауле, щось перебрехав.
Того ж вечора спіймала Ілішва брата в коридорі.
 — Тамразе, скажи мені тепер, хто оті бульшувики? Дуже вони страшні?
Тамраз пильно придивився в обличчя сестри, потім струснув з плеча її руку й засміявся:
 — А тобі, може, теж до них кортить? Між ними й бахтати єсть...
Не заспокоїли Ілішвиної цікавости братові слова, тільки більше уяву розпалили... Вже лежачи під рядном серед хати, обік свого чоловіка, та сімох душ його родини, Ілішва думала все про значіння цього слова: «бульшувик». І що далі думала, то воно робилося все більш невловимим, недосяжним, великим і розтяжним, чимсь подібним до слова «На-ву-хо-до-но-сор».
III
До зими непривичні сураї. Ні одежі відповідної, ні обув’я. Холод у хаті, мало виявилося тих пеньків, що накорчували з осени.
 — Тату! — сказала Ілішва до свекора, — ходімте на кручу, там високі пеньки, хоч трісок нарубаємо.
 — Іди ти сама! — буркнув старий, — у такий мороз хіба тільки чорт може лазити над кручею.
Чорти не лазили над кручею в ясні морозні дні, але зате в один із них Ілішва побачила «бульшувика» — справжнього, високого і... зовсім не страшного.
Ілішва тоді саме взяла в руки сокиру, щоб нарубати трісок із березового пенька, який стояв близько кручі.
 — Шлямо лох!  — почулося над нею.
Піднесла голову: високий молодий наша у військовому, стояв над нею й привітливо усміхався.
 — Пшено тово! — відказала Ілішва.
Сураї не служили в війську, тому з недовір’ям оглянула його однострій.
 — А ти звідки по-сурайському вмієш? — запитала на ламаній «сільській» мові.
Військовий усміхнувся й сказав, що має між ЇЇ земляків двох знайомих. Розмовляючи, він сів на того самого пенька, якого Ілішва тільки що збиралася рубати. Ілішва була цим дуже збентежена: другого такого гарного пенька не було навколо, а хто знає скільки збирався просидіти тут оцей військовий чоловік. Тому сказала тихо, але виразно:
 — Якщо ласка, то пересядьте на другий пеньок, бо з цього я мушу нарубати трісок.
Військовий в одну мить встав і схопив сокиру.
 — Давайте я вам його одним махом!
 — Ах, ні! — стривожилася Ілішва, хапаючи сокиру за лезво — ніяк не можна!
 — А що — не годиться? — розсміявся. — Побачуть ваші, правда? Ех, ви! Ну, добре. Коли так, рубайте сами, а я дивитимусь.
Ілішва рубала, а в самої дрижали руки: і страшно було, щоб ніхто не побачив її в товаристві наші, і було невиразно гарно відчувати, що він слідкує за кожним її рухом.
 — Як звуть вас, дівчино?
Від ласкавого звуку голоса пішли зашпори по руках і ногах.
 — Ілішвою... Тільки я не дівчина... Давно вже...
 — Правда, я й забув, що у вас із пелюшок заміж ідуть, — усміхнувся. Потім перестав сміятись і пильно вдивився в неї.
 — Ти гарна, Ілішво!
Ілішві давно казали, що вона гарна, казали й хлопці, але чомусь їй це не було так радісно, як тепер, коли почула від оцього чоловіка, що прийшов так несподівано до лісу.
Мовчки рубала, а коли дорубала пеньок аж до корня, глянула на чоловіка у військовому й запитала, дивлячись просто в очі:
 — Ви бульшувик?
Військовий усміхнувся:
 — А ви більшовиків боїтеся?
Ілішва гордо закинула голову.
 — Я нічого не боюся, але мені все цікаво!
Тоді чоловік відповів:
 — Так, Ілішво, я більшовик. Але це зовсім не страшно... Ось дивіться, дайте мені свою руку... Ні, я вам нічого лихого не зроблю, я її тільки хочу стиснути, щоб побажати вам всього кращого, бо я вже йду... У вас маленька, лагідна рука, Ілішво... До побачення. Я думаю, що ми іще з вами зустрінемося.
І зник, збігаючи по вузенькій стежці вниз, де річка покрилася пеленою снігу.
Ілішва стояла з сокирою в одній руці. Друга була витягнена, як її лишив незнайомий наша. Мов чужу, роздивлялася вона оцю руку, що горіла вся червоними плямами від ласкавого і в той же час ніжного дотику. Ні один мужчина ще не брав так Ілішву за руку, і тепер чула вона, як із середини її підіймалося два цілком різних почування: одне — буйне, сильне радісне, що підкочувалося під горло, що поривало кудись бігти; друге — менше, блідіше — це свідомість того, що вона не підтримала гідности сурайської жінки. Треба було зараз же піти від цього пройдисвіта, не треба було розмовляти, треба було пояснити, що сурайській бахті не можна стояти цілу годину з чужим нашею, треба було сказати, що це тільки в них, у бульшувиків, можна брати жінок за руку, треба було...
І забулася, що іще треба було. Перед нею стало обличчя з високим лобом, оточеним чорним волоссям, вперед випливли сині очі, згадала його усмішку, і раптом захотілося самій розсміятися — весело, весело, щоб аж до Сули сміх докотився, щоб аж по льоду він посковзався, щоб дігнав його, того чужого, і щоб чужий розсміявся разом з нею над усякими «гідностями» сурайської бахти.
IV
Тамраз і Шаул по всіх корпусах ходять, сураїв на збори скликають. Гості приїхали з міста, треба представника до міськради обирати.
Старі неохоче на збори йдуть, тільки молодь цікавиться: що, куди, та навіщо?
Зібралися всі до великої кімнати — колишньої манастирської кухні.
 — Усі?
 — Усі.
 — А де ж ваші жінки?
Старий учитель Зумая похнюпився:
 — Нащо жінок? Жінки — дома, це не діло жінок... Не треба жінок.
 — У нас на виборах участь беруть усі. Покличте всіх, інакше я зборів не маю права відкрити.
Тамраз із Шаулом кинулися скликати жінок. Це забрало досить багато часу, бо дехто упирався й не хотів іти. Доводилося їх умовляти, лаятися з ними. Дві жінки замкнулися у себе в хаті й не обзивалися звідтіля, аж поки не скінчилися збори. З труднощами вдалося їх уштовхнути до виборчої залі, але й тут вони скупчилися, як налякані вівці, коло великої печі.
В загальному жіночому кублі стоїть і Ілішва. Її очі невідривно приковані до однієї
точки, вся вона наче дерев’яною зробилася.
 — Ілішво, не виходь так наперед, — шепоче Даліла.
Не чує Ілішва, не бачить ні жінок, ні зборів, усю себе наче прикувала до столу, що стоїть під стінкою. За столом — четверо: Тамраз, Шаул, далі якийсь широкоплечий чоловік, що сидить і все записує, а ще далі... У Ілішви темніло в очах — він, отой самий бульшувик із лісу... Ось він устав, олівцем по столу стукає, щось говорити хоче.
«Значить він тут — головний!» — пронеслось чомусь із гордістю.
 — Товариші сураї! — почувся знайомий голос, — ми сюди прийшли для того, щоб допомогти вам обрати до міськради представника, який би заступав ваші інтереси.
Він говорив про користь такого представництва, про права національних меншостей, які з них, сураїв, робили також повноправних громадян; говорив виразно й зрозуміло.
Ілішва слухала все, мов ковтала, так само, як колись слова вчителя про історію. Тільки тоді це все було туманно й далеко, а тепер усе таке зрозуміле, що здавалося все одразу б повторити могла.
Слово взяв учитель. Говорив довго, розтягнуто про те, що сураєві не слід мішатись до чужих справ, що чужа держава й чужі порядки їх не цікавлять.
Тамраз переклав промову гостям і тут же гаряче почав говорити про потребу провести
вибори. Учитель розгнівався, почалася сварка, збори поділилися на групи. Старі спочатку не хотіли брати участи у виборах, потім згодились і висунули кандидатуру вчителя Зумая. Молодь протестовала, пропонуючи Шаула.
 — А ви ж, бахтати , за кого? — зачіпав жінок Тамраз, — так і будете під пічкою стояти?
 — Ми так, як наші чоловіки, — відказало двоє передніх.
Перейшли до голосування:
 — Хто за Шаула?
Піднявся ліс молодих рук.
 — Хто проти? — то там, то сям десятків два старечих, у зморшках...
 — А жінки ж як?
 — Ми згодні завжди з нашими чоловіками, — гідно-автоматично відповіла Ілішвина мати.
 — Так як же записати? — зніяковів секретар.
 — Будь ласка, запишіть мій голос за Шаулом! — залунало високо і дзвінко.
Всі обернулись: Ілішва стояла вже далеко від печі, підступивши майже зовсім до чоловіків, і високо тримала руку над головою.
 — Замовкни, божевільна! — смикнула її мати назад. Але Ілішва відсунула її руку, глянула на жінок, на чоловіків, зупинилася поглядом на очах, що дивилися на неї з захопленням з-поза столу — і очі в самої загорілися незвичним для неї огнем.
 — Чому ж, мамо, я мушу мовчати? Тут у них усі жінки говорять, чому ж сурайська жінка повинна ховати свого язика?
 — Мовчи, мовчи!
Чоловіки позскакували з місць, учитель замахав руками.
Ілішва замовкла, але до жінок не повернулася, а стояла до кінця зборів збоку за молодшими сураями.
V
З дня виборів зовсім зненавиділи жінки Ілішву. І раніш її недолюблювали за замкнену, та горду вдачу, за її вічне блукання по манастирських околицях, за те, що не носила так, як і вони, дітей за своєю спиною; тепер же цілком відвернулися.
 — Чекай, нехай приїде твій чоловік. Що він скаже, як довідається, що жінка на зборах у мужеські справи плутається!
Та Ілішва не дуже на жінок увагу звертала. Починалася весна, і вона знов учащала до свого улюбленого місця. Вийде на стрімку кручу, та й задивиться, як річка, розбігшись по зеленому лугу, берегів шукає. Шукає, шукає, а далі як закрутить несподівано за ріг, як заб’ється блакитно-срібною стрічкою... І чує Ілішва, що якась сила тягне її побігти за течією річки, дігнати її, побігти аж до гирла, що не знати де, не знати коли ковтає в себе срібно-блакитну воду... І чує Ілішва, як якась інша сила несподівано всі її жили важкою кров’ю наповнює, до землі хилить, ноги підкошує...
 — Добридень, Ілішво!
Здригнулася. Коло неї стояв Тамраз.
 — Слухай, що ти робиш тут?
 — Нічого... Або... дивлюсь...
Тамраз і собі глянув униз.
 — Так, на це справді варто подивитися. Слухай, Ілішво, а ти в мене молодець!
Давно не чула від брата таких слів, тому зажеврілася від радощів.
 — Я про те, як ти на зборах... У жінок тоді були такі обличчя, наче вони тільки що проковтнули жабу. Знаєш, ти дуже вподобалася товаришеві Павлу.
 — Якому? — захопила духа.
 — Та тому, що на виборах наших голосував. Усе про тебе розпитував.
 — Хто ж він такий, Тамразе? — насмілилася запитати.
 — О, його тут усі в місті знають. Він — комуніст, працює разом із Шаулом у міськраді. Цими днями він знову до нас приїде, буде керувати розділом землі для наших огородів.
Ілішва, не рухаючись, дивилася в одну точку. Тільки рум’янці, що виступили на її щоках, свідчили про хвилювання.
 — Ілішво... А як ти думаєш? Чи швидко повернеться твій чоловік?
Ілішва здригнулася. Вона гадає, що не раніш, як за місяць... Чому він запитав про це?
 — Так... Просто так... А погані у нас звичаї, Ілішво, негарні... Ні до чого ота суворість...
 — Ти про віщо?
 — І про жінок, і про наші шлюби... Про все.
Це вперше Тамраз так говорив з нею.
Почула в собі гордість і не зводила з брата очей.
 — Я женитися хочу, Ілішво.
 — Женитися? А хіба ти вже назбирав собі грошей на викуп?
 — О ні, я хочу женитися не з купованою жінкою.
Широко розкрила пелюстки очей:
 — А як?
 — Дуже просто, як усі... Я хочу взяти дівчину з тутешніх.
Не рухалася з місця від здивовання:
 — А хіба ж це можливо, Тамразе?
 — Звичайно.
Ілішвині очі робилися все більшими й більшими, потім несподівано вогкістю покрилися. Стояла, вся притиснувшись до дерева.
 — Який же ти щасливий, Тамразе... Скажи, ця твоя дівчина теж комуністка? Вона має високий зріст, у неї темно-сині очі? Скажи... Ох, який же ти щасливий, Тамразе!
І несподівано припала гарячою головою на братове плече.
VI
З міста приїхали огороди розподіляти, а сураям що за діло? Сурай не повинен свого носа в чужу землю заривати, сурай повинен дивитися в небо. На розділі заявили, що землі їм багато не треба, вони засадять лише стільки, щоб вистарчило на літо, бо восени вони вже напевно вернуться до своєї країни.
Даремно Шаул і Тамраз бігали поміж нарізаними пасмами огорода й пояснювали, що це для їхньої користи, сурай не наважувався брати більшого наділу.
Товариш Павло на цей раз уже нічого не говорив, тільки прислухався, як молодь зі старими заводилася. Він першу хвилю не зауважив, як збоку підійшла Ілішва й стала коло свого наділу.
Ноги, в нові черевики одягнені, дрижать, оксамитна сукня хвилюється на грудях, волосся, що чорним важким узлом зав’язане ззаду, не слухається тремтячої руки, все витріпується з-під шпильок, з вітром грає.
Не витримав Павло, під поглядом обернувся... І застиг на мить у короткій зустрічі очей.
 — Тамразе! — стиха покликав він.
Не знала Ілішва, що саме сказав Павло Тамразові, але відчула, що це про неї, відчула, як тіло стало знову важке, мов оливом налите. Від ваги тієї аж до землі схилилася, поораний чорнозем роздивляється... А він важкий, сильний і прагнучий...
І перешіптувалися межи собою сурайки:
 — Дивіться, дивіться ви на неї!
Ночує в одній з Ілішвою хаті семеро. Свекруха, свекор, два дівері, зовиця, молодша невістка... Хматі найближче. Вона ніколи не миється, тому від її тіла йде важкий дух. Вікна замкнено. В хаті задуха. Мов щось далеке, щось із іншого світу долітає через ґрати спів:
 — Т-я-г-н-у!... Т-я-г-н-у!.. В прірву!.. В прірву!..
Звуки нервують, дратують Ілішву, від них сильніше давить самота. Брудні розпарені тіла на перинах, соловейкові співи за вікном — як з’єднати?
На манастирській дзвіниці пробило одинадцять. Обернулася горілиць, дивилася розкритими очима в пітьму.
«Тобі вісімнадцять, вісімнадцять, Ілішво, а ти ще все одно, як дівчина... І так буде завжди, завжди з твоїм неласкавим чоловіком... І через кілька років — зів’янеш, згинеш ти, Ілішво...»
 — Ілішво!
Хтось покликав? Ні... Невже вона заснула?
 — Ілішво!
Знову?.. Почулося... Всі сплять... Ні, втретє:
 — Ілішво!
Застукотіли жили в скронях. Тихенько, майже поповзла до дверей, розчинила, у коридор вислизнула.
 — Хто тут?
 — Це я. — Тамразів голос. — Слухай, ходім зі мною вниз, там ждуть... Хоч на хвилину.
Задрижала всім тілом:
 — Брате, що робиш зі мною?
 — Не бійся... Або вертайся до своєї перини! — він круто повернувся.
 — Стривай, Тамразе, я з тобою!
Навпомацки пішли вниз. Чиста, світла ніч зустрінула й обгорнула.
 — Сюди! — потягнув Тамраз вздовж манастирського муру.
За кілька кроків мур завертав за ріг.
 — Тут! — сказав Тамраз.
У пітьмі виросла постать.
 — Це й є товариш Павло, знайомтесь!
Павло схопив її за обидві руки.
 — Ілішво, ви не гніваєтеся, що ми вас так...
Ілішва не відривала рук. Задихана, схвильована, вона не могла сказати ні слова. Чула тільки тепло від Павлових рук, чула тільки, що з нею твориться щось дивовижне, щось із тих пісень, що долітали до неї через ґрати манастирського вікна.
 — Не хвилюйся, Ілішво, у твоєї свекрухи досить міцний сон, і ми можемо спокійно прогуляти години зо три. Ілішво, глянь, ти навіть і не зауважила, що тут є ще хтось, із ким я хочу познайомити тебе.
Справді, Ілішва тільки тепер побачила побіч Тамраза невисоку дівчину в білому.
 — Це Катря, про неї я тобі вже казав...
Від присутности женщини все якось зм’якшилося й Ілішва стала почувати себе зручніше.
 — Куди ж ми? — запитався Павло.
 — На човен. Все таки краще далі відціля, — показав Тамраз на вікна гостиниці.
Чорними й білими тінями спускалися швидко вниз до річки. В очеретах відв’язав Тамраз човна. Мов у чорну вату поринули і загойдалися на тихій темній воді. З цього моменту Ілішва втратила всяку силу й владу над собою, втратила поняття часу, віддала всю свою волю цим людям, цим хвилям, що втягали її в нове, невідоме, таємне, розкішне.
 — Прав до берега!
Висіли на острові. Тамраз із Катрею легко на берег виплигнули й зникли в пітьмі.
 — Чом же ви, Ілішво, не виходите? — з берега питає Павлів голос.
Ілішва знемогла, сил не має Ілішва піднятись, ноги зробилися олив’яно важкими.
 — Допомогти вам?
Майже на руках із човна виніс.
 — Ілішво, дорога, що з вами?
Посадив на берег, під деревом. Близько, близько схилився над нею.
 — Ілішво, ви чуєте мене?
Ілішва чула його дихання, бачила очі, такі великі, такі вимріяні безсонними ночами, Ілішва чула, як десь близько великий птах бився в груди...
 — Чую... Бачу...
 — Ілішво, ти любиш?
Злякано махнула руками, мов крилами, наче боронячись від чогось; але в ту ж мить крила впали на сильні рамена. Тіло знемоглося, зневладніла вся. Мов вино, з уст до уст поцілунки приймала, мов чудо ловила пестливі, нечувані досі слова, мов чудо звідкись у себе пестощів здобувала, сама себе не пізнавала, сама собі не вірила, що стільки в ній скарбів ховалось. Мліла й оживала знову, і знов нічого не бачила, крім цих очей, що схилені були над нею... Не знала, не пам’ятала...
 — Ілішво! — голос звідкільсь здалека, наче з другого світу. — Ілішво! Вже нам час, треба поспішати.
І знову човен. Голова Ілішви лежить на теплому, сильному рам’ї, м’яко обгортає рука її стан.
Коло білого муру — змова:
 — Завтра?.. Об одинадцятій ждатиму.
Темні сходи, душна хата, семеро тіл у передрозсвітньому сні...
VIII
Дні йшли, як вином п’яні. Вдень Ілішва, мов не своя ходила, натикаючись на все, що їй по дорозі попадалось.
 — Навіщо ти дмухаєш на дрова? Ти ж не розпалила! — сердито смикає її свекруха.
 — А дивіться на неї! — підтягує зовиця, — треба було начистити картоплі, а вона наклала повний глечик буряків!
 — Звичайно, — толкували між собою, — коли жінка щось забере до голови, хіба їй хочеться варити кашу?
Дівер тільки дивиться з-під лоба, дівер особливо підозрілий став, він суворий до Ілішви — це з того часу, як вона повернулася спиною до нього, коли той вночі спробував обняти її на перині.
Нічого не помічає Ілішва. Вдень, як сова сліпа, вночі, як сова зряча. Як лише в хаті стихне, як тільки захропе хматі, як тільки проб’є на манастирській дзвіниці одинадцять, — вона тінню до дверей, по сходах, за манастирський мур. Важка і млява вдень, вона робилась легкою вночі; жила двома життями. Було дві істоти: вдень і вночі.
 — До тебе лист, Ілішво!
Здригнулася, глянула на дівера. Стояв проти неї, дивлячись з-під лоба своїми блискучо-чорними, нахабними очима.
 — Значить, цими днями Лаван приїздить...
Ілішва злегка зблідла, але глянула твердо
в очі своєму діверові й сказала мов заучене:
 — Я рада буду його привітати...
 — Іще б, такої вірної жінки важко знайти! — нахабно-злісно засміявся.
Знову витримала його погляд.
 — Я думаю, що ти перевірив це на собі, Дар’явуше!
Дар’явуш відійшов, закусивши губу, а Ілішва, не гаючись ні хвилі, кинулася до брата:
 — Читай, Тамразе!
Тамраз прочитав і замислився.
 — Що ж там у листі?
 — Нічого особливого, пише твій чоловік, що через тиждень тут буде.
 — Тиждень іще! — полегшено зідхнула.
 — Так, іще... А що ж ти потім думаєш робити, Ілішво?
 — Потім? Я ще нічого не думала... Мені здається, що потім взагалі нічого не буде... Бо може й мене не буде.
 — Що ти, Ілішво!
 — А хіба ти не знаєш, що в нас роблять із жінкою, яка...
 — Ні, Ілішво, тепер, тут цього не буде.
Але Ілішва хитала головою:
 — І не боюся я цього, нічого не боюся, я ж знала це раніш... І не жалію, і буду далі ходити, до самого дня, коли... коли прийде кінець.
 — Ілішво, ще ж ні одна душа про це не знає...
 — Може... Але... Слухай, Тамразе, слухай братіку, я ще навіть йому про це не казала, сполохнути боялася... Ось слухай: тут у мене під грудями... Ні, не лякайся, це ж радість, велика радість для мене... І разом — загибель.
Тамраз зробився поважним.
 — Сестро! — вимовив нарешті. — Скажи, чи ти жінка, чи ти така сама баба — сурайка, як усі наші?
Ілішва допитливо дивилась.
 — Слухай: ти мусиш розійтися зі своїм Лаваном!
 — Як розійтися?
 — Так, як це роблять усі тут, коли не можуть жити одне з одним. На це тут є дуже гарні закони.
 — Він же не дасть мені ніколи цього зробити, скорше уб’є мене!
 — Це, звичайно, доведеться робити дуже обережно. Але не бійся, Ілішво, закон буде за тебе. Сьогодні прийди, поговоримо всі разом. Я вірю, що ти будеш вільною!
IX
Павло схвилювався більше, ніж сподівалася Ілішва. Йому вже все сказав Тамраз. Як тільки Ілішва з’явилася з-поза кам’яного муру, Павло схопив її за руку:
 — Зараз же ходім зі мною! Все улаштується потім, а поки що неможливо, немислимо тобі лишатися тут. Та ж тут у вас може хтозна-що статися!
 — Поки приїде чоловік, — вони не мають права...
 — Ілішво, ти не можеш сидіти й ждати, поки він приїде. Ми поїдемо звідціль, якщо хочеш, то ми житимемо так далеко, що ти його ніколи не побачиш. Ти мусиш піти на це, інакше... Зрозумій, Ілішво: поки ти тут, у цих стінах, я ж нічим не зможу тобі допомогти, але як тільки ти будеш зі мною, я вже знатиму, що робити.
Блиснула надія на життя... Звідкільсь здалеку прокинулася була на мить сурайська жінка: «Ганьба! — шепотіла, — будеш проклята із родом своїм».
Але в ту ж хвилю її відштовхнула й засміяла жива женщина, що хотіла, за всяку ціну, здобути собі право на життя. Здалася на умови: завтра об одинадцятій вона прийде, як і завжди, але з тим, щоб уже не повертатися.
 — До завтра! — казав на прощання Павло, особливо ніжно стискаючи Ілішву.
 — До завтра! — шепнув і Тамраз, відпровадивши сестру до сходів.
І враз обоє зачаїли віддих.
Двері в кімнату, де жила Ілішва, тихо рипнули... За хвилю все затихло.
 — Це просто так хтось виходив, — відідхнув Тамраз.
 — Може... — луною обізвалася Ілішва.
Пішла нагору важкими ногами, що одразу оливом налилися. В хаті тихо, темно — чи розбереш, де сон, де сторожка чуйність?
X
Уранці встала з тумаком у голові: тільки вдосвіта заснула і вві сні скорпіона бачила. Наче б під ковдру до неї заліз — вона його скинути хоче, а він лізе просто до неї, просто на її руку жало наставляє:
До лиха?.. До добра?.. До чого сон оцей? Вона знала, що коли сниться фаланга, то це значило смерть когось із близьких, чула, що коли снився тарантул, то це віщувало велике нещастя самій людині, але ні від кого не чула, до чого снився скорпіон — до лиха, до добра? Не знала.
Не витерпіла, пішла до Даліли, її про сон розпитати. Тільки вийшла, аж дивиться — сама Даліла стоїть коло дверей внизу, головою до неї киває.
 — Шлямо лох!
 — Пшено тово! Сестро, добре, що ти вийшла, я вже хотіла сама до тебе... Слухай, ти вчора казала, що Лаван твій приїде за тиждень...
 — Так, а що?
 — Я не знаю... — зашепотіла Даліла. — Але мені здалося... Я бачила, як він сьогодні вранці пройшов у наш корпус.
«Скорпіон», — пополотніла Ілішва, притиснувшись до стінки.
 — Його не було вдома...
 — Вони замкнулися в учителевій кімнаті. Здається, і Дар’явуш там...
І, нахилившись зовсім близько, зашепотіла:
 — Стережися, сестро!
Мов ужалена, кинулася Ілішва до Тамраза. Немає в хаті.
 — Тамразе, Тамразе! — гукала по городах.
Ніде немає... Діти сказали, що пішов до міста. Тоді всю охопила безмірна туга. Куди втікти? Де заховатися? Всюди люди, всюди знайдуть... Вечір би, вечір скорше!
А Лавана все як не було; і не було нікого в хаті, навіть хматі зникла кудись. Самотньо, дико якось. А, може, все це здалося Далілі? Ах, хоч би все скорше, вже, що буде, нехай би сталося... Як визволення чекала вечора, знала, що вечір так чи так розрубає вузол.
Нарешті він прийшов — похмурий, темний вечір. На небі ні одної зірки, мов смола, пітьма одразу обгорнула корпуси й дзвіницю. І разом з вечором прийшов Дар’явуш. Даремно хотіла щось розгадати в його великих, баранячо-невиразних очах... Він, як і завжди, був похмурий, мовчазний, як і завжди, швидко ліг спати.
«Ні, певно Далілі здалося...» — заспокоювала себе Ілішва. Полягали рано, не світячи лямпи. Міцно захропіли свекруха й Дар’явуш.
«Сплять, чи ні?.. Нарешті, вже все одно... Нехай буде, що буде...» Поклала коло себе маленького вузлика, що мала взяти з собою, лягла й слухала.
Чула, як пробило десять... Половину... Як довго! До муки повільно тягнувся час... Дар’явуш хропе, йому вторить свекруха.
Одинадцять!.. Тепер пора. Але тільки хотіла ворухнутись, як свекруха потягнулася своїм кістлявим тілом і перекинулася на другий бік.
«Не спить» — пробігло тривожно.
Та тазах діо карма
Атвах ал гаус , — 
почулися здалеку співи.
 — Тамраз! Це він співає! Вони там ждуть. Там визволення, там порятунок... Туди! Якомога скорше туди!
Уп зі марзаніна
Зріна караус.
Вже коло дверей... В одній руці вузлик, друга намацує стінку... По стінці до сходів. Сходи злегка риплять під босими ногами...
Кумтах мадмуінва
Алаумтах таус.
Вже близько чути пісню, вже тільки перебігти до манастирського муру... Захопила духу, припадаючи майже до землі, прямує до муру. Вже кілька кроків, вже зараз...
 — Ох! — чиїсь руки, несподівано охопили її за плечі.
 — Тамразе, ти?
 — В’яжи! — свистом шепіт...
 — А-а-а-а-а-а! — глухо вилетіло з Ілішвиних грудей і завмерло. Рота запхнули чимсь м’яким і задушливим.
Метнулася ще раз, мов спійманий птах.
 — Лежи! — зашкварчав над нею чийсь голос. І в ту ж мить почула, як руки й ноги її міцно сплуталися мотузками. У голові все закрутилося, змішалося, зникло вмить усе... Упала в безодню.
XI
Опритомніла вже в кімнаті.
 — Гей, годі удавати! Стань на ноги!
Розкрила очі... Обвела всіх чужим, майже байдужим поглядом. Їх душ десять... Між них учитель Зумая, Дар’явуш, Лаван... У чоловіка — перекошене люттю лице, від чого він зробився вдесятеро страшніший.
 — Падай! — крикнув учитель. — Падай на коліна, підла!
 — Падай! — заніс над Ілішвою ломаку Дар’явуш.
 — Падай! — гукнув Лаван, вперізуючи її нагаєм.
 — А-а-а-а-а-а! Хату засоромила — рвала на собі волосся свекруха. — Падай, біза , цілуй чобіт, що тебе топче!
На мить Ілішвині очі забігали по всіх, шукаючи по-звірячому виходу... Не знайшли, зіщулилися з виглядом затравленої звірини...
Та тазах діо карма
Атвах ал гаус, — 
почулося майже під вікном.
І раптом, наче від пісні загорілися Ілішвині очі, наче сила звідкільсь зовні увійшла в неї.
 — Не впаду! Робіть, що хочете зі мною! Убийте мене, не впаду!
 — Впадеш! — прошепотів Дар’явуш. Розігнулася у ввесь свій стрункий стан, з презирством глянула.
 — Це ти сказав, Дар’явуше? Хіба ти не знаєш, що не впала я, коли ти тягнув мене до падіння?
 — Мовчи! — шалено кинувся Дар’явуш, б’ючи кулаком просто в лице. Ілішвина щока почервоніла, але вона не переставала з ненавистю дивитися на Дар’явуша.
 — Ти — каба , ти занепала жінка, тобі мовчати треба! — грізно прикрикнув учитель Зумая. — Ставай перед громадою на коліна, цілуй землю, яку ти зганьбила!
Але Ілішвою вже опанувало щось буйне, непокірне, щось таке сильне, що може з’явитися тільки перед обличчям смерти.
 — Зумає! Що зробила я твоїй громаді, що мушу падати перед нею ниць?
 — Га? Безсоромна! Яке зухвальство! Вали її, дави! Бий її!
Навколо Ілішви все тіснішає й тіснішає коло. Але раптом з уст її зривається нечувано-зухвале, що примушує на мить зупинити розправу:
 — Зумає! Упади ти перед громадою, бо це ти, а не я перед нею завинив.
 — А-а-а-а! Бий, бий її!
 — Стій, Зумає, дай їй договорити!
 — Ти жити не даєш громаді, ти не даєш зайнятись їй тут працею, ти її дуриш обіцянками якоїсь там землі, на котру ми може ніколи й не прийдемо. Це ти!..
 — Досить! — садонув її хтось у потилицю.
Від несподіванки не витримала рівноваги і впала.
 — А-го-го-го-го! — завила громада.
На хвилю зірвалася з підлоги:
 — Звірі! Гади!
 — Мовчи, кабо! — підскочив чоловік. — Ось, ось тобі!
Здоровенний закаблук чобота вдарив по обличчі Ілішву.
 — Тамразе! — гукнула, падаючи.
 — Го-го-го-го-го! — кинулося все на неї.
Били по тілу, по животу, по голові, тягали за коси... Від одного з ударів чобота хруснув носовий хрящ. Потекла кров... Кривавим клубком тіла кидалися, як м’ячем, підкидаючи, кидаючи, знову підіймаючи.
 — Стій! Годі! — раптом хриплий крик.
Лаван скочив між покривавленим тілом і громадою.
 — Годі, кажу! — кружляв червоними очами.
 — Вбити її треба, гадину.
 — Вбити, вбити, вбити!
 — Зупиніться, громадо! Богом заклинаю!
На хвилину залишили безвладний м’яч.
 — Я знаю, що наш закон велить убити жінку-зрадницю, але я вас прошу, зробіть мені уступку. Де я собі візьму тут другу жінку? Літлі зуза — літлі бахта  — ви ж добре це знаєте. Заклинаю вас, шановна громадо, лишіть мені жінку, я за неї занадто дорого заплатив. Дякую за те, що допомогли мені її належно покарати, але прошу уважити мою просьбу, бо на другу жінку я не маю грошей.
Охоче чи не охоче, але мусіли признати, що Лаван має рацію, тому поволі розійшлись.
Тоді Лаван, за допомогою своєї матері, переніс непритомну Ілішву на її постіль.
XII
Гаряче... Згага... Сонце стоїть високо... Куди не глянь — порожній, випалений сонцем степ... Ілішва восьмилітньою дівчинкою іде по степу... Йде одна, в безмежну далечінь... Худеньке тільце облипає довга сорочка, босі ноги роздерлись в кров, а вона йде та йде. Здалеку насувається хмара — не хмара, щось важке, чорне. Йде все ближче, ближче, зривається буря, порох летить, забиває очі, рота, вітер збиває зі слабих ніг. Вибита з сил падає на коліна:
 — Рятуйте!
І в ту ж мить сильним поривом вітру її валить додолу. Слабими пальчиками хоче заритись у пісок, але він вислизає з рук, засипаючи їй голову, очі...
 — Рятунку!
І раптом звідкільсь лагідний голос:
 — Тихо, тихо, Ілішво!
Розкрила очі.
 — Хто це?
 — Це я, Даліла...
Підвелася, неймовірно дивлячись навколо:
 — Де ми?
 — У вашій хаті, сестро.
 — А буря пролетіла?.. Дай пити.
Даліла, подаючи воду, глянула Ілішві в обличчя й несподівано вибухла плачем.
Це привело до пам’яті Ілішву. Поволі пригадала все.
 — Даліло, кинь, не варто! — поклала руку на Далілину голову. — Покинь... Розкажи, мені, скільки це я вже лежу? Коли це сталося: сьогодні, вчора?
 — Вчора — хлипала Даліла, — в тебе гарячка...
 — Даліло... Скажи мені... От я рухаю ногою, — значить, ноги, в мене цілі... І руки не покалічені... Скажи мені, Даліло, чи дуже в мене покалічене лице?
Даліла зайшлася знову.
 — Даліло, ти мовчиш? Зніми мені пов’язку! Або дай дзеркало сюди... Даліло, ти не хочеш? Ну, тоді я сама...
Спотикаючись, пішла Даліла зняти зі стінки дзеркальце:
 — Ой, сестро!
Ілішва тремтячою рукою зірвала пов’язку.
На пухлому, поораному нагаєм обличчі посередині запеклася чорна рана.
 — Га-а-а-а! — задрижало все в кімнаті.
 — Ілішво, я не можу, я втечу!
 — Не бійся, Даліло, не бійся! Яка ти полохлива. Чи ж мало ти бачила потвор на своєму житті? Дивися сюди: оце Ілішва — твоя товаришка... Це та Ілішва, що за неї Лаван колись великий викуп дав. Ого! За те, щоб зробити з мене, красуні Ілішви, отаку потвору іще не такий викуп треба було дати моїм родичам. Де ж вони оті мої рідні, чом не йдуть на красуню свою подивиться?
 — Ілішво, благаю, замовчи! Сьогодні по обіді, як підуть ваші мужчини до міста, прийде сюди твій брат.
Ілішвині очі напружились:
 — Тамраз? Навіщо? Не треба вже...
 — Ти не знаєш, як він страждає... Він уже приходив, його не пустили... І той, Павло... Він теж хотів...
Дзеркальце випало і з дзвоном упало на підлогу.
 — Яка ти жорстока, Даліло!
Даліла мовчки заломила руки.
Ілішва продовжувала вже спокійним голосом:
 — Ну, і ти не знаєш, що далі робитиме зі мною мій чоловік?
 — Нічого.
 — Він навіть не доб’є мене? Коли ослові зуби вибивають, то самого осла дострілюють.
 — Він просив у громади для тебе життя... Він увесь час приходив справлятися про твоє здоров’я.
 — Ах, так, пригадую... Пам’ятаю: літлі зуза, літлі бахта... Це правда, нехай потвора, аби була жінка в хаті... Правда... Проте... Проте, ми ще подивимося...
В коридорі почулися кроки.
 — Це ваші з огорода вертаються. Я піду сестро, пізніше прийду знову.
До хати ввійшли Лаван і Дар’явуш. Вони говорили між собою тихо, очевидно, боячись потривожити хору. Ілішва лежала нерухомо, наче непритомна. Разів зо два Лаван прикладав руку до її чола, і вона, здригаючись внутрішнім холодом, мусіла витримувати цей дотик.
 — Вона ще може поправитись, — говорив до Дар’явуша.
 — Але вона тепер до огиди споганіла, — відказав дівер.
 — А хіба ми з жіночим лицем живемо? — буркнув Лаван. — А чого іншого з мене вистарчить.
Прийшла свекруха, подала обід... Після обіду всі порозходилися знову: чоловіки до міста, а жінки на огороди.
XIII
Як лише затихли важкі Лаванові кроки, Ілішва встала. Спробувала ступнути — відбилося боляче в спині, у крижах. Нічого, все-таки йти можна... Не поспішаючись, зібрала з підлоги свою постіль, склала акуратно її в куток. Помалу підійшла до вікна, розчинила. Пахнуло теплом пізньої весни.
 — Тягну-у-у!.. Тягну-у-у!.. В прірву, в прірву! — залоскотав десь соловей.
«В прірву, в прірву!» — луною пішло десь усередині.
«Ох як же гарно — якби так у прірву! У прірву, закривши очі. Далі від усього, що було, далі від Лавана, далі від цієї потвори, що дивилася на неї з ярмаркового дзеркальця... У прірву!.. Гарно як!..»
Блукаючи зором, зупинилася на високій дзвіниці. Золочений хрест горів від променів західнього сонця.
«А дзвіниця нахилена в бік корпусів... Коли-небудь звалиться і роздавить усіх, що будуть на той час у корпусі».
Уявився момент, коли буде падати височенна вежа, і ця картина здалася надзвичайно сильною, такою сильною, що захотілося бачити це зараз же.
 — Тягну-у-у! тягну-у-у! — заливалось десь.
Непереможно-сильно потягло на дзвіницю: звідтіля так гарно видно захід сонця, і місто і Сулу, і... Спробувати зійти?.. Вже скоро вечір. Треба спробувати... Пора...
 — Що — пора? — здригнулася.
І знов поширеними очима оглянула кімнату, двір, дзвіницю. Потім узяла свою білу прозору шалю й нею закрила лице. Тихенько, озираючись, спустилася вниз.
 — Куди це ви, тітко Ілішво? — гукнув хлопчик школяр.
 — До церкви, Ноно.
 — Ага-а! — здивовано протягнув хлопчик: він не чув, щоб дзвонили до церкви.
Старі, прогнилі сходи трусяться під ногами... Перший, другий поверх... Ні, туди, далі, ще вище! Серце вдаряло в Ілішвині груди, як серцевина великого манастирського дзвону... Зупинилася, глянула через довге, вузьке вікно; перед очима простір на десятки верстов. Здається, зовсім близько вилискує місто помитими дощем дахами.
 — В прірву, в прірву! — залоскотало знову під дзвіницею.
Висунула голову з вікна, глянула на землю. Діти, як комашня, повзають по забрудненому подвір’ї. Несподівано захотілося туди вниз, до дітей. Не витримала й навіть крикнула:
 — Нона!
Нона прокрутив головою направо й наліво, але, не розібравши, звідки його кличуть, повернувся знову до своїх іграшок.
Ілішві стало страшно своєї самотности. Хоч би хто прийшов, взяв би за руку, звів... Шукаючи, блукала очима, дивилася навколо... Нікого. Далеко, аж за піском, виднілися огороди, а на них кілька зігнутих сурайських спин.
А може між ними й Тамраз?
Гаряча хвиля приплила до голови: невже ніколи Тамраза не побачу?.. Чому не побачу? — морозом по тілі пройшло. Хіба я не можу зараз спуститися вниз і попросити Далілу піти по нього?.. Зараз... Ось нехай тільки гляну ще туди, в отой куток, за білим муром...
Для цього треба було висунутися зовсім і, тримаючись лише однією рукою, схилитися униз... От так... Трохи ще.
«А-а-а-а! Що це? За білим муром, під кленом... Ні, це примара... Ні... Він! Стоїть, голову підняв, на вікна їхнього корпусу дивиться».
 — Павло!
Побачив... Махає рукою. Кличе. До неї йде. A-а... Що робити? Чекати, поки прийде? До неї, до потвори?
 — Чекай, Павло, чекай! Я сама!
Одними ногами зачепилася, півтіла виставила з вікна... По вітру шарф гойдається, звісившись з голови...
 — Чекай!
Ні, він не жде, він іде, він уже близько, він тут уже...
 — Стій!.. — розрізав тишу крик.
І, разом з криком, вислизнула з-під ніг стара цегла лутки. Білий шарф майнув у повітрі, метнулися голі ноги... І побачив малий Нона, як з вікна дзвіниці щось біле вирвалось, перевернулось і впало, мов важкий мішок на манастирський двір.
Нона не був ніколи боягуз, він зараз же на місце прибіг, але коли побачив, що з мішка тече кров, що з-під білого шарфа стирчить переламана кістка, він завив з усієї сили дитячих грудей:
 — Сураї! Сюди! Нещастя! Сураї!..
Коли всі позбігалися, труп Ілішви майже зовсім застиг. Змасакроване тіло поклали на рядно й понесли до Лаванової хати. Ззаду йшла свекруха й несамовито кричала.
 — Який сором, яка ганьба на нашу хату!
А ввечері Лаван говорив до сураїв, що прийшли висловити співчуття вдовцеві:
 — Сурай занадто дорого платить за свою жінку, щоб йому не жаліти за нею. Тільки великі багачі можуть не оплакувати своїх жінок, бо вони знають, що мають змогу купити собі інших. А що повинен робити я? Місскіна анна: літлі зуза — літлі бахта .
 
