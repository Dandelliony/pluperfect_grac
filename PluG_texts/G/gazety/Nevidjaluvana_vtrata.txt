Невіджалувана втрата
Напередодні Листопадових Роковин українська література потерпіла велику, невіджалувану втрату. В Авґсбурзі, 30.10. ц. р. помер Юрій Клен (проф. Освальд Бурґгардт), один із „п’ятірного грона нездоланих співців” неокласиків, один з напкращих українських сучасних поетів, новеліст, великий майстер слова, науковець, перекладач, редактор літературних журналів. Народився 4.10. 1891 в Сербинівці на Поділлі, в німецькій родині, одначе в Києві, серед українського оточення, став українцем, щиро відданий українській культурі і справі. Як студент київського університету видав книжку про стилістику й поетику, та готувався до наукової праці. Одначе І. світова війна перекреслила його наміри. Як людину німецького походження заслав його царський уряд на далеку північ, в архангельську губернію. З початком революції вернувся він знов до Києва та почав науково працювати. Одначе важкі роки революції, воєнний час, голод і хаос, не дозволили йому спокійно працювати. Він виїхав 1920 р. до села Баришівки, де два роки учителював. Тут запізнався він з видатним ученим і поетом-неоклясиком, Миколою Зеровом, що мав на нього великий вплив. У 1922 р. вернувся Клен до Києва, де зайнявся педагогічною працею. Коли почався буйний розвиток української літератури, Клен вступив до групи неокласиків (Зеро в, Филипович, Драй-Хмара, Рильський і Клен), високодосконалих поетів, що звернулися до джерел західноєвропейської культури, щоб засвоїти собі всі її скарби. Неокласики вимагали від письменників грунтовнрго знання дотеперішньої української літератури, здорової літературної конкуренції, мистецької форми, підвищення освіти початкуючих письменників тощо. Це не подобалося „пролетарським” письменникам, які доти цькували на неокласиків, аж доки їх не зліквідували 1933 р. Клен передчував неминучу ліквідацію та виїхав 1931 р. до Німеччини, звідкіля вже більше не вернувся. За 10 літ своєї праці в Києві Клен видав низку перекладів з англійської мови Джека Лондона й Бернарда Шова, та велику антологію західньо-європейських поетів. Рівночасно він викладав німецьку мову в Київському Лінгвістичному Інституті. Як педагог був незвичайно люблений студентством як людина незвичайно лагідна, уважна, ввічлива, що йшла назустріч молоді. Від 1931 р. жив Клен у Німеччині, де викладав на високих школах, м. Ін. у Мюнхені та в Празі. Туга за Україною народила в ньому поета. Перша його поема „Прокляті роки”, написана незвичайно талановито, кров’ю його серця, в якій описав він часи большевизму в Україні. В ній особливо прекрасна „Молитва за всіх страдальців”, яку переклали на англійську й німецьку мови, та навіть відчитували її в англійських церквах Друга його збірка поезій; „Каравели” (1943) запевнила йому почесне місце в сучасній українській літературі. Н. Ґеркен пише так м. ін. про цю збірку; „Тут поет, як ідиліст, своєю українською стихією любить відвічні мотиви наших хліборобських буколік, любить землю і високе небо, і над усе „пратишу золоту”, любить необмежений простір царин, наші лани, долини і поля, де „вперто впевнена рука” веде „дзвінкого плуга”, любить „сп’янілу весну” і буйний „вишень і яблунь білий цвіт”, а також царственну осінь, що зодягає в золото, пурпур і шкарлати наш незрівняний край при кінці літа, того літа, що чарує поета „хвилями спілого вівса” і „злотними килимами пшениці”... Поет легко переходить від ідилій, мрійливости у світ нашої старокиївської духовости...; душа поривається в далечінь, на змаг, подвиг, у боротьбу, в акцію чи мрію, а дух прагне Бога, вищої Божеської мудрости”... В поемі „Україна” пише поет; ...З полів незнаних чужини До Тебе вітер долетить, мов спомин Про наші в муках виплекані сни, І днів давно забутих гомін.
Це нам іти крізь сум років Крізь біль наруг, крізь ніч гірку неслави, А Ти в крилатім шумі прапорів Колись зустрінеш буйний травень... В останніх роках працював поет над своєю великою автобіографічною поемою „Попіл імперій”, з якої видрукував тільки І частину та деякі уривки. Поет описує своє дитинство, свої спогади про Київ, далі царську імперію, її загнивання і розвал, першу і другу світову війну, страшні німецькі „кацети”, розвал гітлеризму, вкінці совітську репатріяційну акцію по таборах наших скитальців. Це неначе „Божественна Комедія” Дайте, в якій біографічні спогади подані на тлі історичних подій. Повне видання „Попелу імперій” буде безперечно великою літературною подією. Клен написав теж два оповідання: „Яблука” та „Медальйон”, в яких виявив себе неабияким новелістом. Вкінці під псевдонімом Порфірія Горотака видав книжечку пародій і веселих віршів „Дияболічні параболі”. У своїх творах виявив себе Клен неперевершеним майстром слова, досконалим поетом щодо форми, високоідейним щодо змісту. Хоч чужий по крові, був щиро відданий українській справі, як правдивий апостол української культури. Хоч як людина безмежна добра, одначе проти большевиків виступав він з усією силою свого великого талану і безпощадно п’ятнував їх Каїнову роботу. В житті зазнав багато переслідувань і недостатків, що підірвали його здоров’я, одначе він на це не звертав уваги, але горів святим вогнем невсипущої творчости для української культури. Був дійсним членом Української Вільної Академії Наук, професором Українського Вільного Університету в Мюнхені, членом МУР-у, редактором літературного журналу "Літаври” в Зальцбурзі, співробітником українських часописів на еміграції. Мав намір оселитися в Реґенсбурзі і тут продовжувати видавання свого літературного журналу „Літаври”. Одначе організм, вичерпаний довголітніми важкими переживаннями та недостатками, не видержав простуди. Зайнятий всеціло своєю науковою, літературною та редакційною працею, жив інтенсивним духовим життям, і як переважно всі його типу люди не прив’язував ваги до буденних справ, що спричинило його передчасну смерть. Останній раз був Покійний у нашій Оселі 20.10., оглянув виставку української книжки і преси, та обіцяв, що приїде 28.10. і прочитає тоді свої твори на „Живій Газеті”. На жаль, 28.10., прийшла телеграма, що він лежить хворий в Авґсбурзі, а за два дні вже помер передчасно, після короткої, але важкої недуги у 56 р. свого творчого життя. Осиротив дружину, сина й дочку Наше громадянство через свої відповідні установи (СХС, Суспільна Опіка, ОУЖ, ОМ, МУР і ін.) має національний обов’язок опікуватися ще за життя своїми визначними діячами культури, як науковцями, поетами, письменниками, театральними артистами, малярами, музиками та іншими мистцями, бо це ж репрезентанти нашої культури й нації. Бо ставити пам’ятники після смерти і видавати повне посмертне видання творів уже не воскресить великих Покійників. Не кадила після смерти, але всебічної піддержкй за життя очікують від компетентних чинників усі наші діячі культури та всі заслужені члени нації.
