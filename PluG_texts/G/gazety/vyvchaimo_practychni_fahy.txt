Вивчаймо практичні фахи!
Щоб дати можливість вивчати практичні фахи, Культурно-Освітній Відділ при Управі Української Оселі Ґанґгоферзідлюнґ у Реґенсбурзі зорганізував при допомозі наших видатних фахових сил фахову школу, що провадить низку фахових курсів. Дотепер урухомлені такі курси: 1. Практично-машиновий курс (механізація сільського господарства). Теоретичне навчання відбувається на Оселі, учбова практика в тракторно-ремонтному варстаті в місті й на машинах, позичуваних від німецьких господарств; виробнича практика (польова) з наступленням польових робіт у найближчих господарствах. 2. Авто-шоферський курс, дві групи; денна й вечірня. Тепер провадиться вивчення будови авт на моделі авта й автових частинах; буде провадитися учбова їзда та іспит перед комісією УНРРА, а для бажаючих працювати в Німеччині шоферами іспит перед німецькою іспитовою комісією. 3. Слюсарський курс, дві групи: передполуднева й післяполуднева. Практичне навчання провадиться в німецькому учбовому варстаті в місті, а теоретичні додаткові виклади при школі на Оселі. Після закінчення науки курсанти складатимуть іспит і одержать посвідки від німецької ремісничої палати. 4. Курс землемірних техніків для осіб з освітою не нижче 7 гімназійних кляс. Провадяться теоретичні виклади з математики, геодезії й землемірного креслення, а після пройдення частини курсу провадитимуться практичні вправи з мірничими інструментами в полі. 5. Радіотехнічний курс для осіб, що бажають вивчати радіотехніку. Виклади провадяться в вечірній час на Оселі. В найближчому часі треба буде зорганізувати курси столярства, шевства й кравецтва на базі варстатів Оселі, а також низку сільсько-господарських курсів у міру наявности бази для практичного навчання. Не марнуймо часу! Всі, що не мають ще якогось практичного фаху, повинні скористати з доброї нагоди та вчитися на одному з цих фахових курсів. М. Г.
