СТУДЕНТСТВО І ГРОМАДЯНСТВО
Богато говориться в нас і пишеться про студентство, про студентське життя, про так зв. «псевдостудентів» і т. п. Постараюся насвітлити ті справи так, як вони в дійсності виглядають, бо деякі Студенти через непоінформованість забирають у цих справах авторитетно голос, а у висліді вносять більше злого, як доброго. Думаю в першій мірі про студентів в Регенсбурзі, але до деякої міри те все стосується і до студентів з інших місцевостей. Громадянство, що підпомагає студентів, мусить ясно знати, чи студенти на це заслуговують. Можна сміло відповісти на цей запит «так». Може на початку нашої еміграції було різно, але сьогодні велика, подавляюча більшість нашої високо-шкільної молоді це дійсно студенти. Можна їм дещо також і закинути, може вони не беруть активної участи у громадянській праці так, як це було перед війною, але напевно в діляцці студійної праці вони в нічому не уступають передвоєнній академічній молоді. Охота до студіювання така велика, а занедбання науки таких великих розмірів, що студійна робота забирає майже весь час сьогоднішнього студента. Не малу ролю відограє тут також боротьба за існування. Ця боротьба проходить більш непомітно здається як перед війною. Не чуємо тепер про таку чи іншу фізичну працю студентів, всеж таки, хто обізнаний зі студентським життям, знає, скільки труднощів мусить побороти студент, щоб міг прожити. Теперішний студент у своїй більшості не ставить вимог до громадянства, а змагає власними силами пробиватися крізь життя. Це не значить, щоб громадянство не помагало студентам та щоб студенти не були за це вдячні. Відсоток цих правдивих студентів подавляючий. Вони власне продовжують стару світлу традицію нашого студентства в краю. Відсоток невдоволених студентів невеликий, хоч вони і в нас виступають. Це вічно невдоволені, з великими вимогами до цілого світа, які хочуть побудувати своє життя не на власних силах, а виключно на підмозі ззовні. Тому іноді можна почути на деяких сходинах голоси невдоволення, які випливають з повного браку зрозуміння нашого сучасного еміграційного життя. Такі виступи не приносять ніякої користи студенству, навпаки шкодять. Деякі недотягнення вказують на важкі умовкни нашого еміграційного життя, одначе ці труднощі помалу усувається. Маємо повну підставу вірити, 'що поміч громадянства й наших установ для студентства буде надалі ще більш видатна, як дотепер, а замість дотеперішніх упереджень і непорозумінь настане гармонійна співпраця нашого студентства з громадянством з обопільною користю.
