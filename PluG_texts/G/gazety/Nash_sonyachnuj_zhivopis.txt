Наш сонячний живопис
Роки наших визвольних подарували українській культурі і Українську Академію Мистецтв, яка була закладена в Києві, неспокійного 1917 року групою українських провідних митців... Але наші модерні митці, а в тому числі ті, які очолили Українську Академію Мистецтв, першу в історії нашої багатовікової культури, не були народжені з піни революції і мали своїх багаточисленних попередників. І хоч ті попередники своєю мистецькою мовою залишалися учнями російської живописної школи, все ж в їхній творчості відчувався постійний український національний акцент, своєрідно-українське звучання фарб...
Це - М. Пимоненко, С. Васильківський, Орловський і ще ціла плеяда українських митців-народників. Їхніх наступників - українських митців - не могло задовольнити ані постійне культивування простонародного жанру, ані той застарілий живопис минулого століття. Вони відчули й усвідомили у всій повноті разючу різницю між небом привітно-сонячної України й похмурої Росії... Їхня образотворчість вимагала далеко інших засобів художнього вислову. І навіть ті з наших митців, що були вихованцями Петербургу, - М. Самокиша, М. Бурачек, О. Мурашко, Юр. Нарбут - шукають і знаходять таки більш новітні засоби на Заході, переважно в Парижі, Мюнхені і Кракові.
Імпресіонізм був тим напрямком, що найбільше відбився, щоправда, на технічно-виконавчій стороні творів наших митців. Імпресіонізм сприяв остаточному зникненню з нашого малярства рис деякої важкості, одноманітності в способах вислову. Вплив тогочасних мистецьких течій Заходу настільки був сильний, що можна навіть говорити про створення на Україні аналогічно до того як у свій час барокового, своєрідно-українського імпресіоністичного стилю. Таким чином українське образотворче мистецтво, після довгих років вимушеної відірваності, увійшло знову в орбіту західно-європейських мистецьких течій, ставши своєрідними українськими, щоправда нешироко
знаним ще у Європі складником тих течій.. Це - М. Бурачек, В. Кричевський, Гр. Світлицький, М. Козик, Ф. Кричевський, О. Новаківський, В. Касіян.
Українські модерні митці в своїх пейзажах (а українські митці переважно пейзажисти) зуміли передати всю красу, навіть, здається, тепло променів рідного сонця. Пейзаж опромінений сонячним сяйвом, обличчя людини зогріте кольорами привітної сонячної гами для багатьох наших митців стали, як би постійним ляйтмотивом їхньої творчості. І оте їхнє сонцепоклоніння є втіленням туги політично поневоленого народу за осяйною волею; це туга за відчуженим минулим, це творче стремління до радісного майбутнього...
На зорі українського відродження, найбільший український поет сучасності кликав: "Дивіться сонцю просто в вічі!" І цей заклик немов би відбився у творах наших українських митців глибокою правдою життя, непідробленністю почуття, Справжнім трагізмом перейнятий не один твір не в кожного українського митця...
Українське образотворче мистецтво сучасності міцно пов'язане з життям народу, а наші найвидатніші митці поділили зі своїм народом тяжку долю. Багато з них загинуло у далеких холодних степах, інші пішли на тяжку еміграцію. І все ж, українське народне образотворче мистецтво сьогодні, це насамперед міцний зв'язок з народною традицією, це продовження цих віковічних традицій. І незалежно від тих чи інших мистецьких уподобань окремого митця, незалежно від напрямку до якого він може бути причислений за своєю формальною мовою - в творчості наших майстрів пензля не важко відчути спільний для всіх них внутрішній зміст, саму суть українського малярства - 
безмежну любов до прекрасної батьківщини, до її знедоленого народу... Звідси і творчий оптимізм і поетичний дух їхніх творів, звідси і та іскриста гама сонячних фарб, що переливається українським сонцем на їхніх полотнах...
