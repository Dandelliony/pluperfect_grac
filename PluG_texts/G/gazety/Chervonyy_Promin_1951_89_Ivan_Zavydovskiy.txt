Нам сяють лампочки Ілліча
  Від Бродів до нашого села коло двадцяти кілометрів. Колись ця відстань була великою. Навіть кіньми набридало їхати, поки до того міста добирешся. А коли бувало в місті захопить вечір і блисне електричне світло, то аж жмуришся від нього. Наші діди світили скалками, а ми – каганцями, блимавками, або вечеряли поночі.
  Жилося тоді дуже важко. Ліси, землі і пасовища та ставок належали панові, ксьондзам, куркулям. Щасливим вважався той селянин, якому на круглий рік вистачало хліба. 
  Ті чорні дні давно минули. Радянська влада навічно закріпила за нашим колгоспом всю колишню панську і куркульську землю, сіножаті, річку, відкрила в селі десятирічну школу, клуб, бібліотеку, лікарню, амбулаторію, родильний дім, аптеку, ветпункт.
  По-новому зажили лешнівчани. Їм замало тепер бути ситими і одітими. Хочеться, щоб вечорами на вулицях села, в громадянських і житлових будинках була електрика. Хочеться, щоб силою електричного струму рухалися наші колгоспні молотарки, віялки, олійня, січкарні.
  І задумали ми побудувати на своїй річці гідроелектростанцію. Порадилися з сусідніми колгоспами, створили міжколгоспну раду по електрифікації і взялися за діло. 
  Дехто побоювався. Роботи багато. Майже заново треба висипати греблю, побудувати мости, шлюзи і так підняти воду, щоб 72 гектари сіножатей стали днищем майбутнього ставу. Треба було спорудити корпус станції, встановити турбіни, генератори і протягти лінії до сіл Лешнів, Піски, Гримайлівка, Королівка, Митниця, Комарівка, Косів, провести їх до колгоспних дворів, приміщень шкіл, клубів, сільрад і хат колгоспників. 
  Всі труднощі подолано. Все будівництво завершено. Станцію випробувано. І всі труднощі району повинні знати, що в цю велику роботу найбільше вклали сил колгоспники Юліан Осташевський, Дем’ян Левінський, Іван Крохмаль, Дмитро Козелко, Кароль Шахневич і Богдан Сидорчук.
 11 листопада урочисто відкриваєм свою гідроелектростанцію. Запрошуємо всіх трудящих у Лешнів. Приїжджайте, дорогі товариші!
Іван Завидовський
