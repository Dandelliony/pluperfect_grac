Володимир Ілліч Ленін (Ульянов) — найвидатніший геній людства, засновник більшовизму і першої в світі соціалістичної держави — народився в 1870 р. в Симбірську (нині Ульяновськ).
Усе своє життя Ленін віддав служінню народові. У революційному русі Ленін бере участь з сімнадцяти років. У 1897 р. Ленін був засланий на три роки в Сибір. У 1900 р. він виїхав за кордон, де заснував газету «Искра». «Искра» допомагала будувати партію революційних марксистів, готувати революцію. В 1905 р., у самий розпал революційних подій, Ленін повернувся в Росію для безпосереднього керівництва революційним рухом. Коли перша російська революція 1905 р. зазнала поразки, Ленін знов емігрує за кордон, де розгортає кипучу діяльність у боротьбі за партію, за революцію. В 1912 р. на пропозицію Леніна партія більшовиків ставить на чолі революційної роботи в Росії вірного друга і соратника Леніна — Й. В. Сталіна.
У квітні 1917 р., після повалення царизму, Ленін приїхав у Петроград. Вождь революції впевнено повів народ до перемоги. Під проводом Леніна і Сталіна робітники й найбідніші селяни Росії здійснили в жовтні 1917 р. найбільший у світовій історії переворот — соціалістичну революцію. Влада перейшла до Рад. Було сформовано перший радянський уряд — Раду Народних Комісарів на чолі з Леніним.
З величезною енергією взявся Ленін за будівництво ще небаченої в історії держави нового типу, де господарем: є сам народ. Він проводить у співдружбі з товаришем Сталіним більшовицьку політику дружби і братства між народами нашої країни. З самого початку Жовтневої революції Ленін на перше місце ставить завдання оборони радянської Батьківщини. Основною якістю радянських людей, говорив Ленін, повинні бути хоробрість, відвага, незнання страху в боротьбі, готовність битися проти ворогів нашої Батьківщини.
Ленін разом із Сталіним створив могутню Червону Армію. Самовіддано працювати, бути відданим народові і додержувати залізної дисципліни — ось заповіти Леніна радянським людям.
В обстановці неймовірних труднощів Ленін геніально накреслив шлях ліквідації розрухи, шлях відбудови й соціалістичного перетворення нашої Вітчизни. З ім'ям Леніна зв'язані всі найважливіші досягнення і перемоги радянської науки й культури. Ленін розвинув марксизм далі і підніс його на новий, вищий щабель. Найвидатніша людина сучасності, озброєна всім багатством людських знань і культури, Ленін був вірним сином російського народу. Він був повний почуття національної гордості за народ, який створив могутню соціалістичну державу і показав іншим народам шлях до соціалізму.
Ленін був тісно зв'язаний з народом, безмежно відданий народові, любив його і вірив у нього. І в свою чергу народ безмежно вірив Леніну і любив його. 21 січня 1924 р. В. І. Ленін вмер. Прапор Леніна високо підняв і поніс далі Сталін. Над труною Леніна товариш Сталін дав клятву свято додержувати й виконувати ленінські заповіти.
Товариш Сталін, великий продовжувач справи Леніна,закликає радянських людей так само любити свій народ, як любив його Ленін, бути такими ж безстрашними в бою і нещадними до ворогів Батьківщини, яким був Ленін.
Під прапором Леніна, під проводом Сталіна радянський народ здобув перемогу у Великій Вітчизняній війні і йде далі шляхом зміцнення могутності нашої Батьківщини.
Ім'я Леніна, його діла і вчення переживуть віки й тисячоліття. Справа Леніна непереможна!
