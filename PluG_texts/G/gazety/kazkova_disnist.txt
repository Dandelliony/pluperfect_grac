Казкова дійсність
Це було 40 років тому. В Кам’янці Подільському, в скромному будиночку, на Петроградській вулиці, в двох маленьких кімнатках притулилась „Просвіта”. Це було перше українське Товариство, вислід революції 1905 року, коли, по десятиліттях заборон, царська Росія дозволила на скромне існування української організації та на друкування, в дуже обмеженому обсягу, українських книжок. І, справді, ці перші книжечки-брошурки всі поміщались на одній поличці соснової шафи і ще на тій поличці залишалось багато-багато місця. Бо й справді, Україна щойно пробуджувалася з довгого сну. Ми, перші просвітяни, маленький гурток „чудаків”, гуртувалися біля тієї шафи і мріяли: якби то видати букваря й читанку, та ще брошурку про сільське господарство... А яке ж би то було щастя, коли б державна дума тай дозволила б уживання української мови бодай у першій групі народньої школи! Так ми думали і мріяли 40 літ тому, в 1906 році. Передбачався довгий, мозольний і тернистий шлях змагань 1 боротьби за мікроскопійні досягнення в ділянці української культури. І ось несподіване чудо, довго очікуване щастя! 1917 рік. Велика російська революція. Вільна Україна. Центральна Рада. І вже за рік, в тому самому Кам’янці, на тій самій Петроградській вулиці, якраз проти нашої малесенької „Просвіти” і перед очима того самого маленького гуртка „чудаків-мрійників”, постає у величньому будинку-палаці інституція, про яку перед десятком років ніхто з нас не снив і не мріяв, а назва тієї інституції золотими буквами на блакитному полі; „УКРАЇНСЬКИЙ ДЕРЖАВНИЙ УНІВЕРСИТЕТ”. Це було українське чудо. 1 після того в Україні і з Україною, як у справжній казковій країні чудес, творяться дива. Роки 1923 — 29. „Неп”. Натиск пробудженої національної стихії. Широкий розлив українського культурного життя. Видавництва, народні, середні й високі українські школи. Загальна українізація... Але приходить 1930 рік; 1933, 1937... Колективізація. Голод. Переслідування всього українського. Заслання й розстріли. Україна гине. Пропадає. І так аж по сьогоднішній день! Але зате виростає сила поза межами Великої України. Галичина, Волинь, Карпатська Україна. І... середня Европа. Тут, на берегах Велтави (Прага) й Лаби (Под’ебради) постають українські високі школи. Под’ебради: нікому невідоме досі в Україні невеличке місто. І тут чомусь висока українська школа. Химерна українська доля! Фантазія, казка. Але казка продовжується. Ось 1945 рік і на сторінках
української історії вперше з’являється назва старовинного міста на далекій Західній Німеччині, над Дунаєм: Реґенсбург. І тут Українська Висока ШколЩ Все це подібне до казки. Але це „казкова дійсність”. Так, справді, в Реґенсбурзі над сивім Дунаєм нині живе і розвивається Український Технічно-Господарський Інститут. Не будемо спинятись над тим, як усе це сталося. Безперечно це сума українського патріотизму, зусиль, впертости, завзяття „неісповідимих” шляхів української історії. Сьогодні наш Інститут вступає у 26 рік свого існування, і в третій у Реґенсбурзі. Два попередніх роки не проминули марно. Інститут став на ноги. Скріпився. Загосподарився. Забезпечився авдиторіями. Організував лабораторії. Розбудовується далі. Професура розташувалася. Студевство увійшло в науку. Тисячі прослуханих годин. Сотні складених іспитів. Хто не вагався, не лінувався вже має за собою половину Високої Школи. Сьогодні, з 1-го жовтня, УТГІ, наш Інститут починає працю на всіх своїх факультетах і відділах. Агрономічно-лісовий, економічний, інженерний. На інженерному три відділи: хеміко-технологічний, будівельний і електротехнічний. Це в Реґенсбурзі. А четвертий відділ фармацевтичний в Мюнхені. Тут же, в Мюнхені, відділ ветеринарний. На всі ці факультети і відділи на перший семестр вписались нові студенти. Переважно абсольвенти наших українських гімназій. Само собою, Висока Школа на еміграції має великі труднощі. Невідоме майбутнє. Брак помешкань. Брак навчального приладдя й літератури. Але всі ці труднощі під натиском упертої праці помалу уступають. Хто поважно хоче вчитись навчиться. Але школа потребує, дуже потребує, уваги й прихильности українського громадянства, українських таборових установ. Головно студентство: йому треба влегчити переїзд до Реґенсбурґа, улаштування в таборі, нормальне харчування, а звідси прийде І нормальна праця УТГІ. Сьогодні, серед буденщини життя, ми багато дечого не доцінюемо, зблизька не все нам подобається. Але деякі справи мусимо оцінювати з відповідної перспективи. Минуть літа. Прийдуть зміни. Встане Україна. І ми будемо горді, що в часи лихоліття і великої руїни, „во время люте”, втримали прапор української культури ми мали в старовинному Реґенсбурзі над берегами синього Дунаю свою Українську Високу Школу!». ВІКТОР ПРИХОДЬКО
