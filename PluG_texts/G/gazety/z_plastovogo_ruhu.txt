З ПЛАСТОВОГО РУХУ
Ювілейний Третій З’їзд Союзу Українських Пластунів Емігрантів (СУПЕ)
У 35-ліття існування Українського Пласту відбувся в днях 15 — 16. березня ц. р. в Реґенсбурзі ПІ-тій З’їзд СУПЕ. З’їзд почався в суботу 15. 3. урочистим актом відновлення пластового приречення кількох десятків пластунів-сеніорів при співучасти гостей, представників місцевих установ. Після виголошення привітань від центральних і обласних інституцій приступлено до ділових нарад. Широкий письмовий звіт з діяльности СУПЕ з’ясував і насвітлив Командант Д-р А. Фіґоль, а всесторонньо
 вичерпна дискусія, що продовжувалась продовж кількох годин, доказала гаряче прив’язання учасників 1 всіх пластунів до свого проводу, як теж підтвердила моральну силу та невмірущість ідеї Пласту. Центральною точкою З’їзду було: намітити форму діяння, вибрати Пластову Раду, обговорити актуальні проблеми, високо держати пластовий прапор, не піддаватися впливам хвилини, глибоко защіпити ідею Пласту в серця й характери юнацтва, та без огляду на обставини плекати пластового духа, що має бути завжди і всюди критерієм життя та чину пластуна-громадянина. Факт масової участи пластунів-провідників зі всіх закутин американської смуги (222 приявних) це найкращий доказ великої моральної сили цієї так дуже заслуженої в нас організації молоді. Приявність, активна участь та оптимістичні погляди на- майбутнє Українського Пласту п. Верховного Пластуна підтверджували цю тезу. Паралельно зі З’їздом була відкрита виставка діяльности пластових уладів, де поруч ручних виробів, альбомів і вишивок, були видання українського та чужинецького скавтінґу. Напередодні З’їзду появився орган пластунів-сеніорів осередку Реґенсбурґ «Сеніорська ватра,», що містить та обговорює багато проблем, заторкнених теж і на З’їзді. Діловий тон, прекрасна організація З’їзду надала йому характер серіозний, святковий, до деякої міри навіть епохальний в історії Українського Пласту на еміграції.
