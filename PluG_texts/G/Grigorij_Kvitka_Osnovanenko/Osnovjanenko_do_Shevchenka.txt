
23 октября (18)40 г. Основа.
Десь, я думаю, ні з одним чоловіком і ні з яким письмом не було того, що мині було з вами, мій коханий пане, Тарас Григорьєвич. Щось дуже не просто почалося і до чого-то воно дійдется – побачимо. А почалось і з почину, що вас я кріпко улюбив, знайшовши таке мнякесеньке серденько і душу чисту, мов хрусталь. Улюбив, кажу вам, та не знаю – кого, і хто він і де він, і як єго назвати? Хтось такий – а люблю кріпко; хоч би і у вічі побачив, то не пізнав би, бо зроду не бачив і не знаю, хто такий є. Ось слухайте, батечку, як нас з самого першу зводило докупи.
Сидимо ми удвох з моєю жіночкою та де об чім базікаємо, аж ось і примчали нам книжок, знаєте – тих, которими нас, дурників, обдурюють, – грошики попереду злуплять, та й пишуть і дрюкують московську нісенітницю, як яка разляпушка вбивалася об своєму бахурові, або як який живжик одурив джинджигилясту панянку, що боялася і на людей дивитись, а тут... треба колиску дбати... От таке усе пишуть, звісно москаль: він по своїй вірі так і пише. От таких-то книжок нам нанесли, а тут і письмечко... не відгадаю від кого. Я узяв, та гарненько і розпечатав... Господи милостивий! се ж по-нашому!.. Читаю... ну, ну! Сміємося з жінкою, як у вас там поводилося з панею, що усе каже: pardon... а далі як почали вірші читати... так-ну!.. Бодай ви мене не злюбили, коли брешу, волосся в мене на голові, що вже його і не багацько, та і те навстопужилося, а біля сердця так щось і щемить, ув очах зеленіє... Дивлюсь... жіночка моя хусточкою очиці втира... «Отсе так», кажу: «хтось мудро написав і живо усю правду списав... хто ж такий?.. Перебендя... Вгадуй же його, що і хто воно таке є... не знаємо». Послали до мого брата, що край нас живет, і що то за чоловік: бував не тілки у Москві, у Кійові, та у самому Петенбурсі бував, і зайців добре стріля, та й лисиця не попадайся, – так і вшкварить; так і той, прочитавши, поплямкав, та й сказав: «хто такий писав – не звісно, а дуже розумно написано».
Нуте. Що ж нам робити? як до «Перебенді» звістку подати, що його думка пала нам на душу і так полискотала її, мов чорнява дівчина, з карими очицями, біленькими пальчиками пошурудурила за шиєю. Як обізватись? куди? через кого? – От так сумуємо, а думкою вашою частенько потішаємося – ...Аж ось, у одній книжці читаємо звістку, що, каже, є написаний «Кобзарь», от з такими думами і піснями, та і списав одну... а ми з жінкою так і вдарились об поли і кажемо: «се Перебендя, непремінно Перебендя!» Ну, тепер знаємо, що зписав сії думки пан Шевченко, – та хто він?, та де він?, як до нього відізватись? Невже ж зробити як Євгеній Павлович** зробив, що написав: Грицку Основьяненку, та так і пустив. Так добре ж, що поштарі наши уторопали – де мене знайти; а у вас, кажуть, город, троха чи не білш і самих Кобеляків і вулиць білше: де ж там знайти без імення? От так і розсуждаємо і думаємо написати до пана Шевченка, та й послати у журнал який-небудь. Так що ж бо? Треба написати по-нашому, а москаль, що журнал конпонує, закопилить губу, та й не схоче дрюковати. Не приходиться. А, головонька бідна! Так собі сумуємо і таки піджидаємо, чи не озовется сам пан Шевченко до нас... і усе ждемо, не знаючи що робити... Аж гульк! тілки що позавчора несуть з пошти письмо і книжечку. А письмо пише Петр Иванович Мартос, та й пише слово у слово так: «Посылаю “Кобзаря”, сочинениє такого-то. Оно было поручено автором одному из его товарищей, ехавшему в Малороссию, для доставления вам (мне бы то); но как он ехал не через Харьков, то книга поступила ко мне (к г. Мартосу); при книге было и письмо к вам (ко мне) от автора, но оно затеряно его товарищем».
От така-то кумедія лучилася з вашими письмами!
А книжку, як розгорнув, – дивлюсь – Кобзарь, та вже дуже вичитанний. Дарма! я його притулив до серця, бо дуже шаную вас, і ваші думки кріпко лягають на душу. А що Катерина, так так що Катерина! Гарно, батечку, гарно! Білш не вмію сказати. От так-то москалики-воєнні обдурюють наших дівчаток! Списав і я Сердешну Оксану, от точнісінько як і ваша Катерина. Будете читати, як пан Гребінка видрюкує. Як то ми одно думали про бідних дівчаток та про бузовірових москалів...
Ні, вже так, що ваші думки! Прочитаєш і по складам і по верхам, та вп’ять спершу; а серце так і йока! Щоб то, паночку-голубчику, як ви є так гарно складаєте вірші, щоб то, якби ви мою Панну Сотниківну (в 3 кн. Современника сього (1840) года) та розказали по-своєму, своїми віршами: тогді б вона була дуже гарно розказана, і яка була добра, і як постраждала. Та ще б і змалевали її патрет, – бо чую, що ви лучче малюєте, чим Борисівській іконописець, що Салдата колись списав.
Не здивуйте на моє письмо і вибачайте що тут є. Ей, істинно! Від серця я дякую і прошу: утніть іще що. Потіште душу, мов топленого маслічка злійте на неї, а то, від московських побрехеньок, щось дуже вже до печінок доходить. Вірте, що шаную вас дуже і повік вам щирий на услугу,
Григорій Квітка
або
Основ’яненко.
P.S. Коли ласка ваша буде що написати до мене, то спишіть і те письмечко, що пропало, коли усе згадаєте. Та ще що припишіть.
