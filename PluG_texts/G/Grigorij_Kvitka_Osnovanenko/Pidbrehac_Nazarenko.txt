Підбрехач

Дуже недобре діло брехати! Брехнею, кажуть люди, світ пройдеш, та назад не вернешся. Брехун собі ворог і людям зло робить. Усякий зна сю правду, одначе усяк бреше. Не нарівно. Один бреше на усі заставки; інший бреше потрішку, оглядаючися; а усе недобре діло брехати. Хоч ти на півпальця збрешеш, а лиха наробиш на весь вік. Оглядітеся лишень круг нас, на кого карлючка закарлючиться? Отой як сватався, так казав, що в нього дві слободи і грошей повні комори: одурив дівчину; пійшла за нього та й плачеться по увесь вік; бо не тільки нічим содержуватися з діточками, та глядіть лишень, чи є що кусати! Другий позича гроші, божиться: через год, каже, віддам; а год минув – не тільки рост, та й істе пропало! інший каже: давайте попереду грошики: я вам мудрих книжок понаписую. Грошики зчистив, а за книжками хоч і не приходьте. «Цур дурнів, – каже, – одурив вас, буде з мене; слухайте, ось вам кумедії…» Та як усе розказувати, як, хто і коли збрехав, так і до світа не перекажеш їх. Ми тільки подумаймо об тім, що недобре діло брехати; недобре для себе; а другому такого наробиш, що й не відчитаєш нічим! Ось слухайте.
Просив Пархім Остапа, щоб пійшов за нього старостою до Хіврі. Хівря була дівка годяща; була хазяйка, роботяща; мала й худобинку; а Пархім теж парубок голінний хоч куди. – Остап – нічого робити, – каже: «Добре, пійду, аби б товариша зи́ськати». 
Зострівся з Самійлом.
«Зділай милость, Петровичу Самійло, – каже Остап, – ійди зо мною підбріхачем за Пархіма до Хіврі».
– Та чи зумію лишень, – каже Самійло, – зроду не був у сім ділі. 
«Та воно не трудно, – каже Остап, – я буду починати брехати, а ти підбріхуй; звісно, як старости брешуть про парубка, за кого сватають; – а без брехні вже не можно! Я збрешу на палець, а ти підбріхуй на цілий локоть; то й закінчаєм діло, зап’ємо могоричі; а молоді опісля нехай живуть як знають!»
– Добре, Остапе! зумію; пійду добуду паличку і зайду за тобою, – сказав Самійло і потяг додому.
Зібралися старости, як довг велить, узяли хліб святий під плече, палички у руки, пійшли до Хіврі.
Увішедши у хату, помолилися, хазяїну поклонилися і почали казати законнії речі про порошу, про князя, про куницю – і звели на красну дівицю.
Добре усе. Старі Хіврини усе слухають; далі почали розпитувати: що є у молодого?
«Та у нього чимало є чого», – каже перший староста.
– Де то чимало? – каже підбрехач, – у нього усього є багацько.
«Є й волики».
– Та які волики? таки настоящі воли.
«Є й овечата», – почина першій староста.
– Та які овечата? таки настоящії вівці, – підбрехує Самійло.
«Є й хатина».
– Та яка хатина? настояща хата, новісінька, просторна.
«І у господарстві не дуже кому дає волі».
– Та таки і нікому. Сам усім орудує і що хочеть, те й робить.
Хіврини старі аж плямкають, що таке добро достанеться їх дочці; та й почали питати, хто іменно парубок.
«От, коли знаєте, Пархім», – сказав Остап.
– Терешкович, Понура, – договорив Самійло.
«Е! себто той кривий на ногу?» – спитала мати Хіврина.
«Та він так трошки хрома, на одну ногу», – сказав перший староста.
– Де то хрома; і не на одну; а він і обома не здужа ходити, – підправив підбрехач.
«Та трохи чи не косий?» – пита батько Хіврин.
«Та так, косенький на одно око», – каже староста.
– Де то вже на одно? і не косенький овсі; він і обома нічого не бачить, – доповнив підбрехач.
«Та він щось горілку часто вжива?» – питається батько.
«Так, вип’є потрошку, коли та коли», – каже Остап.
– Де то вже коли та коли? таки поусякдень; і таки не потрошку, а п’є, поки звалиться.
«Та, кажуть, щось там нашкодив, так чи не буде йому біди?» – допитується батько.
«Яка там біда? Може, провчать трошки», – сказав староста.
– Як то можно трошки? Його таки гарно кат кнутом попіб’є та й на Сібірь зошлють, – закінчав підбрехач…
Після такої розмови що батькові та матері Хівриним робити? – Випроводили нечестю старостів і троха чи й не позивали ще за бешкет, що за такого жениха приходили сватати їх дочку. А на парня пустили славу, що й повік не збув!
Дуже недобре діло брехати! –

Харьков 1842
Феврал. 18. 
