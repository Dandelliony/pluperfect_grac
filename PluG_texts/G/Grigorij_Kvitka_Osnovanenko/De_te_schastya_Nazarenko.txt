

[Де те щастя?]

Казав єси, Іване Хведоровичу, щирий мій приятелю, щоб я тобі у сю книжку що-небудь списав, щоб ти мене згадовав; добре ж; ось слухай же та собі на ус мотай. Був-то собі колись козак Микита, парень-друзяка, заможненький на усе село: було й поле, були й волики і усячина, що у добрім господарстві треба. Так що ж бо: у хаті наш Микита сумує; у поле вийде, сумує; до батраків кинеться, сюди-туди піткнеться, усе йому сумно та нудно, так що не зна, що йому на світі робити. Журитись – хвала Богу – ні об чім, а втіхи ні від чого нема. Чого ж то так наш Микита світом нудить? Еге! Був-бо сам собі один, як билина у полі! Батько й мати повмирали, ще як він маленьким був; дідусь його доглядів, не занапастив нічого з господарства, а ще дечого чимало і придбав, та й той упокоївся: родичів білш не було, от і зостався Микита, як перст. Ще таки поки молодший був, то й сюди-туди: і на вулицю вийде, на вечерниці навідається, з дівчатами поженихається, з п’ятьох кулаччям потовкмачить, то якось-то йому і на душі повеселіша; а далі, як разів з десяток підголився, стали уси закручуватись, от усе йому остило і обридло: у хаті не всидить, підійде до волости, де люде зібралися, слухає, об чім радються, і не тямить нічого; господарство йому й байдуже… бажа, кріпко бажа… та й сам себе не второпа, чого йому й треба!.. «Але, – каже раз сам собі, – щастя, талану нема!» – Нехай і так; побачимо, що буде. 
Раз чи поїв того борщу, чи тілки ложкою побовтав, з журби звалився на лавку та й задрімав трохи. Аж ось, гульк! – бачиться йому, увійшла у хату дівчина, і хороша, і одягна, і звичайна; от і каже: «Чого-бо ти, Микито, усе журишся?» А він уві сні буцім і каже: «Затим, що щастя мені ні у чім нема». – А дівчина і каже: «Я твоє щастя, шукай мене». Микита, щоб-то їй зазирнути у вічі, посилковався, здригнув і… прокинувся. Нема дівчини, нема і нікого у хаті. – «Що се таке за привидениє? – каже сам собі Микита. – Але бачу, моя правда, що в мене щастя нема; треба ж його ськати. Де ж воно на світі є? – дума собі та гада, – але; де; у багатих та у панів; бач, як гуляють, у яких ридванах роз’їзжають, яких коней мають, як ласо їдять, які-то добрі напиточки п’ють, скоки та жарти, бенкети та пировання, на кумедиї дивляться, у машкаратах гуляють, і на мнякесеньких подушках сплять собі до обідньої пори. Там-то і щастя живеть; воно мені казало: шукай мене, Микито!.. Добре ж, добре, піду його ськати, знайду і перемовлю до себе». Пораївся так наш Микита сам з собою, зібрався, потяг до самого багатшого пана… подружив перш з псюрниками, далш з конюхами, з лаґеями… бачив добре, як пани живуть… так що ж то? Не дай Боже і ворогу нашому такого життя! Пан процвиндрює грошики то на хортів, то на музику, то у карти програє, то на напиточки прогулює, то відвозить… ось знаєте куди?.. аж геть… примером будучи сказать, не во гнів сеє слово, ну, нехай хоч за Нетечу… до капотниць. А хто пана зопинить? Хіба є над ними який десяцкій абощо? Еге? – А пані своє зна: возить по купчикам те, що позбірала з людей; розсипа грошики жменями то за діряві хусточки, то за стьожечки, то за квіточки; а білш усього передає отим німкеням, що з старцями у город прійде, змалює свій патрет, повісить на воротях і підпише: «Мадам тю-тю отут обдурює усіх; везіть сюди грошики». Так і є: як плав пливуть! Одна перед одною! За бриль, що сміх подивитись, платять, голубочки, стілки, скілки мужик за год виробить. За спідничку коротеньку, та скрізь так і світиться, мов скрізь решето, платять, що сім’я людей стоїть… то й гляди, німкеня збундючила собі хороми і у колясах роз’їзжа, і грошей по всім кишеням до біса, а пані, підтикавшись, прохожується пішки і дома сухаря катма!.. От у таких-то проживав наш Микита і усе приглядався, чи не вздрить де, хоч у куточку, того щастя, що уві сні веліло йому себе ськати. – Нема і не видно! Тілки і видно, що у Бога ранок, зіходються купчики, шевчики, кравчики, трахтирщики, де пан понабірав набор, понапивав, нагуляв, одежі, чобіт понашивав і усе без грошей, усе: «завтра віддам», а з другого кінця заходють до панеї, що понабірала теж набор хвигів, і родзинків, і хранцюзьких медяничків, і німецьких бубличків, а по німкеням очіпочків та спідничок… та як усей народ пристане за грішми, то й почнуть пан з панею коритися: «Ти намотала, ти нагуляв», та й зведеться на сварку та на лайку… та від ранку й ійде до вечера, а зранку вп’ять за те ж!.. Нема, Микито, тут щастя; ходім далш! – Подумав Микита: купці з панів грошики луплять, у них багато грошей, там і щастя. Пішов. До першого меделяни та дворняги на цепах насилу у двір пустили; трохи не розірвали, проскочив. Купець, хазяїн, приїхав з ярмарку, навіз грошей, що насилу скриню у чотирьох уволокли. Зараз підрядив строїти хороми такі, як бурса, що сотні дві народу треба жити. Помальовав і поміст, і двері, понакупав і дзеркал, і усяких патретів, і столів, і дзигликів, і коців, та усе із-за моря дорогих та предорогенних… і усякої погані завів; сидить і усюди погляда і прицмокує: бач, який я багатий! та знай чай попива… а там у лавці що робиться? Прикажчики, як ійде коли з трахтиря, де ніч і день хазяйські грошики прогулює, та лучиться йому мимо лавки ійти, то й загляне до сидільців і гукне: чи усе справно?.. «Усе!» А у них справно: що учора уторговали, то ніччю і відвезли до… сударушок, усе таки за Нетечу; та за напиточки, та за ласощі, та за обнімання розмальованій і приплатитися усім; а сьогодні вп’ять торгують, збірають, щоб було чим і сю нічку прогуляти. Ось же і треба хазяїну грошей, бо вже свої з хазяйкою процвиндрили; він до лавки; а у лавці усе списано, кому набор дано; посилала за грішми, ніхто не платить, а сам що трохи винен, треба віддати, бо пристають; а як нема, так побігли до полиції. От їй, голубочці, як мусі в меду! Набігли і чесні, і хватальні, що записують беруть, а то і не писавши беруть… Злякався Микита, щоб його не записали та не запаковали куди… дай Боже ноги! навтікача! – Не живе щастя і у купців! Де воно є? – Довго того розказовати, а тут ще ніколи припало, де то вже Микита не ходив та ськав того щастя?.. Був у попів, у суддів, у секретарів, у письців, у писачок, що книжки конпонують, у ахвицерів був, та був і по усякому реместву; заглядував і у трахтирі, і по харчевням та… нігде правди діти!.. осмілився заглянути і… за Нетечу: бо бачить, які розцвяховані їздють на збіржі, у шовкових капотах та у шалевих платках; та скілки ж і до них і їздють, і ходять: і панів, і купців, і ахвицерів, і приказних, і скубентів… і хто-то там не бува! І чого-то не надають їм? І грошей, і напиточків, і усього… усього!.. Та де-то Микита не ходив, де не ськав, а не знайшов щастя! Мабуть, його і нема! Мабуть, то йому мара приснилася! – Повернув сердека додому… ось вже і недалечко… Кудись так зайшов, що де не був зроду, хоч і близько його було. Дивиться, хатка бідна та чепурна, і обмазана, і облагожена добре. От і дума собі: «У такій хатці сподіватися і людей добрих… підбився вже я дуже, таскаючись по усім усюдам… ке зайду; може, таки не виженуть, а дадуть спочити». Рип у двері… увійшов… помолився Богу, поклонився хозяйству, дивиться… аж сама бабуся у хаті… та така старенька, а так і обчесана, і біленька на ній сорочечка, і плахтинка, і усе на ній так чепурненько. От бабуся уклонилась Микиті та й каже: «Здоров був, козаче! Чи здалеку ійдеш?» – «Та я, – каже Микита, – хоч і тутешній, та здалека ійду, підбився кріпко, не во гнів вам буде. Зайшов спочити, коли не виженете…» – «А як можно виганяти? – перехопила його бабуся, – і ти чоловік Божий, а ми Його: як нам тебе виганяти? От, може, від проходки ти і досе нічого, сердешний, не їв?» – та, сеє кажучи зараз так і мотнулась: витягла горшки з печі, понасипала у миски і поставила перед Микитою… Аж то бачу, добрий та передобрий, та з преситою яловичиною, та смашний-смашний. Мота наш Микита, аж за вухами лящить, бо йому нігде не траплялося такого доброго борщу їсти, хоч і промеж багатеньких людей ходив, і щастя в них шукав, так ніхто ж то і не подумав захожого чоловіка нагодовати. Дере наш Микита на усі заставки! Аж употів, возячись коло борщу та з яловичиною справляючись, а тут ще на потуху і молошна каша до масла. Уписав усе дочиста і витяг цілий кухлик сирівцю, що бабуся унесла, кислого та мудрого; насилу віддихнув, розперезався та й ліг на лаві і давай бабусю розпитовати, що вона є і як тут прожива. От бабуся і розказувала йому, що вони у бідности, а усе у них є. Хатка обпорана, у хаті чепурно і що Божий день вони так добре їдять і по усяк день достає. Нема ні поля, ні нивки, а тілки і є що коровка дійна, та курей, та качок, та гусей там потроху, а усе у них є; нігде нічого не позича, нікому не винна, ні з ким не свариться, а усі сосіди ще й поважають за її смирность; часом є лишнє, що й на бідность може подати. – От Микита вислухав усе і каже: «Не во гнів вам, бабусю, сеє слово: чи ви, часом бува, не відьма собі?» – «Нехай Бог боронить! – каже бабуся, – бач, я яка собі чепурна і веселенька по усяк час; а се за тим так живу, що зо мною живе щастя!..» Як же схопиться наш Микита, либонь забув і очкур підв’язати, як крикне: «А де те щастя? Я його по усьому світу ськав і нігде не знайшов. А де воно? Яке воно? Покажіть його сюди!» – «Еге! – каже бабуся, – щастя, таки щастя. Дочку мені Бог дав, Наталку; та що за премилая дитина! От, чоловіче, в нас нічого нема і усе є; а від чого? Ось як: з першими півнями вже вона й скочила; пряде, тче, поки до світа, рук не поклада! Устану і я на старости, вона мене обмиє і обпатра; помолимося Богу милосердному, поздоровкаємося люб’язно, поснідаємо, що зосталося від учора і що Бог дав, вона й мотнеться: коровку здоїть, прожене у череду, птицю погодує, побіжить по людям, роботу продасть, чого треба покупить і вже і мчить швидше додому; і наварила, і напекла, і усе у неї готове: сідай, мамо, обідати! Після обід поприбірала, мерщій за роботу, тут і пішли пісні, вигадки, прикладки від неї, а я животи порву від реготу; а ще як подруги зберуться до неї робити, так і не стямимося, як і день до вечора. І наробились, і натішились, не хочуть і розіходитись. Повечерявши, подякуєм Богу за Його великії милости, та й спимо у такій же радости, як і день проводили; бо ніхто на нас не плачеть і нас ніхто не зобиджа, бо ми до усіх звичайні, покірні, слухняні. Мою Наталку усяк поважа, усяк шанує… та от же і вона, моє щастя ійде!» – Почув Микита, що хтось пісенькі тоненько та веселенько заспівав… як тут разом замекекало теля у хлівці, загавкала собака у соломі, закудактали кури, заквакали утки, заґеґекали гуси, побачивши, що ійде… виглянув і Микита у вікно… затрусився, мов осиковий листок, і пополотнів увесь, і сам себе не розбере, чи злякався чи що? – Увійшла у хату дівчина… та й дівка ж була! Хороша, да чорнява, да огрядна; сорочечка на ній хоч і з дванадцятки, та біленька і вимережана; плахтинка хоч і старенька, та чепурно підв’язана і таки уво всім видно було, що дуже розумна і проворна була. От розказавши матері усе куди і зачим ходила, де була і що бачила, та усе з прикладками, з вигадками… далі зирнула на Микиту і питається матері: «А се що в нас за чоловік?» – От Микита і перехопив стару і каже: «Се, Наталко, як бачиш, великий дурень! Я шукав щастя і меж панами, і меж попами, і де то вже я його не ськав, по усьому світу блукав, шукавши щастя, а того і не знав, що осьдечки воно, недалеко від мене…» Та за сим словом старій у ноги і став прохати, щоб віддала за нього Наталку, бо вона, каже, моє щастя! Я її бачив уві сні, вона мені сказала, що вона моє щастя і щоб я її шукав; так от бачите, куди було я здуру протинявся, не рознюхавши, що ось де воно, моє щастя, моє золото, моя Наталка!.. 
Довго того розказовати, а вже і не рано, і ніколи, як Микита з Наталкою, тут-таки розпитавшись, хто є і відкіля, подружилися, як стара, бачачи, що Микита парень гожий, звеліла людей присилати; як сватання запили, як на весіллі цілий тиждень гуляли, бо Микита на радощах, що знайшов своє щастя, розперезався і вже кошту ні в чім не жаловав. Пішов наш Микита жити-поживати! Бо худоби, сам не зна відкіля воно береться; дома усього є, а ще пуще жарти та сміхи, жінка та діточки круг нього, так що овсі ні об чім Микитові і пожуритись, тілки, знай, хвалити Бога! 

Нехай же і тебе, любезний мій приятелю, Іване Хведоровичу, Бог тебе благословить щастям, давши тобі жінку розумну, богобоязну і красиву. Хоч головою об стіну нехай б’ються, нема луччого щастя, як у сім’ї жити по любови і по согласию. Тут-то милость і благодать Господня! Сього тобі жалає 
Грицько Основ’яненко 
Місяця цвітеня 
у шестоє число, 
року 1837. 
