До організації українських націоналістів я належу з квітня 1944 року. В зв'язку з наближенням фронту Львівський медичний інститут, в якому я тоді вчився, був розпущений. Багато студентської молоді залишилось без діла. Якраз в той час і почалася посилена агітація німців проти радянської влади і Червоної Армії, яка ніби розстрілює всіх, хто був на окупованій німцями території. ОУНівці також розпочали вербування в свою організацію студентів.
Одного разу до мене на квартиру прийшов член ОУН, що носив кличку «Кіт», і запропонував мені вступити в їхню організацію. Знаючи, що я не маю жодного заняття і засобів до життя, він пообіцяв, що я буду мати працю за фахом і повне матеріальне забезпечення. З початку я вагався, але після кількох таких візитів дав згоду і став членом ОУН.
Після цього «Кіт» повіз мене до Стрия і передав референтові медицини окружного проводу, що мав псевдонім «Береза». Звідти мене послали референтом медицини в Дрогобицький район. Але в Дрогобичі референт був, і мене відрядили в Сколевський район. Тільки там я переконався в своїй великій помилці. Ніякого матеріального забезпечення мені не було. Почалося для мене не життя, а блукання. Обдертий і голодний ходив я по селах, боячись, що на кожному кроці буду викритий.
В Сколевському районі я мав завдання готувати санітарні кадри для ОУНівської організації. Так протягом кількох місяців я підготував 60 дівчат, які могли надавати першу допомогу пораненим і хворим. З наближенням фронту я перейшов у сусідній Славський район. А коли Червона Армія зайняла Славськ, я, з відділом УПА, перейшов лінію фронту і зупинився в околицях села Труханов Сколевського району. Відділ УПА мав завдання боротись з Червоною Армією в тилу, а я продовжував свою роботу на користь організації. Пізніше я був призначений повітовим референтом медицини, лікував членів ОУН, які були поранені в боях з Червоною Армією та заготовляв медикаменти.
В січні ц. р. я був на 6 денних медичних курсах, що проходили в селі Клішня Тернопільської області. На курсах нас було 14 чоловік – представників ОУНівських організацій Станіславської, Дрогобицької і Тернопільської областей. Крім медицини нас там інструктували відносно дальшої роботи. Керівники ОУН вже не покладали надій на Німеччину. Вони говорили, що скоро виступлять війною проти Радянського Союзу Англія і Америка і з допомогою їх українські націоналісти завоюють «самостійну» Україну.
З курсів я повернувся в Стрийський район. В лютому і березні для нас було дуже скрутно. Радянські органи викривали все нових і нових наших членів та керівників проводу. Населення також недовірливо ставилось до нас. Нам в більшості доводилось переховуватися в лісах, зносячи і голод, і холод. Тоді знову у мене з'явились вагання і сумніви в успіху нашої справи. Я і деякі члени організації не раз думали, як би порвати зв'язки з організацією. Але за нами слідкували держиморди служби безпеки «СБ». За розрив з організацією нам загрожували розстрілом.
Я знав, що наша організація нічого досягти не зможе. І це було ясно не тільки для мене. Хіба спроможні рештки розгромлених націоналістичних банд – лісові волоцюги на те, щоб завоювати владу? Своїм кривавим розбоєм ми, націоналісти, ганьбимо честь українського народу. Нам люди не вірять, зреклися нас, нас цураються, як запеклих ворогів.
Я не раз думав над тим, хіба місце мені в зграї убивць? Що я маю спільного з ними, нащо мені їх «вільна» «самостійна» Україна? Я син селянина-середняка, маю всього 23 роки. Батьки мої живуть в Новому Селі Тернопідьської області. Я у них один. Прийшла радянська влада і тепер би тільки вільно жити нам та працювати, а я брожу по лісах, аж поки в березні місяці мене піймали представники органів радянської влади.
В організацію ОУН я потрапив обманутим шляхом, я був спантеличений націоналістичним дурманом. І тепер, обміркувавши всю свою діяльність, я звертаюсь до тих, що ще знаходяться в лісах і продовжують зв'язки з бандами з такою порадою:
Киньте цю огидну справу. Ваші дальші намагання чинити опір даремні. Не проливайте крові, не губіть молодих людей, які ще де-не-де знаходяться під вашим впливом, а зголошуйтесь до радянської влади і просіть, щоб дозволили вам чесною працею зняти з себе чорну пляму.
Я знаю, що заслужив у радянської влади суворої кари. Мені соромно перед народом і перед своїми рідними батьками за минулу ганебну діяльність. Я не маю права просити помилування у влади тому, що зрадників Батьківщини не милують. Але якби мені простили, то я б в праці спокутував свою тяжку вину перед народом.
