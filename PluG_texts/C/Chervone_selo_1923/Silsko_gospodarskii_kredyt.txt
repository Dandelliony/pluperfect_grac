Сільсько-господарський кредит.
(Промова т. Петровского на урочистому засіданні фундаторів с.-г. банку 25 листопаду ц. року). Думка організувати на Україні с.-г. банк 
виникла майже рік тому. Саме тоді почалась у нашій Республиці робота в справі найбільшого розвитку грошових відносин (кредити, позики, то що). 
Раніше ми гадали, що на селі, в справі постачання селянству зможе справитись кооперація, а також „Село-Техника", „Село-Поміч" та инші 
організації. Але тепер, коли все почало купуватись і продаватись, переважно, за готові гроші, а инші види крамоміни між пролєтаріятом і 
селянством відходять геть, ми повинні прийти на допомогу селянству в справі організації кредиту. Таким чином, після де-яких суперечок було 
вирішено відкрити окремий сільсько господарський банк. Тепер перед нами стоїть питання великої ваги: як-же саме налагодити цю справу, як 
організувати цей кредит так, щоб він, передовсім, ішов на допомогу найбіднішому селянству. Ми гадаємо організувати своє товариство так, щоб 
воно не тільки було вигідне для нас, але, головним чином, об'єднувало наші сили й кошти не тільки для загального піднесення сільського 
господарства, а передовсім, на користь сільській бідноті. Дати таку поміч сільській бідноті в теперішній час, коли кожна радянська організація 
шукає способу одержати найбільше користи та прибутків від обороту своїх капіталів і коштів, — завдання дуже нелегке. Ми знаємо, що сільсько-господарський
 кредит, коли він організується, може піти на поміч заможнім колам села, бо заможні селяне, як більше грошовиті та забезпечені, 
зможуть швидче скористуватись з цього кредиту. Біднота-ж не зможе справно вносити свого кредиту, отже, ми повинні дати їй по змозі, щоб вона, 
а не заможні селяне, використувала цей кредит. Але для цього треба величезної роботи, для цього нам треба збірати всі наші сили. Таких сил 
ми зараз бачимо не мало. Отже, є певна надія, що ці сили, разом з нашим урядом, зможуть виконати завдання. Звичайно, нам доведеться побороти 
в нашій справі чимало труднощів. Але ж ми бачимо, що на 7-му році життя ми йдемо наперед і, коли трапляються якісь хиби, то розуміння цих 
хиб дає нам сили їх виправити. Банкові відразу ж доведеться допомагати селянству в справі поліпшення їхнього господарства. За останні часи, 
дякуючи заходам Радвлади, вдалось стулити ті відомі „ножиці", про які скрізь іде мова. Ціни на продукти промисловости подешевшали. Обслідуючи 
справу з цінами на крам, ми виявили силу хиб. Так, ми відкрили величезні накладні видатки, що замучили всі наші організації. Такі-ж накладні 
видатки помітні і в організаціях нашого кредиту. Ми-ж повинні завжди пам'ятати, що до селянства треба підходити значно коротшою дорогою, 
простіше, щоб селянству не морочити голови складними справами. Статут нашого товариства має бути короткий, виразний і простий. Зараз ми 
скорочуємо наші накладні видатки, як от - на ріжні бланки, вимоги, отросні листи, то-що. Від такого скорочення справа, а також відчитність 
не погіршала, а навпаки покращала. На кредит ми повинні дивитися, як на засіб до відновлення нашого сільського господарства. Давати його 
треба як найправильніше, щоб як найскоріше задовольнити потреби в кредиті та не затримувати його організації. Я вітаю оці збори акціонерів 
(пайщиків) з перемогою на господарчому фронті. Ця перемога матиме велике значіння для всього нашого Союзу.