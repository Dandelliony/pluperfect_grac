Капустяна гіла.
Дуже багато капусти пропадає від хвороби, яка зветься „капустяна гіла“ (капустяна грижа). Ця слабість заразна. Причина її — дуже маленький 
грибок, якого можна добре розглянути тільки в мікроскоп (струмент розглядати речі й створіння, які не видко простим оком). Цей грибок попадає 
в коріння капусти й там розплоджується, псує його. А від того корінь починає гнити. На такій хворій капусті з'являються на корінцях пухирі, 
опухи, які часом бувають такі за великі, як кулак. Зразу ці пухирі бувають на краску такі, як здоровий корінець, потім темнішають, зморщуються 
і при вохкій погоді починають гнити, від чого з'являється вонюча, подібна на піну маса. Вона проходить у ґрунт, розповсюджується, заражає й 
хутко передає слабість иншим качанам, так що може пропасти вся капуста на городі. Капустяна гіла може з'явитися як на молодих рослинах 
(розсаді), так і на дорослих, вже посаджених на грядки, і така капуста качанів уже не буде мати, а гине. Посушливе літо затримує розвиток 
цієї хвороби (епідемії), але не знищує зародків цього грибка, бо ці зародки не пропадають у грунті до 2 років. При вохкій же погоді в дощовите 
літо вони проростають, і капуста знов починає слабувати. "Капустяна гіла" нападає на всі сорта капусти: качанну брюссельську, савойську 
цвітну, кольрабі та инші, а також на ріпу, редьку, гірчицю та инше. Слабі рослини можна лікувати тільки при початку хвороби: відрізують 
хворі корінці й усякими засобами (угноєння грунту) допомагають найліпшому розвиткові рослин. Для того, щоб застерегти рослини від цієї хвороби, 
треба: 1) При посадці дуже пильно вибирати розсаду, - хвору або підозрілу розсаду знищити і ні в якому разі не залишати на городі. 2) Не 
садити капусту кожного року на тому самому місці, особливо ж тоді, коли капуста торік пропадала. При правильному плодозміні треба, щоб 
капуста попадала на те саме місце не раніш, як через 2 роки 3) Ту капусту, що вже слаба на тілу, треба викопати і спалити, щоб зараза не 
поширювалася далі. 4) Як що не можна встановити правильного плодозміну на городі, треба перекопати землю (грунт) приблизно на піваршина й 
дезинфекувати (очистити) її сірчаним вуглеродом. Т. Січинський.