ВАЛ. ПОЛІЩУК. Радіо в житах. Поезії 1922 — 1923. «Книгоспілка» Хрк. 1923.
Письменник повинен не тільки писати. Мусить він уміти й критично ставитися до написаного. Мусить уміти обробляти і (головне!) нищити те з своїх писань що не вдалося або може й вдалося (що до художности форм, точности передачі настроів автора), але непотрібне для читача. Особливо для письменників, що звязують себе з робітничеселянськими масами, обов’язкове останнє. Коли паничам, панночкам, що знечев'я бавилися в віршописання ще й пристало видавати свої «твори» з описами інтимних переживань (нікому, крім вузького кола «кузін» і «кузенів» не цікавих) та всяке написане «лико» пхати в друковану «строку» — то зовсім не пристало це робити письменникам революції. Для письменного панича чи панночки книжка з кількома там сторінками тексту — це насамперед їхня книжка, книжка котрою вони ущасливлюють світ — а чи зрозуміє отой «світ їхні високі думки й шляхетні почування — це вже річ другорядна. Для письменника, що звязує себе з новим суспільством і революцією — головне читач. Книжка — для читача, а не просто собі... Ці азбучні Істини на жаль, не цілком засвоєні нашими молодими письменниками. Особливо це мусимо сказати про Поліщука. Є це, безперечно, талановитий поет. Маємо у нього низку блискучих, яскравих творів цінних придбань для літератури пролетарської революції. Але їх глушить бур’ян необробленого, непродуманого, випадкового, неусталеного, незгармонізованого з ідеологією автора (автор — «гартованець»!), а иноді й просто суперечного їй. Нова книжка В. Поліщука має дуже багато такого, що може цікавити хиба колишнього автора його родинної біографії. Такі вірші як «Огонь любовний», «Подивись на мене, Йольцю», «Стіхійна» радість», «Ліда», «В розлуці», «Любовна лірика» і т. н. — сміливо могли би лишиться в інтімному альбомі автора і близьких йому осіб. Ні для «радіо», ні для «житів» вони не дадуть нових вартостів. Проте коли у «Книгоспілці» знайшлися вже зараз зайві кошти для видання такого роду творів, а у автора — охота іх пускати в світ — чому й ні. Справа їхня і про те варто ставити питання в иньшому порядкові. Низка віршів з нової книжки В. Поліщука : — відбиває імпульсивність переживань автора й його неусталеність Трудно згармонізувати таке:
«..-Жовтень розгорнув Гарячі груди батьківської ласки Усім робітникам. Щоб живчиком забилась до повстання Робітнича кров, Щоб серце світове, немов зірниця крильми У захваті громихкім тріпотало, І щоб рознесло блиском бунт У горний холодець із гніту і покори І знищило його по всіх світах»... («Всесвітня революція»).
із отаким «горням холодцем» покори, фаталізму й індівідуалізму:
«Я вії опустив, заснув У хвилі сонних умірань, Щоб у ві сні поцілувать весну Як сонцем крізь вікно герань»... («Пісня вітру»). «Я кожну мить Боюся загубить тебе, Бо ти моя рейкова радість. Як огника в руках несу На двір із темної кімнати. Як ніч і вітер... Ох, хоч би не заглянув він тепер У мій сумирний захисток с картонним дном, В тонкий рожевий мій лихтарик: Загасне вогник — в сердце вдарить І стане темно навкруги»... («Непевність»). «Город, червоний помідор, І кукуруза спіла Пожовклий соняхів докор Покора вже посіла. Мовчить дозріла бузина Схилила чорні грона, Чекає, жде, мов п’є до дна — Що скаже міць червона? і я мовчу, і я вже жду. Що прийде, приголубить, Немов трава суху межу, Земля мене полюбить...
В книжці є не мало гарних, сильних, вартих «гартованця» рядків. Але вони губляться. Книжку, такою як вона є, можна було би не видавати... Не зовсім до речи, в такій книжці й портрет автора. 
