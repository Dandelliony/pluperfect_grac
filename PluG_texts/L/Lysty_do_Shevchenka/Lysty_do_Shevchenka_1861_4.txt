Гей, степи безкраї, гори, туманом повиті, могили високі, байраки глибокі, годі вам сумувати!.. Не будете ви більше одкликатись на сльози і жалібні пісні своїх синів; загуркотить, мов грім, голосна і вольна пісня, вирвуться з душі високі думки і вітром буйним пронесуться від краю до краю... стрепенуться від радості сини України... Кобзарю дивний! Будь здоров і щаслив на многі літа, хай доля шанує тихий супокой твоєї душі, щоб струни твоєї ліри голосно дзвеніли на втіху й науку рідним дітям України. День твого янгола зійшовсь з великою годиною волі народної сім’ї... Настане час, що й вони, бідні, дізнаються грамоти, що й їх душі освітяться й од темного сну прокинуться; зашумотять крила розуму й полетять за хмару високі думки народні...
