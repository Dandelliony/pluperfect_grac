
Щирошануємий мною Тарас Григорович!
Не думай, що я таке ледащо безсердечне, щоб не цінив твоєї до мене ласки, в чім би вона не виявлялась, дуже дякую тобі і за прежній гостинець, присланий через Ковальова, гарненький-таки, нікуди правди діти, і за письмо через советника Витавського, у цього самого чоловіка і єсть така сама, якої просиш пошукати мене — і чорнобрива, і кирпатенька, і таки-так гарненька, що і малярське око закида інколи, се ж може случиться з весни, то і без гарбузів обійдемось. А що я так давно не отвічав, сему причиною мої хлопоти і заботи об сім’ї: мені хочеться, щоб мої діти не були такі дурні, як батько, а їх у мене шестеро — чотири дівчини і два хлопці; дочка старша, слава Богу, дитина не ледащо, коли не спітка лиха година, то, може, дойде і до університета. Бач, якої дурниці хочемо, нічого, аби була охота, нехай учаться і дівчата так, як хлопці; слава Богу, що діждали такої пори, що це не смішне. Оце ж мої і хлопоти; як настане день, то тільки об тім і думаю, як би вони повиучувались, та ще щоб і не як-небудь, як діжду, що вони всі кончать університет, тоді вже мені, кажеться, який би світ не настав, то мені стидно з ними не буде, по крайній мірі мені, а як з них хто окажеться ледащо, то на себе буде жалкувать, бо я все, де що не возьму або зароблю, та все плачу учителям, щоб вони учились; іноді дуже не хвата, б’єшся, як риба об лід, оце сама більша біда для чоловіка, як спітка, так і голови не хвата, а найпаче, як тепер у мене, построївши хату, правда, добреньку, так же де була копійчина яка, всі пішли, ще й долгу 1600 карбованців, нічого робить, треба викарабкуваться, слава тобі Господи, що збився на хату. Я таки, нехай Бог боронить, і тепер не волоцюжка який-небудь. Ото тобі хтось дуже збрехав, що я на другій женився, ще Бог береже для сирот, та я і сам думаю, що се превеликої лихої години нароблю і собі і діткам, нехай лиш виясниться, а то дуже щось захмарило; та й голова у мене становиться дуже вже сіда, хоть ще б і не пора, як подивлюсь в верцадло, то на прокляте іноді аж розсержусь, так ніт же, бо діти кажуть, що воно без фальші. /157/
У мене єсть тут рідня, чолов’яга дуже добрий і дотепний до вашого майстерства, страда тілько, бідненький, очима; фамілія його, хоть і кацапська, зато душа наська: Тимофеев, городовой полтавський архітектор, він написав дещо по-нашому, а іменно: п’єски «Охрім на ярмарку» і «Як ходив гарбуз по огородові та питався свого роду» в стихах і, як на мене, дуже гарненько, не знаю, як би Вам там, великим майстерам, показалось. Коли буде ласка прийнять його в свої товариші, то озовітесь до мене, а я йому передам, та мені здається; що його знає Куліш, бо він з ним учився вмісті — в Харкові в університеті.
Багацько б дечого я написав, та нехай уже лучче розкажу в вічі, як приїдеш. Скажіть мені, що за нечиста мати, хіба у вас нема ні одного путнього фотографщика, що так парсуни знімають гидко, як твою, так приїжджай, тут лучче знімем, у нас єсть німець дотепніший; і гуртом наваримо і нажаримо, ще лучче, як Кулішеві в маї місяці, що як прощавсь, то сказав: спасибі вам, так угостили, що хоч би і не нужно було їхати на Полтаву, так заїдеш, як трапиться, другий раз на свою сторонку. А що лихо тебе не знівечило зовсім, за це спасибі Богу.
Щиро шануючий твій давній товариш
Феодот Ткаченко.
Прошу всем, кто повстречается такий, що не забув мене, передать мій поклон.
Адрес: учителю Полтавской гимназии.
1860 г., августа 16-го
