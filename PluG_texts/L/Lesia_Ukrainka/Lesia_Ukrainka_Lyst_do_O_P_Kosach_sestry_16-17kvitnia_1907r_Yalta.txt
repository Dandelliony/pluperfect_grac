
Ялта, Горный проспект, 
дача Розанова, пансион Денике 
3.IV.1907 
Любая Лілеєнько!
Щось оце ти кілька день не пишеш, то я боюся, чи не набігла 
знов яка халепа. А ми, як бачиш, уже переселились і з отелем 
попрощались — я вже рада! 
4.IV. Не було часу вчора дописати, та й сьогодня ніколи, зараз 
піду на почту відправляти сей лист з чеком (знов на 300 p[ублів]), бо хоч грошей ще трохи й є, але з 18-го знов нові платежі (по-кримськи все «вперед»), то коли б знов не дожитись до 
краю. Сподіваюсь, що се вже стане й до виїзду (виїдемо, може, 
в половині мая, якщо, звісно, все гаразд буде). 
З Кл[ьонею] тепер діло так: t° нормальна, хоча, може, вже 
й занизька, — ранком все 36,1, — але ввечері 36,6; кашель невеликий, «окрашенность» нарешті зовсім зникла, спить нічого собі (хоч можна б краще), їсть нормально, ходить потроху, 
може дещо сам робити (напр[иклад], умиватись). Роботи мені 
тепер менше, але клопіт все ще трохи є, то з лікарствами, тощо, 
та се вже пусте і не томить. Я сама здорова, виспала всі недоїмки, і настрій вже досить добрий. 
А як же ви там всі? 
Цілую тебе міцно і всіх вас. Кл[ьоня] теж цілує. 
Твоя Леся 
P. S. Прости за клопіт, але я не збагну, на чиє ймення могла б 
написати сей чек, а безіменний боюся посилати. 