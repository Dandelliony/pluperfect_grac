I
Коли дивлюсь глибоко в любі очі,
в душі цвітуть якісь квітки урочі,
в душі квітки і зорі золотиї,
а на устах слова, але не тиї,
усе не ті, що мріються мені,
коли вночі лежу я у пів сні.
Либонь, тих слів немає в жадній мові,
та цілий світ живе у кожнім слові,
і плачу я й сміюсь, тремчу і млію,
та вголос слів тих вимовить не вмію…
II
Якби мені достати струн живих,
якби той хист мені, щоб грать на них,
потужну пісню я б на струнах грала,
нехай би скарби всі вона зібрала,
ті скарби, що лежать в душі на дні,
ті скарби, що й для мене таємні,
та мріється, що так вони коштовні,
як ті слова, що вголос невимовні.
III
Якби я всіми барвами владала,
то я б на барву барву накладала,
і малювала б щирим самоцвітом,
отак, як сонечко пречисте літом,
домовили б проречистиї руки,
чого домовить не здолали гуки,
і знав би ти, що є в душі моїй…
Ох, барв, і струн, і слів бракує їй…
І те, що в ній цвіте весною таємною,
либонь, умре, загине враз зо мною.
2.XI.1904. Тіфліс
Поезія поза збірками 357