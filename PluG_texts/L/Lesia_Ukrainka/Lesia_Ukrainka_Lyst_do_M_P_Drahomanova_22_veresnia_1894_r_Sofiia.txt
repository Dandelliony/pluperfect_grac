
10.ІХ. 1894
Любий дядьку!
Сподіваюсь, що Ви не гніваєтесь на мене, що я не написала 
Вам осібного поздоровлення на день Ваших роковин. Все одно 
ніяким стілем не скажеш того, як я Вас люблю і як палко бажаю Вам всього доброго, то вже краще й не квапитись писати тиї lettres de style. Оце пересилаю Вам лист Олесі (вчора 
прийшов) і щось неначе лист від Дори, — ся дитина стала тепер настоящою літераткою, мені ціле посланіє продіктувала. 
Що то теє маленьке буде робити цілу зіму само! скучатиме бідне. Пишуть мені наші, щоб я приїздила глядіти Дору на час 
призиву військового, коли папи не буде дома (мама буде з старшими в Київі), отже, треба буде до ноября бути дома, так що 
між 20 і 25 октября треба буде рушати, бо по дорозі ще трохи 
спинюся в Галичині. Все ж тижнів три ще побудемо з Вами. 
А на той рік я вже Вам «вишлю меншу сестру на заставу». Воно 
славне дівча, ся Олеся, і, сподіваюсь, будуть з нього люде кращі, ніж з нас, старших, дуже вже воно завзяте, а сього, власне, 
тепер і треба. Їм було б добре удвох з Радою жити.
Ну, коли ж Ви вже приїдете? Вам, певне, ще не обридло се 
питання в моїх листах, бо Ви ніяк не відповідаєте на нього. 
А я й листа довгого не хочу писати, досадно писати, коли можна говорити. Врешті, у нас нічого нового, як тілько поворіт 
Велики І і одхід Мілки, що заслабла горлом. Завтра, певне, 
буде щось нового, бо то ж вибори, — всі кажуть: «Буде драка!» 
Побачимо.
До побачення! З Паріжа Ви мусите собі краще здоров’я привезти, і собі, і дядині. Цілую Вас всіх трьох.
Леся
Посилаю обіцяну жидівську притчу, поганенько написана, 
але ж вона і не була гарна.