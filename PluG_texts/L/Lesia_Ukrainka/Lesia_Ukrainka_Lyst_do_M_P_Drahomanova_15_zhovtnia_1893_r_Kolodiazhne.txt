
3.Х. 1893, Колодяжне
Любий дядьку! як Ви мене зв’ялили, як Ви мене вразили своїм 
остатнім листом! І де Ви їх берете, такі вразливі слова? Отже, 
щоб Ви знали, то на сей раз ми зовсім-зовсім не заслужили такої догани від Вас. Не знаю, що сталося з нашим листом, що 
Ви його не отримали в Відні, — ми, здається, його послали завчасу. Писали ми ще й в Цареброд, та вже щоб той лист 
дійшов — надія мала! Де ж, коли в европейському Відні листи 
пропадають, то в Цареброді і Бог велів. Кара Божа з тими листами, та й годі! Того листа, щосьте писали в Одесу, я не отримала. Поки сама була там, ходила до остатнього дня на почту, 
але сподіваного листа не було; виїзджаючи, просила я товаришку свою довідуватись про нього і, як прийде, мені переслати сюда, але от нема й досі, а до того ж і товаришка не пише, 
то я й не знаю, чі лист той пропав, чі він де є. Та се вже коли 
люде дуже роз’їздяться, то з листами завжді виходять неподобні річі. Мені моє літнє циганське життя завжді коштує 
скілька листів річно, — що тут порадиш?
Ну, що ж тепер писати, звідки починати? Коли Ви не отримали наших листів, то, значить, не знаєте і про те, що наш 
Міша вже оженився. Весілля його було 12-го сент[ября] у Київі. Я, папа та Олеся були при шлюбі, а потім ми забрали наших 
молодих і поїхали до нас того ж таки дня. Але вони пробули 
у нас дуже недовго, бо Міші треба було спішитись до Дорпату, тепер він вже в Дорпаті, а він ще конче хотів відпровадити Шуру до її дому. Отже, мусіли вони летіти скрізь і мчати 
«на всіх парах». Такий летющий і мчащий настрій відбився й на нас, принаймі на мені, і досі все здається, що треба кудись бігти і щось моторити скоріш, скоріш... У нас із Шурою 
всі розмови починались зо слов: «Ну, так ходім»... Я могла б, 
правда, говорити: «Ну, так їдьмо»... именно вже «їдьмо!». Ціле 
літо я куди-небудь їду. От на сім тижні знов їду в Київ, але 
вже на сьому буде кінець до якого часу, бо буду там сидіти цілу 
зиму. Будем ми там удвох з Олесею дальшої науки здобувати 
та в Київі Парнас основувати при помочі «Плеяди», в якій, сподіваюсь, вдасться мені деякі реформи провести. Надіюсь, що 
з Київа мені видніший буде і «Хлібороб», і «Поступ», бо звідси вони мені зовсім не видні, і я почала губити їх з ока. Листування моє з освіченими людьми за кордоном обірвалось
не по моїй вині, і я не мала ніякого способу подати їм признак 
життя від себе. Пробувала обзиватись з південного краю, але 
щось ніякого відгуку на свій голос не почула, так «гласом вопіющого в пустині» зосталась, як і перше. Через що так вийшло — не знаю. Пишу Вам се для того, щоб Ви не думали, ніби 
і я збіраюся спати. Я зовсім не такої сонної натури, сподіваюсь, Ви в сьому колись допевнитесь власними очима, бо якщо 
мені миш голови не одкусить, то я таки буду на той рік за морем. Ви можете сказати, що чуєте се вже не перший рік, але ж, 
бачите, рік до року не однаковий. Нехай там я і азіятка, і сяка, 
й така, а все-таки Ви можете мені вірити. «Veder Napoli e poi 
morire»? Кажуть люде, ну, і я кажу те саме, тілько не про Неаполь. Можете мене взивати азіятом, скілько вгодно, а все-таки 
се правда. [А Шура в хуторі з Анною Ів[анівною]. Може, зимою вони житимуть 
в Київі, але се не напевне, я ще не знаю, як буде.]
Знаєте, щò мені не дає далі писати до Вас? — півні прокляті! 
Співають та й співають без пуття й без міри! Не знаю, которі то 
вже, либонь, треті, чі що; — ось Вам доказ, що я не сонної вдачі.
Посилаю Вам врешті шотландську легенду, а Ви далі робіть 
з нею, що хочте, по її заслузі, — чі в «Дзвінок» посилайте, чі до 
кошика кидайте. Тілько прошу, напишіть, яка їй від Вас резолюція вийде, бо все-таки «за своєю дитиною серце болить»... 
А може, в ній треба буде що поправить, то поправте, коли ж не 
схочете сами, — напишіть мені, а я вже хутко поправки пришлю (се пишеться в надії, що не один же на світі шлях — до 
кошика)!
Бувайте здорові!... (ах, тиї півні!). Дядину, Раду і Ліду з Мікою міцно цілую. Щиро вітаю Ив[ана] Дм[итровича], — що се 
він нам давно не пише?
Ну, коли ж Ви здіймете з мене ганебну назву азіята, вона 
мені душу гнітить.
Ще раз бувайте здорові!
Ваша Леся