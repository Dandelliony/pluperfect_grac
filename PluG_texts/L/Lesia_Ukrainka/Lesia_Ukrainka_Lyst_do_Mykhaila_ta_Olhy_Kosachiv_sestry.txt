
5 липня 1901 р. Чернівці
Чернівці, Нов[ий] Св[іт], 61
5.VII (22.VI).1901
Дорогі мої обоє, ви вже там, може, лаєте, що я мовчу, але мені 
так трудно було зібрати думки, що я просто не знала, як і з чого 
почати, та добре, що несподівано моя «проникливість» (до 
крайности розвинена останніми часами) одкрила мені виход, 
і я вже можу писати просто. Діло було так: я отримала ваші 
листи і днів два-три все думала, чого се до мене так гостро взялися? чого Міша радить їхать в Швейцарію і робить се «внушение» папі? чого ви так напинаєте, щоб їхати до Відня, йти 
притьмом до лікаря etc. etc.? was ist eigentlich geschehen? адже 
я нічого нового про себе не писала проти того, що було в Київі; проте досі був spokój w kraju, а тут раптом… Сижу так і медітую, аж тут надходить Квітка, я дивлюсь на нього і якось 
несподівано «думаю вголос»: «Чі не ви се зрадили мене?» — 
його раптом мов хто окропом полив, зробився такий, що аж 
у мене вже не стало жорстокости напастися на нього так, як 
би варт було. Та властиве, чі справді варт було? Може б, кождий так вчинив на його місці. Головно ж те, що я не маю нічого проти того, аби мої обставини були відомі вам (я їх ховала 
головно від мами, бо не хотіла її попусту лякать, а без переляку вже б не обійшлось), і коли досі не писала нічого, то почасті 
через те, що взагалі рідко писала, а тема остатнього листа заставила мене зовсім забути про деталі мого здоров’я, почасті ж не хтіла ставити вас у фальшиве становисько, як стануть допитуватись старші: а що вона пише і т. д., головно ж 
думала, що хутко буду зовсім здорова, то не варт і турбувати 
вас даремне (Квітці я якось нечаяно проговорилась, і то не думала, що він придасть таке значіння). Ну, нема лиха без добра, 
дякуючи неконспіративності К[вітки], можу зате писати (навіть уже мушу) зовсім по щирости, без недомовок. Отже, почну ab ovo: відомо вам, що кашель дере мене давно (ще з Мінська), часом менше, часом більше, а як зовсім перестає, то дуже 
не надовго, днів на два, а потім знов починає. Перше був кашель сухий, потім став трохи мокрий, але не дуже, аж нарешті (неділь 7 тому назад) об’явилась трохи кров горлом, нерви 
знов заграли, стало якось «млоїти» в грудях (головно з правого боку, з того ж боку у мене чогось завжді червоніше лице, 
так наче рум’янець), я вдалась до лікаря, що тут вважається 
найліпшим (бувший ордінатор з Allgemeines Krankenhaus
y Відні), він мені сказав, що кров пішла від нервових причин, 
але що все-таки маю в грудях ein kle[î]nes Katarrh (чі в бронхах, чі в легкому, того не сказав), що сам по собі зовсім не єсть 
небезпечний, тілько що я взагалі дуже анемічна і слабка (zu 
schwächlich)
 і хоч не маю виразної хвороби грудної (keine eigentliche Brustkra[n]kheit), але маю «предрасположение» (nur 
die Anlagen sind vorhanden,
 — до тих Anlagen належить і теперішній катар); порадив мені їхати з міста десь у гори, жити 
гіґієнічно і дав надію, що катар за яких два-три тижні мине. 
Отож я поїхала в Кімполюнґ. Жила справді дуже гіґієнічно, нічим дуже не томилась, їла багато, лягала спати рано, але мене 
погода «підкузьмила» трохи: тілько перший тиждень було 
порядно, а потім як став іти дощ, то з малими інтервалами 
йшов увесь час (так я і виїхала в дощ!). Вілігости, правда, великої не було, бо там дуже швидко сохне (такий грунт і каміню до того багато), але гірські потоки порозливались і попсували мені сливе всі променади, так що приходилось більше 
сидіти вдома або ходити десь поблизу, тимчасом як найкращі 
місця були власне найдальше (я туди і ходила перший тиждень). Була помилка певна в тому, що я (оглядаючись на раду 
київських лікарів, що казали мені дуже високо не забіратись) 
оселилась в долині, а не на горі (хоч долина сама досить високо положена), тим часом, живучи там, завважила, що завжді, 
як заберусь вище в гори, де вже ніякого сліду мійського V нема, 
то зараз мені дихати вільніше і більше енерґії почувається; 
та перебіратись було вже трудно (повірте на слово, бо довго 
описувать, чому власне). Все-таки я завважила, що стала поправлятись, але остатніх тижнів 1½ так припустив дощ, що 
зопсував мені геть настрій і з’явилось щось наче пропасниця, 
маленька, без жадної правильности в нападах, якась капризна, тривала дуже недовго і таки ще в Кімпол[унзі] минула 
без жадних ліків. Кашель було відновився, знов два-три рази 
трохи об’являлась кров (прожилками в мокроті) і скілька днів 
обридав мені якийсь противний залізний смак після кашлю, 
нарешті се минуло, але кашель таки не минув. Вернула я до 
Черновець і ото вже роздумувала, щоб додому вертати, та надійшли ваші листи, тим часом я знов трохи киснуть почала: 
нічого виразного, тілько упадок енерґії (остатніх днів три), малокровний стан голови (се трудно описать, але здумайте собі 
той стан, коли занадто довго просидіти в воді), кашель то менше, то більше. Отож я сьогодня знов пішла до того самого лікаря. Він ще уважніше оглянув мене і сказав, що катар таки 
не минув, хоч, на його думку, поменшав, але що загальна поправка дуже-дуже незначна. Сказав, що, певне, я завжді буду 
більш чі менш анемічною, але в такій мірі, як тепер, то не годиться і треба конче поправитись, з огляду на Anlagen та й на 
нерви, що мусять нібито теж поправитись вкупі з загальним 
станом (вони, може, й так поправились, бо в Кімп[олунзі] ні одного нападу не було і тепер нема). Знов повторив, що слід мені 
жити в горах, і то чим вище, тим ліпше (скілька раз наказав), 
і то жити, а не ходити на гори, вибрати місце з дуже чистим 
повітрям, пити багато молока (сього я досі не робила), ну, і триматись звичайних гіґієнічних приписів. В болотяному і низькому місці Боже борони жити! (Adieu Колодяжне!) Я знов спитала, як і той раз, чі до санаторії не треба, сказав, що не треба, 
а тілько що звичайне гіґієнічне життя десь високо в горах буде 
багато значити для всіх трьох моїх бід: анемії, катару і нервів.
Отже, я тепер на розпутті і не знаю, що почати: чі вертатись 
просто додому (в Гадяч), зваживши, що Anlagen то ще не справжня слабість, чі таки їхати в гори. Тут мені радять одно місце 
в руській Буковині (ще за Вижницею, близько Чорногори), 
високе на 1000 метр[ів] над рівнем моря, не го́род, не містечко 
і навіть не село, а так собі «колонія» для літніх мешканців, з закладом купельовим і з хатками тіпа chalets (a не великих будов санаторських), кажуть, що там є весь потрібний комфорт 
і не нудно, бо русини всі з’їздяться туди на поправку, так що 
завжді якесь товариство єсть. Околиця, судячи по фотоґрафіях, гарна (впрочім, вся Буковина гарна), і хати, як з тих же фотоґр[афій] видно, таки именно на горах і в самісінькому лісі 
смерековому стоять.
То ж якби зважити не їхати додому, то я поїхала б туди, 
пробула б з місяць, а там, якби ще не стало ліпше, може б, далі 
в Європу забралась і віддала б себе в лапи якій «знаменитості». 
Тим часом же думаю, що не варт мені ще ні до Відня, ні в инше 
велике місто їхати, бо коли мені там те саме скажуть, що тут, 
то буде даремна трата і коштів, і сили, бо життя в великому місті мені тепер вадить, я от навіть з Черновець, чекаючи вашої 
відповіді, втічу в одно поблизьке село, бо місто, видимо, зле на 
мене впливає.
Я думаю, що розказувати всі оці деталі мамі не слід би 
(врешті, як уважаєте), — все-таки се її може налякати. А папі я 
оце зараз коротко напишу в Київ, коли ж він тепер в Колод[яжному], то покажіть йому сього листа.
Відпишіть мені зараз (на черновецьку адресу) вашу раду, бо 
я (може, від анемічного стану голови) чогось ні на що зважитись не можу. Завтра пишу вам про инші справи, а тепер будьте здорові.
Ваша Леся