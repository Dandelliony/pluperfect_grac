Одеса, 13.V.1913 
Дорогий Михайле!
Посилаю Вам оцю довіреність, зроблену по тій формі, яку 
порадив Комаров, — я сама на тім мало знаюся. Коли прийдеться трактувати з Л[авро]вим, то се вже буде юридичний 
ґрунт. Але, звісно, нехай він перше сам про те заговорить. Мої 
умови такі, що коли він хоче видавати з «Лісовою Піснею» 
і «Камінним Господарем», то я менше як за 35 p[ублів] від аркуша не можу згодитись, а як без сих двох драм, то буде залежати 
від числа примірників видання. Я думаю, що без тих двох він 
і ніяк не схоче, а зрештою, там видно буде, що він скаже, хотілось би тілько, щоб він уже скоріше рішив щось виразного, бо 
вже починає обридати ся невиразність. 
Щодо редакторів моїх, то найкраще нехай зложать у свій 
час належні мені гроші до Ваших рук, то буде більше порядку 
в рахунках. З «Вістника» мені вже дано 100 р[ублів] (а ще щось 
мають дати після VI книжки), а з «Дзвона» 75 p[ублів], і, як Вам 
відомо, лишилось невиясненим, хто кому винен. Спис помилок постараюсь вислати з дороги, коли матиму тямок до списання їх, бо от тепер ледве можу писати, така стрясена і невиспана (хоч ніхто не заважав спати). 
Як здоров’я Михаля? 
Цілую Вас і маму, та й Лілю з Михальом, коли вони ще 
з Вами. Ком[аро]ви усіх вас вітають. Будьте здорові! 
Леся 
Через годину їду на море. 