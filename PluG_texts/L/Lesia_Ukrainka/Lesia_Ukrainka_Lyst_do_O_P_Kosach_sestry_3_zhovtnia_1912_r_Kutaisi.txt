20.ІХ.1912 
Любая Лілеєнько!
Тілько що я одержала твого листа і спішуся відповісти. Дуже-дуже дякую тобі, моя злото-рожевая, що ти так дбаєш за мене. Але скілько тобі клопоту зо мною! Я вже й не знаю, чим я 
на се заслужила… Щодо справи з Єгиптом, то стоїть вона так: 
було мені знов «предостережение», с[еб]т[о] минулого тижня 
ні з того ні з сього t° скілька днів здіймалась без жадних причин від 37,7 до 38, причому нічого не боліло, крім нирок і шкури (!), а шкура боліла, мов спечена, аж одежа мені заважала. 
Се було ще при добрій погоді. Кріза сяя зробила таке пригнітаюче вражіння на Кльоню, що я вже захиталася у твердості 
своєї постанови зостатися на зиму з ним, бо коли б не вийшло 
з того подвійної шкоди. Я вже на те не вважаю і йому не кажу, 
що кров точками виділяється щодня, що хитання t° від 36,5 
до 37,5 (того самого дня) у мене тепер звичайна річ, що цістіт 
обридає мені безперестанку, — се хоч не кидається в вічі. Але 
гостріших кріз не можна сховати, та й сама потреба ховання 
томить, а може, й вадить, бо от, напр[иклад], лікарь радив лежати зовсім у ліжку, коли t° вища ніж 37,5, а я не можу зважитись на се, бо знаю, що се зробить ще більше пригнітаюче вражіння на ті нерви, що вже й так ледве-ледве видержують усякі 
злигодні нашого життя. 
Тим часом грошові справи наші не поліпшуються. З тим 
переводом у Донщину справа якось затяглася, і невідомо, коли 
саме те буде та чи й буде, а тутешні перспективи такі, що, 
може, серед зими знов у Хоні прийдеться вертатись, і, значить, 
знов клопіт з переселенням, з Марусею і т. д. Сі зимові переселення, треба сказати правду, мені вже в печінках (властиве, в нирках) сидять… Одержані літом гонорари я вже витратила на всяке залатування дірок нашого бюджету (подоріж 
Ф[еоктисти] С[еменівни] коштувала 200 p[ублів]), а тепер мені 
не обіцяють раніше січня заплатити за приняту вже роботу, 
тим часом за Марусине «право учения» і т. п. треба заплатити 
у всякім разі раніше січня. Через те я мушу просити тебе перейняти на себе Оксанін довг і прислати мені, коли не трудно, 
хоч 100 р[ублів] тепер (якби 200 p[ублів], то б і ще краще, але 
се вже не так нагально, і я прошу тебе не завдавати собі ніякого зайвого «главоболія»). Сі гроші, у всякім разі, підуть не на 
Єгипет, бо я не можу виїхати, лишаючи за собою злидні, се 
було б для мене невиносимо. Що ж до дальших присилок, про 
які ти пишеш, коли вони зможуть здійснитись, то вже вони підуть на Єгипет, а на домашні потреби піде те, що я маю таки 
одержати в січні та що сподіваюся ще заробити згодом (бо вже 
дещо маю виготовлене). Сього року я заробила 378 p[ублів], 
може ж, і той рік буде принаймі не гірший.
Єгипетський бюджет приближно такий: 300 р[ублів] коштує сама дорога (хоча сей раз як поїхати на Одесу і вжити деяких заходів, то, може, і за 250 вдалось би обернутись) туди 
і назад, в Гелуані я платила перший рік місячно 130 за північну хату, другий рік 120 за південну, а тепер думаю, що й за 100 
могла б урядитись, бо моя хазяйка щось мені перед моїм виїздом про се натякала (я оце пишу до неї, запитуючи про виразну ціну на сей рік). Єсть там і за 80 р[ублів] пансіони, але то 
вже поганенькі і з їх користі мало. Villa Tewfik, де я жила другу зиму, — пансіон середній, але непоганий, і хазяйка його не 
така «выжига», як більшість тамошніх, відносилась до мене 
дуже добре, і мені було б у неї приємніше жити, ніж деинде. 
Першої зими я мала весь час уроки і заробляла від 35 до 80 р[ублів] на місяць, може, так пощастить і тепер, але се, звісно, як 
трапиться, і я б не зважилась будувати на сьому план свого 
пробування в Єгипті. Другої зими я не заробляла нічого, бо 
приїхала пізно, перший місяць була занадто хвора, а потім 
багатша публіка вже думала про виїзд, а не про вчення. Отож, 
значить, мені треба 700 р[ублів] забезпечених, щоб прожити 
місяців 4 в Єгипті (а з місяць піде на переїзд), — «то ж то сума́!», 
говорячи по-колодяжанськи… Як виясняться зовсім ваші 
ресурси, тоді вже ви з Дорунею (на маму я не рахую) зважте, 
чи можете мені сі гроші офірувати, а тоді й я зважу, коли і на 
скілько часу могла б виїхати. Дорина дбайність про мене дуже 
мене порушує, і я вдячна їй за самий замір, незалежно від того, 
чи зможе вона його виконати. А Микось огорчає мене не так 
тим, що не присилає грошей (се запевне не з злої волі), як тим, 
що і не озивається, — се вже занадто «ділове відношення»; 
хоч у нього зо мною холодніші відносини, ніж з тобою, але 
все-таки дивно, що він так уже зовсім ігнорує моє існування, 
все-таки, як ми жили вкупі, я не була йому лихою сестрою і тепер бачу в ньому єдиного брата, а не «довжника», від якого 
інтересні тілько гроші. Зрештою, може, йому так несолодко 
живеться, що вже ніяке листування не миле. Що ж до всяких 
виплат, то, може, йому буде трудно з ними, бо Наташа на зиму 
хоче в Київ, а се — знаєш… Боюся, що Микось повторить історію життя папи або, ще гірше, дяді Гриші. Не ведеться мужеській половині роду Косачів, ще гірше, ніж жіночій, бо нас 
хоч подружжями доля так не обіжає, як їх. 
Ну, любая моя, цілую міцно тебе і Михалів. Кльоня теж цілує. Ф[еоктиста] С[еменівна] кланяється. Будь здорова, моя золотая. 
Твоя Леся 