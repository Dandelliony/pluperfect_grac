
(писано 17, а посилається 22-го)
17.V.1897
Дорога тіточко!
Я дуже рада з того, що ми таки з Вами поїдемо в Крим, се именно так буде, як я хотіла. Отже, я сьогодні все думала про свої 
діла і  бачу, що навряд чі могтиму виїхать раніше 1-го іюня. 
Бачите, треба виучиться ходить, а то я ще по улиці не можу ходить, та і в хаті без посторонньої помочі не можу, хоч з кожним 
днем все кращає моя похода. Думаю, що тижнів через 1½–2 ходитиму добре. До того ж часу пошиється і моя амуніція, і, значить, ніщо більш не помішає. Коли папа не поїде, то ми з Вами 
поїдем удвох, а  для сього я прошу Вас приїхать в  Київ між 
25 мая і 1-м іюня, щоб уже не пізніш першого виїхать. Поїдемо 
ми з Вами на Одесу, там зостановимось днів на 2–3, бо того требують мої справи, а потім морем поїдемо в Ялту і звідти вже 
направимо дальші походи, щоб знайти яку добру і  красиву
дачу на просторіні між Ялтою і Алупкою. В инших містах я не 
хочу, бо нігде більш нема зелені над морем, а в Криму на голому піску без садів добре жить тілько тарантулам, а не людям. Врешті, я рішила буть капризною сього літа і жить не там, 
де случиться, а де сподобається. А щодо ціни, то де не живи 
в Криму, чі в лісі, чі на піску, все одно дешево не вийде. От все, 
що я можу сказать тепер про наше подоріжжя, деталі можна 
обсудить тілько на місті.
Се перший раз, що я їду на лічення з охотою, сама не знаю 
чого, але на мене напала охота поїхати куди-небудь у чужий 
край. Сплю і  бачу усякі мандрівки. Певне, се реакція після 
«абсолютного покоя». А Київ обрид! Господи Боже, як обрид!.. 
Тут все кругом екзамени, екзамени безконечні… Ліля держить 
добре, тілько зморилась дуже, а кончить тілько 31-го мая. Микосеві остався тілько Зак[он] Бож[ий] та ще «поверка» аріфметіки, і се вже поздоров Боже дурного учителя, що ні з того ні 
з  сього видумав, ніби Микось списав свою задачу у  другого 
ученика. Оксана екз[аменів] не держала, — без них перейде, — 
вона і Дора давно вже в Колодяжному, от і Мик[ось] поїхав би 
скоро, якби не та дурна «поверка». Я вже рада, що Микось по 
всім трьом «языкам» видержав, а то, признаться, обридло вже 
мені товкти з ним «склонения» та «спряжения» за зиму і за весну, а найбільш тепер, перед екзаменами. На той рік ще «греческий» буде — «удовольствие»!
Де Ліля буде літом, вона ще не знає, може, трохи в Колод[яжному], а трохи в Гадячі, а може, ще й в Київі, як прийдеться. 
А всі инші перше поїдуть (в початку іюня) в Кол[одяжне], а потім в Гадяч.
Здоров’я моє краще, та я ще боюсь хвастать.
Бувайте здорові! ні, до свіданія. Всіх Вас міцно цілую.
Ваша Леся
