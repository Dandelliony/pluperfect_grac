
Одержима
І
Берег понад озером Гадаринським.  Далеко на горізонті ледве 
мріють човни коло берега і чорніє люд, що хмарою заліг далекий 
берег.
Міріам, «одержима духом»,  в  глибокій тузі блукає поміж 
камінням понад берегом, далі зіходить на шпиль скелі і дивиться 
не на берег, а в глибину пустелі, вона бачить там когось удалині. 
Міріам.
Він там, він все сидить так нерухомо,
як те каміння, що навколо нього.
Над ним — мені здається, я те бачу, — 
нависли думи хмарою важкою,
от-от з них стрілить ясна блискавиця
і цілий світ осяє.  Ох, коли ж,
коли вона розіб’є темну хмару?
Хоч би мене убила блискавиця,
я прагну, прагну, щоб вона злетіла,
щоб хоч на мить чоло те просіяло. 
Годівлю дав юрбі, тілам і душам,
всім дав спокій, а сам у сій пустелі
пасе думок отари незчисленні. 
Нема їм впину, а йому спочинку…
Який він одинокий, Боже правий!
Невже йому не можна помогти?
Невже він завжди буде одинокий?
 «Мессія прийде в славі світ судити»  — 
так сказано в пророцтві, більш нічого.
І правда, й милосердя — все для світа, 
А для Мессії що? Чи тілько слава?
«Війна і звада, смерть, недуги зникнуть, 
мир буде на землі і щастя в людях…» 
А для Мессії? — знову «слава в вишніх»? 
І тілько слава? О, яка ж то кара
Мессією, що світ ратує, бути!
Всім дати щастя і нещасним бути,
нещасним, так, бо вічно одиноким. 
Хто міг би вратувать його самого
від самотині, від страшної слави? 
(Пригнічена раптовою втомою, сідає під скелею і схиляється на камінь.)
 Чого ж се я слідом за ним блукаю? 
Чого? Сама не знаю. Певне, дух
мене сюди завів на певну згубу.
Ну, що ж! нехай! Мені тут гинуть краще,
ніж в иншім місці. Я загину тут,
я вигострила погляд у пустині,
мов соколиний зір, — все виглядала,
чи він хоч не подивиться на мене, — 
не подивився і не обернувся…
Занадто вже буйна була надія!
Чого ж я сподівалась?.. я не знаю!
(Розхитуючись, як ті, що голосять на гробі, співає стиха тужливу, 
східну пісню, довго, без слів.)
Про се співати можна, а сказати — 
слів не стає.
(Співає знов.)
 Яка була юрба
за ним, як він ходив по Галілеї. 
І кождий встиг торкнути хоч одежу,
хоч край плаща Мессії, тілько я
торкнути не посміла, бо нічого
просить не мала в нього: ні здоров’я,
ні страви на безхліб’ї.  Я не знаю,
чого я йшла з юрбою…
(Співає знов.)
 Він нікому 
не відмовляв потіхи і поради.
Кому що бракувало, він давав.
(Співає.)
А що ж мені бракує? О Мессіє,
ти, може, знаєш?! 
Незамітно для Міріам Мессія наблизився до неї з-за скелі, надійшовши з пустині, і схилився над нею. 
Мессія.
 Знаю, Міріам!
Міріам (жахнулась).
Учителю!
Мессія.
 Не бійся, жінко, спокій
я хочу дать тобі. 
Міріам.
 О, я не хочу,
не хочу я спокою!
Мессія (лагідно і разом суворо).
 Міріам,
се дух в тобі говорить. Чом не хочеш?
Спокою прагне всякий.
Міріам.
 Але ти,
учителю, покинув той спокій,
що був у тебе в тихім Назареті. 
Мессія.
Ти дорівнятись хочеш…
Міріам (з поривом).
 Ні, Мессіє,
я не рівняюся до тебе, ні!
Я знаю те, що я нещасна жінка. 
Мессія.
Так нащо ж ти зрікаєшся спокою,
єдиної потіхи всіх нещасних? 
Міріам (з раптовою одвагою).
Бо ти його не маєш, сине Божий!
Мессія.
Яке тобі до мене діло, жінко? 
Міріам (знищена, збентежена, закриває лице покривалом і повертається йти геть). 
Мессія.
Стій, Міріам, скажи, ти в мене віриш?
Міріам (не одкриває лиця).
Я вірю, що ти Божий син, Мессіє,
і всім, окрім мене́, даси ратунок.
Мессія.
Усім, крім те́бе, жінко? 
Міріам.
 Ти сказав.
Мессія.
Я не казав того.
Міріам.
 Та я те чула.
Прости, учителю, я мушу йти.
(Відступає.)
Мессія.
Куди ти йдеш?
Міріам.
 Не знаю. Так, на безвість.
Мессія.
Чого ж ти йдеш?
Міріам.
 Бо мушу йти.
Мессія.
 Навіщо?
Міріам.
Ти знаєш. Ти — Мессія! Я не знаю. 
Мессія.
Зостанься тут.
Міріам (мовчки спиняється).
Мессія.
 Скажи мені, ти чула,
що говорив я людям?
Міріам.
 Так, Мессіє.
Мессія.
Ти прийняла мої слова? 
Міріам.
 Ніколи
я не забуду їх.
Мессія.
 І вслід їх підеш?
Міріам.
Вони слідом за мною підуть всюди,
волаючи: «Ти йдеш в неправу путь!» 
І, мов на жар пекучий, наступати
я буду на слова твої огнисті, — 
сліди мої від них кріваві будуть.
Мессія.
Уперта річ твоя, ти мов рабиня,
що знає волю пана і не слуха.
Таких рабів сувора кара жде.
Міріам (падає навколішки).
О горе! Впала вже на мене кара,
і вже її ніхто не здійме з мене!
Мессія.
У тебе мало віри. Якби ти
хоч зерня віри мала… 
Міріам.
 О, я вірю,
без краю вірю в тебе, сине Божий,
та я не вірю в себе! я не вірю,
щоб я могла твої слова прийняти. 
Мессія.
Таке смирення гірше від гордині.
Міріам.
О, сто раз гірше, я те добре знаю,
і з того розпач мій.
Мессія.
 Ти не наводь
обмови зайвої на власну душу, — 
такою чорною вона не може бути.
Міріам.
О ні, учителю, вона чорніша,
ніж хата-пустка, що після пожежі
чорніє порожнечею. Вода
твоїх речей, цілюща та живуща,
душі моєї вигоїть не може.
Вода боронить від огню живого,
згорілу ж хату да́рма поливати. 
Мессія.
Та що тобі спалило душу, жінко?
Міріам.
Не знаю: чи ненависть, чи любов. 
Мессія.
Ненавидиш кого ж ти? 
Міріам.
 Ворогів.
Мессія.
Своїх?
Міріам.
 Твоїх.
Мессія.
 Я їх казав любити. 
Міріам.
А я люблю… не їх.
Мессія.
 Вони для тебе,
як і для мене, ближні.
Міріам.
 Але я
від них далека, наче від єхидни.
Мессія.
Вони не відають, що творять. 
Міріам.
 І єхидна
не свідома, а всяк її розтопче,
як стріне на шляху. 
Мессія.
 Якби єхидна
могла покинути свою отруту,
вона була б не гірша від голубки.
Міріам.
Але вона отрути не покине.
Мессія.
Про царство Боже на землі ти чула?
Міріам.
Та я ж тепер ніде його не бачу.
Мессія.
Ти дивишся й не бачиш, маловірна. 
Міріам.
О так, не бачу! світло твого духа
мене сліпить. Чим Ти мені ясніше, 
тим душі ворогів мені темніші,
тим менш єхидна схожа до голубки.
Не маловірна я, занадто вірю,
і віра та мене навік погубить.
Я вірю, що ти світло, — і такого
ся темрява до себе не приймає?
Я вірю, що ти слово, — і такого
отой глухорожденний люд не чує?
Їм, може, треба иншого Мессії?
Їм, може, сина Божого не досить?
Мессія.
Вони сліпі, вони ще не прозріли,
самого слова мало їм для віри,
їм треба діла.
Міріам.
 Ти творив дива́!
Мессія.
Творив дива́ ще тілько над водою; 
сього не досить, — треба крові.
Міріам (з жахом).
 Крові?
Чиєї крові, вчителю?
Мессія.
 Моєї.
Міріам.
Хай їм вона на голову впаде!
Мессія.
Не проклинай, вертається прокляття
на того, хто сказав його.
Міріам.
 Нехай!
Я знаю се. Я проклята на віки,
бо я любить не вмію ворогів.
О, кождий тихий усміх фарисея 
для мене гірш від скорпіона злого.
Мені бридка не лиш сама отрута,
як все оте гнучке, підступне тіло,
я вся тремчу, коли його побачу.
В моїх очах я чую зброї полиск,
в моїх речах я чую зброї брязкіт,
так я узброєна в свою ненависть,
як вартовий коло царської брами, 
що радий вихопить на кождого свій меч,
хто тілько зле замислить на владаря. 
Мессія.
Чи ти й мене ненавидиш так, жінко?
Міріам (з докором).
Учителю!
Мессія.
 Ти, може, скажеш — любиш?
Міріам.
Ти се сказав.
Мессія.
 Я так сказав: хто мовить,
що любить Господа, а брата ненавидить,
неправда то. 
Міріам.
 Хіба ж і той не любить,
хто душу віддає? 
Мессія.
 Що значить, жінко,
віддати душу?
Міріам.
 Значить — буть готовим
загинуть за любов.
Мессія.
 То се ж би звалось — 
віддати тіло. В тім душі нема.
Міріам.
А хто покине батька, матір, браття, 
все рідне, любе, все, чим жив він досі,
для иншого — невже і той не любить?
Мессія.
Хто зрікся всього, а себе не зрікся,
не любить той.
Міріам.
 О, Господи, якої
ти жертви хочеш?
Мессія.
 Жертви я не хочу,
любови тілько.
Міріам.
 Мушу всіх любити?
Мессія.
Так, всіх.
Міріам.
 Всіх, окрім тебе, — се можливо. 
Але тебе і всіх — се понад силу.
Та за що ж, за що ж маю їх любити?
Мессія.
Недовірки  питають тілько «за що»?
Міріам.
О, як недовірки любити вміють!
як поломінь,  палка у них любов!
Мессія.
А та любов, що я від тебе хочу,
повинна буть як сонце — всім світити. 
Міріам.
О, що мені робить? Немає сонця
в моїй душі. Ніч, ніч, понура ніч. 
Мессія.
Ще, може, зійде сонце і для тебе. 
Міріам (з раптовою надією). 
Учителю! чи ти мені позволиш
пролити кров мою?
Мессія.
 За кого? За людей?
Міріам.
Ні, не за їх!
Мессія.
 То нащо проливати
даремне кров?
Міріам.
 А може, не даремне?
А може, кров’ю викупить я зможу…
Мессія.
Кров без любови викупить не може.
Міріам.
Якби ти хтів прийнять від мене викуп,
щоб не лилась твоя святая кров!
Мессія.
Ти хочеш викупить мене?
Міріам (потакує мовчки головою).
Мессія.
 Даремне!
Міріам.
Нехай даремне! То позволь загинуть
хоч не за тебе, то з тобою вкупі!
Мессія.
Ваа́лові  дають даремні жертви,
я ж не приймаю їх.
Міріам.
 Мессіє!
Мессія.
 Ні, для тебе
я не Мессія. Ти мене не знаєш.
(Відходить. Міріам зостається в пустині сама.)
II
Гефсіманський сад.  Дванадцять учеників сплять непробудним сном. Мессія молиться.  Міріам нишком крадеться попід 
садовим муром, стає в найглибшій тіні, звідки їй видко Мессію 
в місячному світлі.
Мессія (до учеників).
Спите? не спіть! моя душа сумна 
до смерти… 
Ученики не озиваються, сплять.
Міріам (до себе).
 Боже! знов він одинокий,
ще гірше, ніж в пустині! Сії люде
твердіші від каміння… Он отам
лежить той ученик, що — люде кажуть — 
учителю з усіх їх найдорожчий,
а спить він, як і всі, — твердіше,  може,
бо наймолодший…
 Я одна не сплю, 
я вкупі з ним страждаю, тут же, поруч,
та я німа, як мур оцей, не видна, 
як тая тінь, так, мов я не людина,
так, наче в мене і душі нема…
Я приступлю до нього…
(Відділяється трохи з тіні, але знов ховається.)
 Ні, не смію…
Він знову скаже, як тоді сказав:
«Яке тобі до мене діло, жінко?»
Що ж я йому скажу? Моя душа
тепер чорніша. Я тепер не тілько 
до ворогів його ненависть маю,
але й до друзів. О, до сих ще більшу!
 Ви, сонне кодло! Світло опівночі
не будить вас? Вам за́грава крівава
очей лінивих не здола розплющить?
Бодай вам вічний сон наліг на груди
і зморою душив вас без кінця!
Мені сто раз від вас миліші гади,
бо в них таки, либонь, тепліша кров.
(З відразою одвертається від сонного товариства. Дивиться на Мессію, прислухається.)
Про що він молиться?
Мессія (впівголоса).
 Нехай мине
ся чаша…
Міріам.
 Саваоф!  чи й ся молитва
в сю ніч твого престола не досягне?
Вовкам даси ти сина на поталу?
Мессія.
Але хай буде так, як Ти бажаєш,
а не як я…
Міріам.
 Сам Вельзевул,  напевне,
почув би милосердя.
Мессія (до учеників). 
 Ви спите́?
Не спіть! моя душа сумна до смерти!
Міріам.
Каміння у пустині відклика́лось
потрійною луною, але сі — 
не обізвуться, ні, дарма́ надія!
Я обізвусь… Який злий дух тримає
мої слова? Учителю! Єдиний!
О світачу моїх очей! Невже ти
не бачиш, як я гину тут від туги,
від болю, від трівоги? І нічим,
нічим потішити тебе не можу!
 …Я обізвусь… Ні, голосу не стане.
Коли ж і стане, дико забренить,
немов шакала голос опівночі,
бо туга стиснула за серце… Я не можу,
не можу бачити сього! Прощай!..
Ох, Міріам, ти про́клята від Бога!
(Так само незамітно для Мессії, але швидко, вибігає з саду.)
III
На Голготі.  Ніч. Три хрести з розп’ятими, вже мертвими. Віддалік варта, инших людей нема, тілько Міріам сама під хрестом 
Мессії.
Міріам.
Він їм простив. Він їм усім простив.
Вони те чули і на віки вічні
його слова потіхою їм будуть.
А тілько я не прощена зосталась,
бо я не можу їм простить за нього.
Я всіх і все ненавижу за нього,
і ворогів, і друзів, і юрбу,
отой народ безглуздий, що кричав:
«Розпни його, розпни!»  — і той закон
людський, що допустив невинно згинуть,
і той закон небесний, що за гріх
безумних поколіннів вимагає
страждання, крови й смерти соромної
того, хто всіх любив і всім прощав.
 Умер він, зражений землею й небом,
як завжди, одинокий. А тепер
я тут сижу, як завжди, одинока,
даремні сльози ллю і проклинаю 
все те, що він любив, і з кожним словом
все більш надію трачу на ратунок. 
І вічно, вічно буду одинока
на сьо́му і на то́му світі. Так,
ніколи не скінчиться темна туга
і вічно буде жаль палити серце.
 Тут завтра прийдуть ті прихильні, друзі,
що тричі одрікалися від нього;
і та родина, що ніколи в ньому
не бачила пророка; прийдуть, здіймуть
його з хреста, — бо вже ж він неживий 
і більше мучитись за них не може — 
покроплять млявими слізьми й лагідно
спов’ють у хусти, понесуть покірно
під наглядом ворожих вояків,
сховають у печері й розійду́ться.
А може, потім зійдуться до купи
тепленьким словом згадувать про того, 
про кого за життя так мало дбали!
 Ох, як би я тепер хотіла кинуть
отрутними словами їм в обличчя,
немов гарячим приском! Хай би очі
їм випекло, ті очі безсоромні,
що сміли тут дивитися на муку
того, чийого всі не варт мизинця!
 Я знаю, що якби з’явилась я,
ненавистю спотворена в обличчі,
вони жахнулись би і запитали:
«Яке тобі до всіх нас діло, жінко?»
І я на те… що я на те сказала б?
Я б мусіла мовчати, бо ненависть
не має голосу на поминках того,
хто всіх любив і всіх прощав… Ой горе!
В той час, як всі громадою зберуться
згадать того, кого я так любила,
я буду всім чужа і одинока,
не признана ніким, бо сам Мессія
не признавав мене… О сине Божий!
нехай в моїм житті все, все неправда,
та вірь мені, що я тебе любила.
Чи ти гадав, — я не зреклась себе?
Зреклась! я прокляла себе і душу,
ту душу, що не хтів прийнять Мессія
собі на жертву. Де ж ще більше горе,
як не могти віддать за друга душу?..
Темрява огортає  все більше гору, і хрест, і жінку під хрестом.
IV
Майдан в Єрусалимі.  Перебігають люде, оглядаючись боязко, 
часом сходяться малими гуртами і нищечком, шпарко перемовляються по скілька слів, потім знов розходяться. Міріам по́вагом переходить майдан. Назустріч їй Іоганна, одна з прихильниць Мессії.
Іоганна (до Міріам).
Мир, сестро, й радість!
Міріам.
 Радости і миру
не знаю я так само, як тебе.
Іоганна.
Прости, що зачіпаю незнайому,
але ж у нас така весела звістка.
Міріам.
Що то мене обходить?
Іоганна.
 Всіх обходить!
Мессія наш воскрес! 
Міріам (голосно).
 Воскрес? Мессія?!
Іоганна.
На Бога, сестро, тихше! ще почує
хто з люду й донесе сінедріону. 
Міріам.
Ви боїтесь, коли б вам за Мессію
кров не пролити так, як він за вас
пролив свою?
Іоганна.
 Проллєм, як буде треба, — 
тепер не час.
Міріам.
 Ти, жінко, чим торгуєш? 
Іоганна.
Сказала б я, питання не до речі.
Міріам.
А ти не знаєш, де тепер Мессія?
на небі, певне?
Іоганна.
 Кажуть, на землі,
між людом ходить.
Міріам.
 Отже, в вас надія,
що є кому і вдруге кров пролить,
як прийде знову час!
(Гірко сміється.)
 А я не вірю,
щоб він воскрес, бо ви того не варті!
Іоганна.
Він не вважав, чи вартий хто, чи ні.
Міріам.
Се правда! він ніколи не вважав
на те, що з вас ніхто його не вартий.
І все-таки не вірю, що воскрес він.
Іоганна.
Але ж він сам пророкував про те!
Міріам.
Для сеї самої юрби воскреснуть?
На се, либонь, не стало б і Мессії.
Іоганна.
Здається, помилилась я, бо ти,
Як бачу, не прихильниця його.
Міріам.
Прихильних мав він досить і без мене.
Іоганна зо страхом ховається в поблизький гурток.
Міріам (їй услід).
Не бійсь! не розкажу сінедріону,
бо він для мене не миліш, ніж ти,
хіба однаково ненависний.
Близько проходить старий галілеянин. Міріам звертається до 
нього.
 Що́, батьку,
чи правду кажуть, що воскрес Мессія?
Старий.
Так правда, як і те, що він пролив
за всіх нас кров свою святу, невинну.
Міріам.
Він не за всіх пролив. Неправда, значить.
Старий.
Як не за всіх?
Міріам.
 За мене він ні краплі
не проливав.
Старий.
 А, ти не віриш в нього…
(Хоче й собі сховатись  у гурті.)
Міріам.
Я вірю в нього!
Старий спиняється.
 Вірю більш, як ти,
більш, як усі ви.
Старий.
 То приходь сьогодні
до нас на збір.
Міріам (з відразою).
 Щоб я до вас прийшла?!
ховатися по норах вкупі з вами?
Мені при вас нема чого робити:
у мене на чолі немає плями!
Старий.
А в кого ж є?
Міріам.
 У вас, у всіх у вас!
Усі ви допустили, щоб Мессія
крівавий викуп дав за ваші душі.
І вам прийнять його було не тяжко?
Віддячились ви, правда, хто сльозою,
хто щирою до ворогів любов’ю…
Старий.
Він сам казав нам ворогів любити.
Міріам.
А ви й зраділи! так вам безпечніше:
душа вратована та й тіло не загине!
Старий (з о́страхом).
Хто ти така?
Міріам.
 Я? «одержима духом!»
Старий.
Благай Мессію, щоб зцілив тебе
і визволив від того злого духа
святою силою своєї крові й тіла. 
Міріам.
Щоб визволив мене ціною крові?
своєї крові? Та невже ти, діду,
гадаєш, ніби я себе ціную
дорожчою, ніж чиста кров його?
Так слухай же: чи в огняній геенні, 
чи в темряві без краю доведеться
мені по вік віків з душею пробувати,
та радощі моєї не зруйнує
сам князь темно́ти, радощі від того,
що на мені не важить кров Мессії,
що він її за мене не пролив
ані краплини.
Старий.
 Як могло те статись?
Міріам.
Ненависть вратувала від гріха.
Старий.
Кого ж ненавидиш?
Міріам.
 Всіх вас, себе і світ.
Старий.
За тебе теж пролита кров, та да́рма,
бо ти не прийняла святого дару.
Міріам.
І не прийму! бо я не Астаро́т, 
щоб мала кров приймати в подарунок.
Непримітно для них підходить слуга сінедріона і з ним рим‑
ський преторіанець. 
Слуга.
Про що говорите?
Старий (заминаючись).
 Се, бачиш…
Міріам.
 Про Мессію! 
Старий.
Зовсім ми не про теє розмовляли.
Преторіанець.
А хто ж то, дівчино, отой Мессія?
Поки преторіанець і слуга слухають Міріам, старий галілеянин 
ховається між людьми. 
Міріам.
А той, що ви недавно розп’яли,
Ви знаєте, він царь був іудейський. 
Тепер він знов по всій країні піде,
бо він воскрес, воскрес у новій славі!
Нехай там стережуться царь, і цезарь, 
і весь сінедріон, пекельна рада!
Преторіанець (хапає її за руки, киває на слугу).
А дай шнурка, ми спутаємо кізку, 
щоб не брикала дуже. 
Міріам.
 Що? В’язати?
(Зручно нахиляється, бере камінь і пускає в голову слузі.)
Хоч одного́, та все ж покарбувала!
Її знов хапають за руки, скручують і в’яжуть, слуга одною рукою 
обтирає кров, а другою помагає в’язати Міріам.
Міріам.
Хотіла б я всю вашу кров пролити,
віддячити за жертву!
Преторіанець.
 Що ж та жертва,
коли ви кажете, що він воскрес?
Міріам.
Так що ж? Хіба минає все минуле?
Він пережив три вічности в три ночі,
прийняв три смерти. Чи тепер, воскресши,
забуде він страждання, зраду, смерть?
Простити може, а забути — ні!
О, будьте прокляті! 
Слуга.
 Хто?
Міріам.
 Всі ви! Цезарь,
і сінедріон, і царь, і весь народ!
Тим часом на майдані гурти потайних прихильників Мессії зникли, а надбігла юрба іудеїв, фарисеїв та саддукеїв,  почувши 
гамір на майдані. 
Слуга (кричить до народу).
Гей, слухайте, вона нас проклинає!
Голоси з юрби.
Що? Що тут? Хто ся жінка? Що їй треба?
За що її зв’язали? Зрада? Змова?
Міріам.
Я проклинаю вас проклоном крові!
Слуга.
Що сужено кленучому? 
Голоси з юрби.
 Каміння. 
Люде набірають каміння і з диким ревом кидають на Міріам.
Міріам.
Мессіє! коли ти пролив за мене…
хоч краплю крові да́рма… я тепер
за тебе віддаю… життя… і кров…
і душу… все даремне!.. Не за щастя…
не за небесне царство… ні… з любови!
(Падає під градом каміння.)
18.І.1901