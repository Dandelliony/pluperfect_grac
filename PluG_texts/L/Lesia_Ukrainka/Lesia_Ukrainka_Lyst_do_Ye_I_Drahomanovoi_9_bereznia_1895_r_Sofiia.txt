
25 февр[аля] 1895, Софія
Милая бабушка!
Знов я запізнилась з листом до Вас! Спочатку все ждала, коли 
Рада писатиме, а вона так і не зібралась, правда, що їй трудно писать по-руськи. А то ще й шарварок такий був першу 
половину января, то живі картини, то що, все ж то я костюми шила і возилась чимало, а потім уже завжді буває так, що 
коли не зберешся зараз одписать, то так воно зо дня на день 
і відкладається. Та в нас і не дуже-то добре було, дядько простужувався, та й тепер йому часом недобре буває через кашель. Коли б уже сей весняний час проходив, а то тут уже 
цілу зіму все якась дурна весна була, то дощ (і навіть з громом!), то знов сніг і вітер, от аби люде простужувались. Тепер 
Ліда простудилась і не виходить з хати, впрочем, у неї нема нічого серьозного, так собі кашель і горло болить. Кажуть, тут 
март завжді поганий буває, та, може, сей рік не буде такий, бо 
рано тепло почалось. За всю зиму я, може, раз десять надівала 
тепле пальто, а то все в літньому. Для мене воно добре, але не 
для всіх так. Рада уже давно не катається на коньках, бо льоду вже й званія нема. Ми з нею тепер учимось по-англійськи 
у одної англічанки, і Рада все ще ніяк не може наломити язик 
до сеї мови. Мені воно не так трудно дається, бо все ж таки я 
торік училась скілька місяців, тілько що роботи все ж багато, 
бо я беру на себе великі уроки, — стидно ж таким старим, як я, 
дитячі уроки брать! Занята я тепер немало всяким читанням 
та писанням, що навіть шити ніколи, якщо й треба, добре що 
з літа пошила все потрібне.
Недавно в Галичині справляли дядьковий 30-літній юбілей, 
і оце вчора получив він ті подарки, що йому дарували земляки, дуже гарні речі, особенно з Полтавщини, все таке красиве і славно зроблено. В Галичині на юбілей зібралось багато 
народу і говорилось багато щирих речей, шкода тілько, що 
сам дядько не міг там бути.
Людм[ила] Мих[айлівна] недавно Вам писала, то я не маю 
чогось нового написати, нехай трохи згодом напишу ще. Слово даю, що писатиму частіше. Цілую Вас міцно і прошу, пишіть до нас.
Ваша внучка Леся