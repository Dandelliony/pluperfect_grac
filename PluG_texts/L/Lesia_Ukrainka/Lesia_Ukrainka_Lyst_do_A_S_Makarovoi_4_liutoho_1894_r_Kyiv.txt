
23.І. 1894
Дорога моя Антоніна Семеновна!
Простіть, що я не скоро відповідаю на Ваш щирий лист. Я, бачите, була з тиждень слаба, не так, щоб дуже, але якраз так, що 
не могла листів писати, бо раз що не могла сидіти довго від слабості, а друге — настрій душі був такий поганий, що замість 
поради і розваги я могла б на Вас ще гірший сум нагнати. Я багато думала над Вашим листом. Ви просите мене научить Вас 
жить; ся просьба показує таке Ваше довір’я до мене і таку повагу, якої я, може, й не заслужила. Я сама, коли хочете, учуся 
жить, борюся з непевностями, з скептіцізмом, думаю над своїм і над чужим життям. Стидно було б мені, якби я брехала 
перед Вами і назвала себе Вашим учителем життя. Ні, на таке 
високе им’я я не маю права, бо не заслужила його. Я рада помогти Вам, рада вкупі з Вами шукати дороги, піддержувать 
Вас, чим можу, але я не маю права казать, що я можу научить 
Вас жити. Мені больно писать сеє Вам, бо Ви розчаруєтесь 
в мені, але ж я повинна казати правду. Я, врешті, думаю, що 
я гірше живу, ніж Ви, бо Ви робоча людина, а я ні. Хоч я і маю 
свою роботу, але ж веду її уривками і хіба скілька днів на рік 
буваю довольна собою. Я не думаю говорити Вам, щоб Ви 
ще більш набірали на себе роботи, бо се вже було б вище сил 
людських. Я думаю, справді, що Вам було б краще виїхати на 
який час з Гадяча, зайнятись иншою роботою, в иншому місті. 
Якщо Ви можете зоставить Вашу сім’ю, то я попробую пошукати тут для Вас якого міста, розпитуючись через знакомих. 
Напишіть, якого рода місто хотіли б Ви знайти, а я попробую 
пошукать. Тут би я Вам знайшла і людей инших, краще товариство, і коли не можу навчити Вас жити по Вашому ідеалу, 
то, може б, помогла шукать тії науки. Я не так, впрочем, сумно 
дивлюсь на Ваше учительство, як Ви. Уже одно те, що в школі є людина не лиха, не черства педантка і при тім чесна, — 
єсть уже велика користь для дітей. Ви журитесь, що живете 
тілько для сім’ї, але ж є багато людей, що навіть і сім’ї своїй 
не потрібні, а сім’я — ті ж люде, «частица человечества». Хіба 
Ви осуждаєте матір, що живе тілько для своїх дітей? а чим же 
гірше жити для своїх сестер і братів? Погано тілько те, що Вам 
зовсім ніколи жити для себе, а без сього людині таки трудно 
обійтись. Я так би хотіла витягти Вас із Гадяча, щоб Ви пожили иначе хоч рік, два. Іще одно: коли я буду літом в Гадячі 
(а може, ми з Вами й раніше побачимось), ми з Вами будем 
частіше бачитись, ніж торік, ми поговоримо не мало. Може, 
в розмові я зумію Вам більше сказать, ніж в листі. Я не знаю як 
слід условій Вашого життя і Вашої служби, а через те не знаю, 
які поради практичні можу Вам дати про те, що слід би Вам 
робити, щоб наближитись до Вашого ідеала служення людям. 
Ми разом могли б читати книжки і говорить про різні речі. 
Писати про все, про що хотілось би сказать, я не можу, не питайте, через що так.
Шкода, що [не] устроїлись народні чтенія, літом треба буде 
знов нагадати гадячанам про їх. Я ніколи дуже оптімістично 
не відносилась до тих «работников по делу народного образования», через те й не розчарована в них. Се народ лінивий, 
і якби над ними постоянно була «нравственная палка», то, 
може б, вони й робили що-небудь. Тепер от скрізь устроюють 
народні бібліотеки, — що б же й гадячанам взятись за се?
Напишіть мені що-небудь про Вєру Стоянову, — вона, 
здається, славна дівчина.
От, знаєте, мушу кінчать, бо маю спішну роботу на четвер 
і буду, певне, писать по цілих ночах. Отже, до другого разу, 
якщо Ви схочете вдруге писати до мене. Цілую Вас щиро, моя 
дорога!
Ваша Л. Косач
Як тепер здоров’я Вашого брата?