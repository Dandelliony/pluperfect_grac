Ліричні пісні 
давнього Єгипту
Передмова
Пісні, подані тут, не фантазія і не наслідування. Се справжні 
твори давньої єгипетської поезії, що доховалися до нашого 
часу на камінях, у трунах молодих дівчат і — на смітниках 
великих давніх міст Через те декотрі маємо тілько в уривках). Кожда з пісень має більш як 3000 літ, одна тілько («Напис на стовпі») «молодша», бо походить з 700 року до Р[іздва] 
Х[ристового].
Перекладені вони на нашу мову не з єгипетського первотвору, звичайно, а з наукового німецького перекладу проф. 
А. Відемана, причому з прозаїчної форми повернені в віршовану. Зроблено се тому, що коли все одно точного перекладу 
дати не можна, не бувши єґіптолоґом, і коли ритміка єгипетського вірша та й сама вимова єгипетських слів нікому невідома (єгипетське ж письмо дає тілько ідеї, а не звуки), то зоставалося єдино-можливим перекладати не букву а дух первотвору. 
Дух же той, гадаю, не можна було б передати, перекладаючи пісню не піснею, а прозаїчним переказом, — не можна собі 
уявити ніякої пісні в такій формі. Крім того, деякі з тих пісень, 
попри екзотичні подробиці, в цілому промовляють чимсь таким близьким, знайомим, що ритм рідної нашої пісні самохіть 
пристає до того тричі тисячолітнього змісту. Таке було почуття перекладача, а якщо воно привело до помилки, то може колись український єґіптолоґ настане, що ту помилку поправить. Тим часом хотілось показати хоч так сі зразки ясної,
радісної поезії великого, загадкового народа. Доля того народа 
не була веселою — вся історія його пройшла під гнітом або своїх деспотів, або чужих напастників — і все ж таки десь бралася 
сила не закривати очей на радощі світа й життя; — може тому 
той народ і прожив так довго!.. Ясними радощами усміхаються сфінкси, веселі барви сяють навіть на стінах гробовищ і рідко трапляється сумний вираз на скульптурних та мальованих 
поличчях тих папірусових трун, де замикались мумії чорні. 
Така сама ясність і радощі духа виявляються і в перекладених 
тута піснях. Проф. Відеман вважає їх не «народніми», а «літературними», але, минаючи вже те, що сі терміни взагалі не 
мають твердої наукової основи, українцеві, звиклому до своїх 
високолітературних народніх пісень, скоріш либонь здається 
правдоподібним, що, власне, народня душа могла зродити сі 
співи, прості, нештучні і щирі, хоч не позбавлені й майстерности в вислові. В перекладі додержано якнайближчої точности 
щодо тексту, поданого у проф. Відемана, і нігде зміст не віддавався на жертву формі (скоріш навпаки); тож коли сі прадавні 
пісні промовлять до душі новітньому читачеві, то се буде заслугою не перекладача, а народа-творця.
В перекладі додержано якнайближчої точности до тексту, 
поданого у проф. Відемана, і нігде зміст не віддавався на жертву формі (скоріш навпаки), тож коли сі пісні промовляють теперешньому читачеві до душі, то се буде заслугою не перекладача, а народа-творця.
А добре було б, коли б промовили! Стілько суму навколо, таким смутком повилася вся історія й сучасність наша, що морок починає опановувати душу і серце народу нашого, одбирати йому хіть до життя. Щоб набратися сили боротися з горем 
та лихом, треба мати хоч просвітки радощів — а їх так мало 
навіть в наших чудових, безсмертних народніх піснях — нехай же хоч промінь радощів давнього, вже згаслого народу, як 
живий промінь згаслої зорі звеселить нашу трудну путь хоч 
на хвилину. Може тому єгипетський народ жив так довго, що 
вмів почувати радощі навіть найтяжчого життя.
Ой далеко до берега того,
До розкошів закохання мого!
Поміж нами річка протікає,
На мілизні крокодил чигає.
Я пущуся річкою тією,
Та й поплину низом течією.
Не боюся я лихої долі,
Мчу по хвилях, мов по суходолі.
Від кохання виростає сила!
Маю чари, бо навчила мила.
(Уривок)
Як вона уста розкриє, щоб напитись поцілунку,
 Я п’янію і без трунку!
Як надійде час вечірній, щоб для неї постіль слати,
 Ой, слуго, май пильнувати!
Ти повий тонким серпанком постать любу чарівниці,
 Постели їй мов цариці.
З полотна царського хуста маєш милій постелити,
 Ще й олієм покропити…
Ох, якби я був при милій Негритянкою тією,
Я б ходив слідом за нею!
Ох, тоді б на любу постать досхочу я надивився,
Тобто радощів напився!..
Так любов до тебе всю мене проймає,
 як вино водицю,
 пахощі живицю,
Мов солодкий сік, що наскрізь проникає.
Ти ж, ти ж так спішишся, щоб уже скоріше
 бути нам з тобою, —
 рветься так до бою
Огир, що вбігає на побойовище.
По наказу неба милої коханнє
 як вогонь, палає,
 милого бажаннє
 списом пробиває.
Чи ж моє серденько не пристало щиро
 до твого кохання?
Я б тебе не кинув, хоч би дізнавав я
 щодень катування,
Хоч би мене гнали в Сірію киями,
 в Нубію різками,
Хоч би проганяли вгору канчуками,
 в доли колючками.
Я ж би не послухав нічиєї ради,
Зроду б я не зрікся любої відради!
Ой ляжу я долі посеред осади,
уже ж бо я хворий з тяжкої досади.
Ось ідуть одвідать сусіди зблизенька,
а помежи ними йде моя миленька.
Оступись, лікарю, мила хай лікує,
тілько мила знає, що мені бракує.
На хуторі в коханої моєї,
де серед двору є нова криниця,
відскочив засув, двері відчинились, —
я чую милая моя гнівиться.
Що, якби я був тим рабом придверним,
і то б на мене сердилась дівчина!
Якби почув той гнівний голосочок,
від страху я б зробився мов дитина.
Мій хороший! Серце прагне
 господарити для тебе,
 годувати, доглядати,
 забуваючи про себе.
Щоб моя рука спочила на руці твоїй!
Якби ж ти мені відмовив
 цілування-милування,
 говорило б серце потай,
 притлумляючи благання:
«Я самотнє серед ночі, зник величний мій?
Я тепера наче мертве, мов лежу в труні, —
бо хіба ж не ти здоров’я і життя мені?..»
 А якби ти привернувся
 до мене близенько, —
 «от знайшлося любе щастя!» —
 мовило б серденько.
Кличе голос голубиний:
 «Світ осяйний та милий!
Ой, куди б нам полинути?»
 Ні, голубоньку білий,
Ні не клич, я ж тут, край нього,
 Я його обіймаю,
Ми так любо розмовляєм,
 Ми щасливі без краю!
Не розлучимось довіку,
 ручка ручку стискає,
де хороше походити,
 він мене провожає.
Між усіма дівоньками
 я найкраща на вроду,
бо не журив мого серця
 мій коханий ще зроду.
Напис на стовпі
(Хвала царівні)
 Люба! Любе кохання її!
Люба! Любе кохання її перед всіми царями!
Люба! Любе кохання її перед всіми мужами!
 Мила вона перед всіми жінками!
 Люба в коханні царівна!
Ні з жінок, ні з дівчат щонайкраща не буде їй рівна!
В неї коси від темряви ночі темніші,
 від ягід тернових чорніші.
В неї зуби міцніші від зубців кремінних в серпочка,
А рукою прислонені груди немов два квітчасті віночки…
«Спів, що вибито в храмі нагробнім покійного царя Антефа,
що стоїть там перед співцем з арфою»
Єсть же то Доброго Владаря, хороша встанова,
щоб наше людськеє тіло зникало із часом минущим,
иншиї ж речі величні тривали від літ предковічних.
Навіть боги, що колись панували, спочили в гробницях.
Люде, в шанобу заквітчані, розумом сяючі, й тії
в гробах поховані. Той, хто творив собі храми, —
де він тепер? де поділись його всі діла?
Чув я слова Імготепа, слова Гордудофа,V
Тож бо за тії слова прославляють їх так по всім світі.
Де ж тепер місто царів тих і що їм тепера належить?
Мури їх знищено, міст їх немов не було ніколи.
І вістовець не приходить од їх, щоб за їх розказати
Та призвести наше серце податись у тії місця,
Звідки вони одійшли на той світ…
 Заспокой своє серце,
щоб не вражалось воно, не бентежилось дуже думками такими,
слухай бажання його, поки ще ти живеш на сім світі!
Пахощі лий на волосся твоє, і з найтоньшого льону
хай тобі буде одежа, покроплена сутим
соком чудовим пахучим з усякого божого зілля.
Більше утіх заживай, аніж досі, нехай твоє серце
буде невтомним. Йому потурай і тому, що хороше.
Справи свої на землі так рихтуй, як наказує серце,
поки надійде до тебе той день, повний смертної муки,
I Сей спів (під таким заголовком) знайдено переписаним у кінці одного 
збірника ліричних пісень про коханнє, що тут перекладені.
II Добрий Владарь — Озіріс, що вважався переважно богом над мертвими.
III Тут поет може має на увазі не справжніх богів, а фараонів, що вважалися 
втіленнєм богів на землі.
IV Імготеп і Гордудуф (або Дадуфгор) — славні в давньому Єгипті царімудреці.
день, коли Бог нерухомого серця не вчує благання.
Слізьми — життя не вернути людині, що зложена в гробі.
Отже святкуй собі радісний день, не бажай відпочинку.
Бачиш, не дано людині забрати з собою маєтків,
бачиш, ніхто ж, одійшовши туди, ще назад не вертався.
Щиро народніми проф. Відеман уважає отсі дві невеличкі пісеньки, написані над барелєфами. Одна надписана над пастухом, що жене отару по залитих Нілом луках, а друга над волами, що гарманують (молотять). Навожу їх тута у примітці, 
бо вони не належать до загального характеру тих, що уміщені 
в тексті.
А. Пісня пастуха до отари
«Ваш пастух живе з бідою,
день у день бреде водою,
він з рибою вітається
з німиною змовляється».
В. Пісня волів
Молотіть собі, молотіть собі,
гей, ви, волики, молотіть собі!
Дбайте соломи собі на рік,
а господарю пшениці на обрік.
Не приставайте, не спочивайте,
бо не гаряче, сонце не пече.
I Озіріс.