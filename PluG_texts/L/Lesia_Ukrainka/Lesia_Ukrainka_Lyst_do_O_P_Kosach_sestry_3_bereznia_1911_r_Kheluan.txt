
Helouan. Villa Tewfik
 3.III.1911
Любая Лілеєнько!
Я отримала твою картку, а через день і рукопис. Спасибі за
те і за друге. Для більшої провірки дальшого курсу я попросила п[ана]
Білинського (він, спасибі йому, часто мене одвідує
і книжки привозить), щоб купив для мене нове видання Maspéro «Histoire
ancienne des peuples de l’Orient», а то ще й тут
в Гелуані є дещо підхожого. Оттак як-небудь, може, й сама
справлюся, без спеціалістів, бо де ж їх взяти. Он я хотіла дати
на перегляд спеціалістові по римській історії і праву мою нову
драму, що має в марті друкуватись у «Вістнику», питала такого
спеціаліста по всіх усюдах, «но такового не оказалось».
Либонь, так буде і тепер. Не знаю, де тепер шукати ту книжку («Histoire
des anc[iens] peuples de l’Or[ient]» par L. Ménard),
на основі якої я зложила сі записки. Вона була схована в моїй
скрині, але де та скриня? Може, тепер знайду її, як буду весною в
Києві, — я ж таки збіраюся до Фінка на курацію після
Єгипта.
Мені дивно, що ти неначе нічого ще не отримала від мене ні
з дороги, ні з Гелуану. Тим часом я писала до тебе тоді ж, як до
Кльоні і до мами, — з Констанстінополя і звідси зараз по приїзді.
Тілько телеґраму я послала самому Кльоні, бо він дуже
про те просив і ми з ним так умовились, що він перешле її мамі
(тобі трудно посилати, бо раз послану на ймення Дорошенка 
вернули нам назад, а «нарочним» у Кам’янку взяли дорого), телеграми три
одразу послати було б дуже дорого, бо тут беруть
по 50 к[опійок] за слово за границю.
Я думаю, що ти вже досі щось отримала і знаєш мою «одіссею» з блуканням
по морю etc. Ja, das war Etwas!.. Як я згадаю
тую безпричальну гонку в шкаралущі італьянській по розлютованому морю,
то готова вірити в «чудо»… властиве, легше було не доїхати зовсім, ніж
«доїхати благополучно». Тим
часом все ж доїхала і тепер навіть поправитись уже встигла.
Хоча ти й вірно вгадала, що скажена негода в Європі одбилася й на
Африці, але все-таки тут «можна жити». Здебільшого
воно таки тепло, тілько приближно раз на тиждень зривається шалений
вітер з порохом, з піском, не то щоб справжній
хамсін, бо не жовтий і не гарячий, а, видно, його брат, у всякім разі,
тоді приходиться сидіти в хаті і капризувати faute de
mieux. Се остатнє у нас сього року публіка дуже любить, бо
якийсь усе підобрався нудний та іпохондрічний народ. Крім
одного молодого паріжського кравця, що вигоївся тут від сухот і тепер
аж плигає з радощів, та ще одної молодої пані, що
приїхала з хворим чоловіком і старається розважати його
й себе, решта людей все або дуже хворі, або дуже дурні, і я вже
стараюся якось утікати від них, бо сили не стає слухати ті
іпохондрічні, а часом просто безглузді розмови. Ну, та се вже лихо
всіх курортів, така кумпанія. Наслідуючи своїх сусідів, і я напишу тобі
«самонаблюдения»: мені зробили недавно аналіз —
копію його точну я послала мамі для відомости Фінкові, коли
треба, а тобі повторю найголовніше — маю 0,3 ‰ білку (пусте!
менше, ніж торік), гною не дуже багато, ціліндрів нема ніяких,
круглого епітелію мало, ерітроцітів нема. Все це краще, ніж
торік, і я вже тепер нічого не розумію в моїх кутаїських хоробах, чого
я була прийшла в такий занепад. Чи не була то одна
з тисячі форм кавказької пропасниці? Відколи я тут, вище
37,2 t° не бувала, та й сей maximum дуже рідко трапляється,
а здебільшого все нижче 37. Вага тілько ще не дійшла до торішнього,
торік було max[imum] 58 з лишкою kilo, min[imum] 56,
тепер же з приїзду було 55, потім через 12 днів було 56,2, тепер
же (вчора) знов 55,7. Лікарь знаходить, що се мало. Ну, та ще
погладшаю, бо їм і сплю дуже багато. Се, певне, трошки «хамсіновий
брат» присушив. Сьогодня погода встановилась добра,
то, може, й все буде добре. Головно, що самопочуття добре, а то
мені вже обридло киснути.
Бувай здорова, моя лілейная. Скажи Михальові, що й сюди
Уточкін приїхав і сьогодня має літати в Гелуані, а я вилізу на
дах, щоб на його дивитись. Цілую обох.
Леся
P. S. Чи Оксанина адреса все Villards-sur-Ollon, Coteau Riant?
Як писати до Тосі?
Я переїхала з «Continental» на Villa «Tewfik», бо там були
хати тілько на другому поверху, а тут маю внизу дуже добру
хату, велику, з вікнами на південь і на захід за 120 p[ублів] — се
прекрасно! 
