
San Remo (Italia), Corso Cavallotti, Villa Natalia
29.ХІ.1902
Високошановний добродію, Ваш львівський приятель переслав мені Вашого листа до нього, де Ви просите залагодити 
справу з українськими перекладами російських брошюр для 
народа. Від себе він просить мене перекласти Вашу працю 
«О несправедливом царе» та оповідання «За веру, царя и отечество». Хоч я тепер страшно зайнята, а сила моя робоча 
дуже обмежена через слабке здоров’я, та все-таки я не від того, 
щоб перекласти сі речі, тілько не можу зробити сього таким 
«форсованим маршем», як би Ви хотіли, бо не можу для перекладів полишити своєї власної оріґінальної праці в тім же 
напрямі.
 Раніш нового року не обіцяю зробити перекладів. 
Отже, коли се задовго ждати, то нехай Ваш приятель пошукає 
иншого перекладача.
На случай, якщо мені доведеться перекладати, то я дозволю собі подати на Вашу увагу деякі мої міркування і при тім 
прошу вибачити, що так просто виражаю авторові думку 
свою про його працю, хоч він мене і не просив про те. Та нехай 
мене виправдає те, що Ви ж сами бажаєте «вільного» перекладу, — отже, я тілько ширше приймаю вираз «вільний».
Як бачите, берусь я перекладати белетристику, бо я таки 
з професії белетристка (хоч і перекладала, напр[иклад], такі 
речі, як «Неволя віри» Драгоманова, але то більше через те, 
щоб вернути Україні твір мого дядька). І дивлюсь я на белетристику, навіть утілітарну, все-таки оком белетриста. Трудна 
се річ — утілітарна белетристика: вона б мусіла бути більш артистичною, ніж всяка инша, а проте здебільшого вона буває 
зовсім не артистичною і — на тім провалюється! Я не відношу 
сього абсолютно до Вашої праці, бо в ній все-таки утілітарність не задавила артизму, а все-таки і в ній є трохи публіцістичного «становлення точок над і». Перекладаючи, я б воліла 
ті «точки» трохи заретушувати, не затушовуючи, звісно, самої 
ідеї. Потім фантастика Вашої казки занадто «православну» 
фантастику нагадує («старец» — Св[ятий] Миколай нестотно!) 
і моєму libre рenser’cькому перу важко її удати. Коли не помиляюсь, Ви взяли за основу до Вашого оповідання українську 
казку «про голого царя», тілько що там, в нар[одній] казці, ніяких «старців» і ходоків-горобців (горобець не дуже добру славу має в українській фантастиці) нема, а просто обмін одежею рішає справу — може, воно і не натурально, щоб сама 
одежа помогла узнати мужика за царя, та в казці такі речі слухачам не здаються за диво. Коли Ви дозволите, то я наближуся знов до народньої фантазії, обминувши православні о́брази (постараюсь, звісно, зробити се без білих ниток). З охотою 
обминула б я й уступ про відносини царя з царицею, бо, властиве, се до діла не належить, як хто з жінкою живе, а на Україні вже здавна досить вільні традіції щодо сього питання. До 
того ж «семейные добродетели» не завжді зникають у царів, 
коли вірити тому, що говорять, напр[иклад], про Алекс[андра] III. Ну, та цур їм!
Ще здається мені, що варто б трохи стисліше (сжатее) повести оповідання, а то воно довгеньке, як для казки.
Щодо українізації великоруських виразів і барви, то прийдеться, либонь, попрацювати чимало, та се вже я беру на себе. 
Спитаю тілько, чи згожуєтесь «Земскій Собор» перекласти 
«Велика Рада», як звалися за гетьманщини ті ради, куди збірались не тілько старшина та козацтво, але й поспільство і навіть «чернь низова». Остатній «проект української констітуції», що подав Орликові Кость Гордієнко, надавав такій раді 
значіння du conseil suprême безапеляційного, а поспільство 
та чернь завжді тілько Велику Раду і вважало справді закономірною. Коли хочете, можна оживити сю традіцію в Вашій 
казці. «Земский Собор» буде менше зрозумілим на Україні як 
слово, а яко традіція він для неї не існує.
Зрештою, раніш ніж друкувати, я послала б свій переклад 
Вам і Ваша воля була б пускати його в світ, чи ні. Тілько ж, 
коли Ви не згодитесь на ці загальні зміни, що я тепер проектую, то, либонь, я не могтиму послужити Вам перекладчиком 
та ще й «вільним».
Щодо оповідання «За веру і т. д.», то я згожуюсь, що його 
треба змінити так, як Ви радите. Та ще, крім того, щоб зробити героя українцем, я б радила зробити Лушкина штундарем,
 не таким єлейним, хоч усе-таки «непротивленцем», що 
не вмів ухилитись од військової служби.
В надії на ласкаву відповідь зостаюсь…
Л. Українка