
26.Х.1908
Високоповажаний добродію!
Знаючи, яку велику ролю Ви граєте у всіх ділах Наукового Товариства
імени Шевченка, я звертаюся до Вас з уклінним проханням вплинути на те,
щоб Товариство скоріше вшанувало мене відповіддю на мій лист, де була
пропозиція в справі
видання кобзарських мелодій. Д[обродій] Філ[ярет] Колесса
коротко сповістив мене про згоду Товариства, але, по-перве,
мені, яко посередниці межи жертводавцем і Товариством,
треба мати якийсь автентичний документ в руках, а по-друге, 
мені в вищій мірі важно знати, як Товариство віднеслося
до деталів моєї пропозиції (про се д[обродій] Колесса мені не
написав нічого); я, власне, маю на увазі питання про те, чи Товариство
може взяти на себе оплату праці д[обродія] Колесси.
Діло в тім, що тепер несподівано вияснилася потреба негайних трат на
записання репертуару кобзарів Гончаренка і Скубія. Гончаренко тепер
знову приїхав на життя в Севастополь,
і записати у фоноґраф його репертуар можна тілько поки ми
тут, себто ми маємо наглядати за тим, а фактично записати
має професіональний чоловік, німець, за плату; ми ж у Криму
вже недовго маємо зоставатись, і тому треба з сим спішитись.
Щодо кобзаря Скубія, то він, як пише д[обродій] Сластьон, знає
найдовшу нашу епопею — думу про Самійла Кішку, — котрої
ніхто більше з відомих кобзарів не знає. Сі причини спонукають
жертводавця дуже бажати, щоб Товариство взяло на себе
оплату праці д[обродія] Колесси і тим дало б можливість обернути решту
від пожертвуваної суми на вказану вище мету (нових жертв тим часом в
перспективі нема). Розуміється, вальки з новим матеріялом будуть
послані д[обродієві] Колессі для
поповнення видання Товариства. В тім разі, коли се бажання
не сходиться з прийнятою раніше постановою Товариства, то
прошу довести до відома Товариству висловлене тут бажання
жертводавця і його мотиви.
З правдивою пошаною до Вас
Леся Українка 