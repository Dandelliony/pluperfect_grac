
21–9/III.1899
Любий Міша!
Оце тілько що подерла початого листа, бо, справді, «ще нема 
нігде нічого», а я вже було таке завела — цур йому! Властиве, я думаю, що Колод[яжне] не продане, твоя і маміна телегр[ами] мусіли мати якийсь вплив. Нарешті, плакать завжді 
буде час. Се, бачиш, я така розумна зробилась, подерши листа. Я часом навмисне пишу листа з тим, щоб потім подерти, — 
се «одкриває клапан» і лихий настрій вилітає в повітря, як чад. 
Коли б не сі різні Nachrichten або знов Briefmangel і зв’язане з сим напруження нервів, що передається, як по дротах, від 
мами до мене (а часом, може, й навпаки), то було б зовсім не зле, 
бо мої справи йдуть нормально. Сьогодні Geheimrat, казав, 
що завтра чі позавтрому здійме з мене гіпс, потім наложить 
Verband  якийсь такий, що можна буде вставать (з гіпсом чі без 
гіпсу — ніхто не знає), а ще потім зроблять мені апарат, певне, 
такий, як у Polly. Все оце, кажуть лютри, займе 6 тижнів, значить, клади більше. Ввиду сього єсть комбінація, щоб 
Ліля приїхала на зміну мамі, та ще не знаю, чі се так вийде, бо, 
може, фінанси стануть на заваді. Я, запевне, могла б і сама зостатись, але мама про се і слухать не хоче, надто надивившись 
на Mania solitudinis п. Мікушевського. A propos, я вже знайома з сим паном; правду ти кажеш, що він з м’якого тіста 
(хоч то не мені б і говорить після мого постоператівного малодушія!). Жінка його так собі, як більшість польок, — із тіпа 
«госпось», а дівча славне, смішненьке, бо все просторікує і резоньорствує, як наша Дора. Воно все присусіжується до мами 
і вкупі з нею ходить то в музей, то по магазінах, а з своєю матір’ю своїм порядком — хитре!
Люде тут все нові прибувають, Geheimrat їх ріже, фабрика 
так іде, що ні одної хати вільної нема, а на деякі зайняті вже 
кандідати є.
Ти питаєш, які я «зайці» читаю? Ах, різні і багато і на різних мовах, — в Київі таких зайців нема й на лікарство! Газет 
читаю мало — чогось «спротивились». Про Russische Zustände,
зрештою, в нім[ецьких] газетах нема аніже́, в «Vorw[ärts]», 
була коротенька звістка, і годі, очевидно, тут сьому значіння 
не придають. Отже, твої листи мали значення кореспонденції з Росії. A propos коресп[онденції] з Росії, чі пам’ятаєш третє «Письмо к Тетеньке» Щедріна? Коли забув, перечитай конечне, се дуже на часі.
Ах, ніколи ще не було мені так трудно писать, як тепер, 
власне, того, що ідей багато, а писати мушу коротко, се дуже 
врізує крила всякій ліріці! Ну, вже ж таки я встану колись, тоді 
вже — всі Hahn, und [Sch]wan, und Pferdekopf! — писатиму не 
так! А тепер, коли б можна було мені простягти до тебе свою 
лапку, з якої ти і сміявся, і все-таки гладив, як людську…
Бувай здоров.
Твоя Леся
Зараз починаю писать Річчі, але, може, пошлю завтра.