
5.X.1900
Шановний друже!
Давненько не озивались ми один до одного, але то з нами часто буває… Тепер, на жаль, певне, нічого цікавого не напишу, 
бо досить таки втомлена, а час не жде, треба писати зараз, щоб 
не прийшлось пождати знов. Зайнята я дуже, бо, крім звичайної своєї белетр[истичної] роботи, маю иншу обов’язкову: відколи стала здоровшою, схотілося на свої ноги стати (воно ж 
і пора!), от і впряглась до роботи. Та нічого, се добре. Маюся 
тепер на здоров’я зовсім не зле, головно, що нога вже спокій 
дала після хірургії; нерви часом не дають спокою, але то вже 
їм так годиться, либонь, чі не професія того вимагає. Взагалі — 
all right!
Хочеться мені у Вашу сторону навідатись. Можливо, що як 
управлюся з роботою (себто заведу їй постійний лад) та зберуся з грошима, то й зроблю Вам візіту, ще таки, може, сеї 
зими, а ні, то навесні. Я перестаю розуміти галицькі обставини, а се мені прикро, я ніяк не вважаю гал[ицьких] справ для 
себе чужими.
Єсть у мене до Вас прохання (як завжді — визискую!): будьте ласкаві, збірайте під час виборів усякі газети, відозви, брошюрки, памфлети і т. и., що будуть видані всіма гал[ицько]-руськими партіями чі то пріватними людьми, і складайте 
в себе ту колекцію. Чим повніша буде та колекція, тим краще. Згодом один добродій, рос[ійський] кореспондент, напише Вам з Берліна, куди треба ту колекцію вислати, а Ви йому 
пошлете рахунок, скілько Вас той збір коштуватиме, то добродій Вам зараз же той рахунок залагодить. Ви не відмовляйтесь 
від заплати за колекцію, бо то не для мене, а для того добродія, то за що маєте йому даремно послуги такі робити? Коли 
Вам самим тяжко тим зайнятись, то попросіть когось із мені
знайомих молодих галичан від мого имені зробити те і передайте ті умови, про які пишу Вам. Мені було б дуже неприємно, 
коли б з сього мого прохання ніякого скутку не вийшло, бо раз, 
що я обіцяла кореспондентові залагодити сю річ, а друге, що 
слід, аби про гал[ицькі] справи були безсторонні і добре освідомлені дописі в рос[ійських] газетах, а сим, власне, і має займатись мій знайомий кореспондент. Отже, се слід для нас же 
самих.
Колись Ви писали мені про організовання молодіжі. Організатор з мене лихий (краще сказати, ніякий), але молодь починає сама організовуватись; тут уже, сподіваюсь, і я щось 
можу помогти, бо на помічницю все ж більше вдалась, ніж на 
«війтову палицю».
E[p]pur si muove!, 
Ще прохання: пришліть мені, таки вже мені самій, оповідання Мартовича, якщо вони вже вийшли, та, може, й Бордуляка вже можна набути, на адресу: Фастов, Киевской губ., 
Елене Григорьевне Бердяевой.
Коли побачите Ф[ранка], передайте йому моє вітання і мій 
великий жаль з поводу лиха в його родині, справді, серце 
крається на саму думку про те!
Вам щиро стискаю руку. Як маєтесь?
Л.