
Wien, III Gerlgasse, № 16, Thür 15,
bei Hauptmann S. Kobylanski
26.Х.1902
Дорогий брате!
Вже я тут. Хотіла було заїхати з Прерова до Праги, та дуже 
там якось плутана дорога, то я боялася собі часу багато збавити, а й так я вже пізно вибралась і до холоду досиділась. У Львові була всього один цілий день і дві половинки. Тут я від учора, 
хотіла б позавтрому виїхати, та не знаю, чи справлюсь з медичними і літературними справами. Оце зараз іду добиватись 
до Нотнагеля, а там ще маю різні rendez-vous в літературнім 
світі, дуже для мене важні.
Напишіть мені, чи мали до мене виразну справу, коли кликали в Прагу, чи так, для побачення і балачки. Як дуже треба, то постараюсь конечне поїхати звідси, а як для балачки, то 
тілько в тім разі поїду, коли то не буде дуже трудно (коли не 
запізнюся тут, коли недорого буде їхати і небагато часу візьме такий крюк). Натурально, що я б дуже хотіла побути у Вас, 
але таки мучить мене залізниця та й холод починає діймати.
Якщо не могтиму поїхати сама, то пошлю Вам звідси посилку забутих річей і підручники рос[ійської] мови, куплені 
Вам у Києві. І тоді напишу ще на всякі теми, а тепер спішуся, 
пора йти. Наші всі здорові (як я виїздила, такі були), Оксана 
у Запрудді, — пишуть, поправляється.
Відпишіть мені хутенько, таки зараз, то у вівторок отримаю листа.
Стискаю руку.
Леся