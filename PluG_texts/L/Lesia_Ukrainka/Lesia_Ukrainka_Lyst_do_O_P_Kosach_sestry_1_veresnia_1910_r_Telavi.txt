
Телав, 19.VIII.1910
Любая Лілеєнько!
Я дуже втішилась, отримавши нарешті від тебе листа, і хотіла швидко
відповісти, та все за слабостями не могла. Сама не
знаю, чого се я так розкисла. Літо ж у нас сей рік чудове і дуже
сухе, як рідко буває, а я маюся гірше, ніж торік було о сій порі.
З нирками то так собі, без переміни, хіба що ходити ще менше можу,
якось зараз або кров, або так болить, але в спокійному стані нічого; та
от з кашлем ніяк не розминуся, — відколи
писала Михайлові, то ще 7–8 раз була кров з мокротою (не побагато, а
так жилками і цятами крівавими), здебільшого се буває тілько раз на
день, лише позавчора було двічі, зате перед
тим з тиждень зовсім не було. Кашель тілько в першу половину дня
мокрий, а в другу зовсім сухий, але часом обридає. Щодня по ранішнім
сніданні буває великий і прикрий напад мокрого кашлю і здебільшого
кінчається рвотою або кров’ю (або
й тим і другим); хоча мокроти виділяється зовсім небагато,
після нього я буваю скілька часу дуже обезсилена. З полудня
здіймається трохи t° (буває до 37,8) і держиться підвисшена часом до 7ї
г[одини] веч[ора], а часом до півночі. 37,8 буває нечасто, а звичайне
так 37,2–37,4. При тому майже місяць триває нежит, що для мене зовсім
незвично, бо він буває у мене рідко,
гострий і недовгий, а се щось наче в хронічний перейшло. Минулого тижня
ще було й зуб розболівся і голова страх тріщала,
і такий був стан, що я навіть день у ліжку пролежала. Тепер
мені ліпше, голова не болить, зуб часом трошки озивається,
t° сьогодня вперше після двох місяців була нормальна (36,6)
аж до 5ї години і тепер невисока (37,1), і кашель був легший,
без рвоти. Може, воно вже на ліпше поверне. Вигляд, кажуть,
у мене зовсім добрий, їм не мало, сплю навіть багато. Так що,
може, се і неважна хвороба, а тілько нехай би вже минала, бо 
тиї рвоти таки дуже обридли, та й взагалі досить уже з мене
одної халепи. До лікарів тутешніх не вдаюся, бо їх «пошти що
нема», нехай уже, як у Тіфліс попаду, то піду, щоб мене вислухали, та й
зуби мушу добре полатати. Тілько коли трапиться
в тому Тіфлісі бути?.. Навмисне їхати не хочеться, бо се і втома, і
втрата чимала, а все жду, що, може, в Кутаїс мандруватимем, то воно й
по дорозі було б. Але з тим Кутаїсом ще досі ніякого «движения води»
нема, і ми досі не знаємо, куди і коли
мандрувати маємо. Потримай мої рукописи і наші ноти
у себе, а то ще розгубимо по дорогах. Щодо істор[ичних] записок, то
добре б їх переписати і дати якому фаховому знавцеві
на перегляд (а оріґінальний рук[опис] хай би був у тебе), та не
знаю, чи тобі се легко зробити, мені ж воно зовсім неможливо.
А може б, і варто видати ті записки, бо писалися вони в свій час
«з любов’ю», а се, кажуть, великий шанс до педагогічної придатности
праці. У всякім разі, коли вони послужать для Михаля, як колись служили
для тебе, то вже моя праця не марна.
Дуже дякую тобі за книжку О[реста] Л[евицько]го, мені
вона ще потрібна, а як прочитаю, то пришлю тобі.
Спасибі, моя золотесенька, що дбаєш про мої інтереси, та
не спішися виплачувати мені, поки «утвердишся» остатечне
на своєму місці, бо я б не хотіла, щоб ти через мене терпіла які
матеріяльні невигоди. А Микось і мама, коли можуть, то добре,
якби виплатили, бо мені на зиму знов «мандрівочка пахне»,
а хто зна, чи сю зиму могтиму і так заробляти, як минулої: літо
гірше від торішнього, то, може, й зима буде гірша (для мене).
Пришли якусь адресу для заказн[их] листів — хочемо послати тобі
фотографії. Я і Кльоня цілуємо тебе і Михальця.
Ф[еоктиста] С[еменівна] і Мар[уся] кланяються. Будьте здорові, тюсіні
мої.
Твоя Леся
Як ти маєшся? Чи не дуже перетомлюєшся? Я таки побоююсь
за тебе. Пиш мені хоч недовгеє слово. Кл[ьоня] мається нічого собі
(голос трохи ліпший), тілько нервується невиразностю стану. 