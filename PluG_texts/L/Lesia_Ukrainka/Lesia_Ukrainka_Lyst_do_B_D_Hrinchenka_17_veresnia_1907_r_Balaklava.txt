
Балаклава, д[ача] Соколовой, 
Новая Набережная
4.IX.1907
Вельмишановний Борисе Дмитровичу!
Прошу вибачити, що я не зараз відписала до Вас, — була занята всякими конечними справами, та, головно, виясненням 
своїх літературних шансів. Я, бачте, викінчую тепер аж дві чималі віршовані драми (маю надію, що се таки будуть драми 
справжні, с[еб]т[о] здатні до постановки на сцені). Одна з них 
уже «законтрактована» иншим видавництвом, а другу я 
могла б і хотіла б дати Вам, тілько боюсь обіцяти зробити се 
раніш декабря, — боюся або збрехати, або дуже перетомитись, 
коли визначу коротший термін. Ся річ вимагає чимало роботи 
і навіть читання всяких «джерел», — хоч се і не вважається для 
белетріста обов’язковим, але я відношусь до сеї своєї речі дуже 
серйозно і хотіла б ужити всеї сили, щоб зробити її чимсь людським. Через сі дві великі роботи я вже не маю тепер ні часу, 
ні настрою для дрібних віршів тощо. Отож, коли не можете 
ждати моєї драми до декабря, то нехай ідуть до друку ті вірші, 
що я колись дала д[обродієві] Єфремову; ото тілько що я не 
пам’ятаю «за давностю времен», які то, власне, були вірші і чи 
не були вже вони потім надруковані де за кордоном після того, 
як «независящие» не пустили їх у той збірник, що складав тоді 
д[обродій] Єфремов. 
Якби вдалося мені викінчити призначену для Вас драму раніше декабря, то, звісно, я й прислала б Вам її не гаючись. З деяких причин мені самій хотілось би якнайскоріше покінчити 
з сими двома роботами, але ж таки «вище чуба не підскочиш», 
через те і не буду обіцяти. 
Щодо мого здоров’я, то воно ніколи не вважало за свій 
обов’язок бути нормальним, а вже й за те спасибі, що до якого 
часу воно терпить оці мої «усиленные литературные занятия». 
При сьому я добре пам’ятаю, що «до пори збан воду носит, доки 
му ся вухо не ввірве», але ся «істина» ще більше придає мені натхнення, і я, коли не їм винограду, то пишу, — оце і все «поробляння» (правда, ще часом плаваю човном по морі). 
Дуже дякую за бажання прислати мені Ваші твори. 
У мене, власне, нема нічого з Ваших драматичних річей. До 
16 сього місяця я пробуду тут на д[ачі] Соколової, а далі — ще 
сама не знаю своєї адреси, та як знатиму, то і Вас сповіщу. 
Між иншим, як будете вдруге писати, то майте на увазі, що я 
з 25.VII ношу вже призвисько Квітки (се я тому зазначаю, що 
тут почтарі не дуже знають моє дівоче призвисько, а сама я 
сим «офіціальностям» значіння не придаю). 
Мій чоловік дякує за привіт і просить передати Вам і Вашій 
родині його щире привітання. Здоров’я його все поправляється, є надія, що й зовсім вигоїться. 
З великою пошаною Леся Українка