
27.ІІ. 1895
Шановний друже!
Дуже я рада, що мої листи Вам влад. Не думайте ж і Ви довго 
над тим, що Вам мені писати, а про що мовчати. Я не боюся 
гіркої правди, бо я ж і зроду не надіялася, що моє життя буде 
вічно поміж квітками плинути, а перед очима все тілько хороші декорації пересуватимуться. Якщо кого треба щадить, то 
хіба дядька, а мої плечі ще витримають і не таку вагу. Правду 
кажучи, потіха Ваша не велика щодо гадяцьких справ, — тимто й ба, що якби, — avec si on mettrait Paris dans une bouteille! I
Поки ще там непопівська освіта і т. и., а тим часом люде собі 
горло ріжуть, шукаючи правди. Крівава ж вона, тая правда! 
Та що вже!..
Ваша «сумно-радісна» звістка  була для мене просто радісною. В добрий час! Коли люде так домагаються газети, то, мусить же, вона їм потрібна, а коли так, то нехай і підтримують 
її, чей же навіть і у бідних галичан знайдуться гроші на таку 
маленьку газетку, у всякім разі слід се випробувати.
Робота Ваша, не у гнів Ок[уневському], видно, таки дуже 
потрібна, та й, здається мені, Ви з Ок[уневським] ніяк не заступаєте один одному дороги, нехай він собі лізе помалу до тієї 
мети, до якої инші будуть летіти, що ж робити, коли не у всіх 
є крила.
Шкода, що «Нар[одна] Воля» мусить перенестись у  Львів, 
їй якось більше годилось би на землі бути. Але я розумію, що 
инакше трудно.
«Громадський голос» назва добра, хоч і  дуже голосна. 
Я, врешті, стілько начиталась тепер голосних слів, що і собі, 
здається, почну писати такими  ж. 16 ст[орінок] «Нар[оду]» 
ми отримали, чекаємо далі. Гроші і  рукописі Кобр[инській] 
пошлю, не гаючись. Що то там вийде з  другого вип[уску] її 
«Бібліотеки», якщо буде те саме, що і з першим, то пожалься, 
Боже, грошей! Вона (Кобр[инська]), певне, сердиться на мене за 
те, що я ухилилася від бібл[іотеки] сії, але щось я не маю серця 
до сього видання, надто після того, як побачила його, — і така 
се вже вузенька річечка, сі жіночі видання. Коли ж кому і так 
судилось не глибоко та не широко плавати, то не хочеться позбавляти себе остатньої волі. Я гадаю, що англічанки не такими річками виплили в море. Цікава б я бачити Вашу англічанку, та вже, певне, не побачу, бо я, може, аж вкупі з дядьком 
вирушу з Софії, як він їхатиме в Паріж. Може, ми з Вами у Відні зострінемось, бо туди, може, мій батько приїде до наших, то 
й я вже туди попаду. Се ще, врешті, побачим, як там буде. Я думаю, що легче буде роз’їхатись з середини дороги різно, ніж 
просто виїхати звідси самій, не знаю навіть сама, чого мені 
так здається.
Багато чести для мене зватись правою рукою дядька, добре 
було б, якби мене можна було назвати одним пальцем на його 
руці, а то вже велика претенсія. Більш він мені потрібен, ніж 
я йому, се певне. Взагалі не ідеалізуйте мене, я навсправжки 
кажу, що я сього боюся, я вже раз падала з п’єдесталу, зробленого помимо волі моєї (хто поставив, той і звалив!), удруге сього не хотіла б. А по сім слові бувайте здорові.
Л.К.
28 [ІІ]. Здається, я писала Вам, що посилки Ваші отримали 
ми. Хороші речі — галицькі роботи на дереві, але надто дорогий дарунок — се «Рідний край», і як гарно зроблені фотографії! Тілько до нього бракує він’єтки, про яку писано в «Народі»,
чі то вона єсть отой полт[авський] адрес, про який Ви пишете? 
Гаразд було б, якби Ви послали нам спис річей, посланих через 
Шенкера  (дядько просив Вас об тому), бо шкода, коли що затратиться, то ж люде старалися, нехай же не дарма!
Цікаво мені, нащо Вам так було треба мене, та вже треба 
і Вам, і мені потерпіти. Либонь, ніщо не згине за той час, що 
я пробуду тута. Тут до мене всі привикли і не виганяють, то, 
може, і справді єсть якась користь з мого пробування. Хто зна, 
коли я вдруге побачуся з ними!
Л. К.