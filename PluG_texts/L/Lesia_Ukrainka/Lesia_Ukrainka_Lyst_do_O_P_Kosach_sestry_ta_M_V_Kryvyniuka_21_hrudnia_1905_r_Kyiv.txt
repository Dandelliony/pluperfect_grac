
Дорогі мої Лілеєнько і Михалю!
Поздоровляю вас з маленьким «громадянином» (citoyen),
що, певне, житиме при ліпших обставинах, ніж ми тепер. Ну, 
та й швидке хлоп’я! Поки ми радились, кому й коли їхати його 
стрічати, а воно поспішилося поперед усіх. Та се й добре, менше нервової втоми і всякого страху. Мама збіралась було їхати до вас от у сю неділю (11.XII ст. ст.) вкупі з Оксаною, та тепер 
уже не поїде, бо опізнилась, — її головна мета була помогти під 
час слабости (хоча я скептично відношусь до маминої здатности помагати — занадто вона нервова і розсіяна, та й одвикла 
вже від такої роботи, відколи ми повиростали). Ми не дуже 
й підбиваємо її їхати все-таки тепер (була й така думка), бо думаємо, що помочі було б мало, а приємність від гостювання 
була б отруєна маминими вимогами — ви знаєте, як їх трудно 
загодити. Я дуже хотіла б одвідати вас, та боюся тепер їздити 
по далеких дорогах зимою, бо таки часто простуджуюсь, а як 
ще де в страйк попаду, то зовсім мені кепсько буде. Нехай вже 
на весну приїду, — так і скажіть племінникові, як буде питати 
про старшу тітку. Якось я видихала той бронхіт (два тижні возилась), то тепер уже шануюся.
У нас тепер противний, напружений стан, як перед бурею. 
З пресою укр[аїнською] погано, бо губернатор хоче примінити 
до неї «двухмесячный срок», себто до февраля не будемо знати, чи будуть у нас газети, чи ні. Тим часом редактор «Праці» 
вже в тюрму попався (не за «Працю», а так якось), і се дуже 
шкодить справі, — проте якось воно мусить уладнатись. Ждемо з нетерплячкою, коли вже здіймуть сей військовий стан, — 
страху з нього ніякого, а завади в громадських справах таки 
багато.
Спілка літераторів «не состоялась» головно через І[вана]
М[атвійовича],
 що схотів показати свою велику партійну
(с[оціал]-д[емократичну]) сталість, — він розуміє або спілку «літераторів-марксистів», або ніякої, а позаяк для такої «пуританської» спілки континґенту бракує, то й зостається вона pium 
desiderium. Радикали повели себе зрадливо, бо, поручивши 
мені реферувати справу (вони були ніби й ініціаторами її) 
і написати проєкт уставу, на прилюдних зборах не підтримали ні одним словом і тим поставили мене в зовсім неможливе 
становище. Замість спілки літер[аторів], збір постановив заснувати «культурно-освітнє безпартійне товариство» (найбільше настоювали на сьому радикали) і вибрав комісію для 
складання проєкта уставу; в комісії більшість — радикали 
(з інших тільки я та ще один). Я вже писання того проєкту 
на себе не взяла (j’en ai assez!), але постаралась, що взявся інший (не радикал), і на се решта комісії виразно згодилась, — 
здавалось, діло почало наладжуватись «честь честью». Коли се 
раптом з’являється в «К[иевских] откл[иках]» відозва радикальних членів нашої комісії, де вони закликають людей давати їм гроші, а вони вже самі збіраються організувати всяку 
освіту і культуру. Про відозву сю вони не радились ні зо мною, 
ні з тим іншим, що має бути референтом уставу, і ні з ким взагалі з безпартійних чи іншопартійних українців. Ви, мовляв, 
тілько гроші давайте, а там ми й без вас управимось! Се щось 
таке грубе, нетовариське й недисципліноване, що навіть їх недавній оборонець Кльоня обурився, і не знайшов ні слова в їх 
оправдання, і заявив, що се вже переходить границю простимости. Подібних до сього поступків за ними чимало можна 
налічити за остатній час, але не буду вас томити такою «невідрадною темою». Скажу тілько, що хоч як я «всепрощаючо» 
настроєна була до їх ради, їх працьовитости й енерґії (прощала навіть те, що трудно простити, — літературну бездарність), 
але, як так далі піде, то я мусітиму «перервати дипломатичні 
зносини» з ними, бо вони можуть підвести під скандал.
І[ван] М[атвійович] теж немало мене дратує своїм недоречним пуританством (не кажучи про те, що він незносний чоловік своїм характером). Чи ви читали його статю в «К[иевских]
откл[иках]» «Первая ласточка укр[аинского] шовинизма»
і як вона вам подобається? Тут вона не подобається нікому, не 
виключаючи й найближчих приятелів автора.
Однак, що я собі думаю? Адже моїй Лілії, певне, зовсім не 
до речі довгі листи та ще й на такі неподобні теми. Як маєшся, 
Лілієнько? Михалю, пишіть, на Бога, частіше, хоч коротенько, 
що там з нею? Як поводиться племінник? Чи він гідний «своей 
старшей сестры Бетси»? Цілую міцно вас — трьох.
Ваша Леся