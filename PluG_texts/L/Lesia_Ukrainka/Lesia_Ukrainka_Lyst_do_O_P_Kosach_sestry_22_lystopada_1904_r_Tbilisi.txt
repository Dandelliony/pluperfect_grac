
Тифлис. Давидовская [улица],
д[ом] Гамрекели, д. № 23, кв. 4
9.ХІ.1904
Люба Лілеєнько!
Спасибі тобі, любая, що ти мені пишеш та що я через тебе, 
хоч се і кружно, довідуюсь про наших, «или они живы, или 
они здоровы», а то здумай собі, що я з самого виїзду від них 
ані стрічки не маю. От і Оксана скаржилась, що їй не пишуть, 
а сама досі мені не відповіла на листа, от уже хутко місяць. Я, 
правда, сама часто тим грішу, от, напр[иклад], проти Крив[инюка] дуже винна. Та було мені чимало всякої писанини за сей 
час, і переїздів, і біготні, то не раз справді ніколи було писати. А ще моя натура, що, довго не писавши, соромлюсь писати 
одкритки, а на лист не завжді часу й енергії вистачає. Та вже 
якось, може, справлюся.
Сього року я тут можу вже тілько писанням та подібними 
справами займатись, бо не потребую дбати про своє «пропитание», про се вже дбає Феокт[иста] Сем[енівна], якій я просто 
плачу́ за повний пансіон і більш ні про що не думаю. Маю таким способом «усиленное питание» без клопоту. Почуваюся 
я тепер зовсім добре, маленька осіння розклейка, що було напала в Києві, зовсім минула. Та воно й сором було б инакше, 
бо такої ідеальної осени, як тут, то рідко де трапиться. Я досі 
хожу в своєму «costume de promenade», дуже рідко надіваю пелерину, бо на сонці до +22°R доходить. Позавчора ми з Кльонею з ранку до смерку вештались по горах, було так чудово, що 
і втома не почувалась. Залізли ми в таке місце, де ще ніколи не 
були, познаходили якісь потоки, басейни, провалля, дуже цікаво було. І весь час я була в одній сукні (правда, теплій), а навіть по заході сонця не змерзла. Аж чудно читати, що ви, бідні, вже мерзнете там.
Се, може, лист мій дійде до тебе в день остатнього екзамену. 
От уже, слава Богу, Лільчик позбудеться тої халепи. А тижнів 
через два уже й в Київ! Добре було б, якби ти могла хоч до весни 
не братись за жадну обов’язкову роботу, щоб хоч трошки одійти. Якщо в тебе буде в грошах недохватка, а папі буде трудно 
тобі помагати (хоч я сього, признаться, не думаю, знаючи остатню стадію устройства його діл), то я думаю, що з декабря 
матиму повну змогу ділитися з тобою своїми ресурсами. От 
ще тижнів через два я се знатиму напевне і напишу тобі, скілько, власне, і в які терміни могтиму посилати, а тебе прошу наперед не церемонитись згодитись на се, бо я се зроблю зовсім не в ущерб своєму режіму чи здоров’ю. Так ти мені з Києва 
щиро напиши, які будуть матеріяльні умови твого виїзда 
в Прагу. Мені було б найгірше думати, що ти з перших же 
днів у Празі попадеш в ярмо непосильної роботи і знищиш остатнє здоров’я, яке ще зосталось від екзаменів. Може, колись 
мені буде потрібна твоя поміч, то і я обіцяю вдатись до тебе без 
церемонії. Добре так, золотая моя Ліліє?
Ще треба мені сьогодня скілька листів написати, тому скінчу сей от зараз.
Не повезло мені з журналом Славинського. Хотіла там 
писати і дещо дала, і воно прийняте до друку, аж тут потребовали Слав[инського] до війська, і вже він не редактор, а прапорщик піхоти в Староконстантинові… не приношу я щастя редакторам. Сл[авинський] просив тобі кланятись.
Кльоня і Ф[еоктиста] С[еменівна] тебе щиро вітають. Маруся тепер моя учениця, вчу її писати.
Хутко писатиму тобі знов. Цілую тебе міцно, моя Лілеєнько.
Твоя Леся