
15.Х.1901
Лілея моя лілейная!
Оце посилаю тобі через п. Черемисинову сього листа і листа до П. Н. Ге. Я не знаю, де, власне, живе в Петербурзі сей 
п. Ге, а листа мені конче треба послать, то ти, будь ласкава, запитай про його адресу або в редакції «Вестника Всемирной 
Истории» — Миллионная ул., № 34, — або просто в адресному столі, і коли не маєш часу або охоти віднести листа сама, 
то пошли по городській почті, хоч краще, якби однесла сама: 
«по нонешним временам» воно певніше. Се я, бачиш, довідавшись, що «Жизнь» воскресла в обложці «Вестн[ика] Всем[ирной] Истории» і що рукописі, позосталі від «Жизні», перейшли до сього журнала, маю надію, чі не знайдеться там моя 
статья, послана з Буковини («Михаэль Крамер»), та оце й прошу п. Ге яко співробітника нового журнала відшукати, коли 
можливо, мою статью, а крім того, пояснити мені, против чого 
посилають мені сей «Вестник», — чі то значить, що там бажають мене за співробітницю з запевненим становищем, як було 
в «Жизни», чі тілько так собі, за передплатницю. (От так фраза! — сливе сторінка без одної точки!). Не звертаюся просто до 
редакції, бо знаю з досвіду, що практичніше звертатись до одної виразної особи, ніж до зборного аноніма. До того ж я з п. Ге 
трохи знайома особисто. Можливо, що він полінується відповідати мені власноручним листом, тоді нехай би призначив тобі день, коли прийти за відповіддю. Я йому про сю комбінацію не пишу, бо не знаю, чі се тобі вигідно, а ти вже сама, 
коли се тобі не дуже невигідно, скажи йому про се. Дуже було б 
мені приємно дістатись у співробітники до сього журнала, бо 
мої фінанси = 0, але я не набиваюсь, тілько питаю, «что вы под 
этим разумеете, джентльмены», посилаючи мені свій журнал. Не люблю я набиватись, навіть з роботою, бо вже по праву чі ні, а я більше звикла, щоб мене запрошувано, а не я напрошувалась. Забула написати Ге, що коли статья моя в новій 
редакції єсть, але для друку там не підходить, то нехай її віддадуть тобі. Чі не могла б ти сказать йому се на словах? Щодо 
співробітництва, то я, звісно, могла б без допитувань послати 
просто яку роботу та й побачити, чі думають мене приймати; 
але не хочеться мені писати «на авось», шкода праці, вже й так 
мені дві статі сього року пропало, у мене не стілько часу і сили, 
щоб писати на пропаще.
Можливо, що Ге нема в Петербурзі, то я вже напишу просто в редакцію «В[естника] Всем[ирной] Ист[ории]», а ти навідаєшся за відповіддю. Добре? Тілько не відкладай надовго вияснення сеї справи, бо мені хтілось би покінчити з нею 
скоріш, аби вже знати свої перспектіви. Як з сього всього нічого не вийде, то подамся кудись до «Мира Божия» абощо, хоч 
приємніше було б мати діло з людьми, що вже мене знають, 
ніж шукати дороги під невідомі пороги. В моїх, та й не тілько 
в моїх, інтересах, щоб я знайшла собі заробіток скоріше. Я вже 
було звикла мати хоч які-небудь свої власні гроші і не здавати з них справи нікому, отже, тим трудніше вертати тепер до 
status quo. Я знаю, що ти і всі наші дивуєтесь моїй псіхології 
в сьому напрямі, але вже така вона — що робить. Я маю власні довги і власні заміри, отже, мушу мати для них і власні гроші. Скажу тобі, що у мене було невимовно тяжке почуття при 
виїзді п. Крив[инюка] за кордон: він бігав по Київу за позичкою, я мусіла дивитись на се і пальцем не рушити, бо не маю 
ні шеляга. І се після моїх торішніх обіцянок! Я знаю, що він 
не винуватить мене, але я почувала себе «лишенною всех прав 
состояния» — дуже се важке почуття. Хоч не завжді приємне 
буває почуття і в «постійного співробітника», коли він мусить писати не тоді і не так, як хочеться, та все ж краще, ніж 
моє теперешнє, — принаймі тоді хоч матеріяльно чоловік «сам 
собі пан».
Не докоряй мені за вечера з рефератами: коли я не можу 
дати просто гроші на справу мені дорогу, то даватиму хоч 
свою працю і заход, поки споможуся. До того ж мені се не коштувало дуже багато: реферата я не писала наново, а тілько викроїла з давньої статьї про соц[іальну] драму; музикальну 
частину вечера я на себе не брала і по артістах не ганяла, тілько по просьбі Общества написала дві записки, та й годі. Трохи, 
правда, іритували всякі проволочки з розрішенням від попечителя та безтолкові відкладання вечера без своєчасних про 
те оголошень від Общества. Втома ж була тілько при дебатах 
після реферата, бо почались вони вже після кінця програми 
вечера і тяглися довгенько, бо опонентів було аж п’ять, з них 
толкових два (Стешенко і Водовозов), а решта зовсім безтолкових, таких, що мимоволі все згадувались приказки: «Говори, 
Грицю, Богородицю, а я буду Господи помилуй», «Ти йому образи, а він тобі луб’я» і т. и.
Однак розписалась я занадто довго, а часу мало, тепер уже 
4 г[одини], в 7 Черем[исинова] їде, а я ще маю скінчити збірати 
для неї гроші (25 p.). Отже, спішусь.
Я думаю, що п. Кр[ивинюк] вибрав Львів головно через 
те, що ні з чеською, ні з нім[ецькою] мовою не справився. Крім 
того, знайшлись деякі інтереси у Львові, що його там затримали, — се, може, й добре, бо він з тих людей, що не можуть 
жить тілько власними інтересами. Користь з його пробування у Львові вже й тепер є. Згодом, як йому обридне Львів, звісно, можна й далі поїхати. Сподіваюсь, що він нічим там не 
скомпромітується, бо, крім мене та Ради, ні з ким із киян не 
переписується, а я, звичайне, не можу його скомпромітувати. Я вмисне просила його тілько до мене звертатись. Агрономії не вибрав він через те, що не сподівається потім заробітку 
з неї, так принаймі він казав мені.
Запевне, я можу тілько похвалити тебе, що ти вірно тримаєшся своєї медіціни. Кому ж би з того була потіха, якби ти зосталась жінкою без професії, потративши 2½ роки інтенсівної праці надаремне? Розваживши добре, здається мені, що 
тобі не прийдеться бути сю зиму за кордоном, хіба що в гості на Різдво поїдеш. Бо в Австрії без грецької мови ти студенткою бути не можеш, навчитись же її за одну зиму, певне, ніхто 
не в стані. Без півкурсового свідоцтва взагалі не варт їхать, бо 
«надзвичайною» нема користи бути, а замість того щоб їхати на остатній семестр, то краще вже скінчити його раніш 
в Петерб[урзі], бути вільною літом, а на осінь уже починати 
щось певного. Так мені представляється діло, хоч, може, я 
й помиляюсь. У всякім разі, я сужу об’єктивно, а тут же треба 
приймати на увагу і суб’єктивний бік справи, коли не хотіти 
попасти в педанти.
Коли надумаєшся їхати до Львова на Різдво, то починай 
заходи про се заздалегідь, щоб тебе не затримали з паспортом тощо. Мене, правда, не затримували, але я людина без 
офіціального становища, а ти студентка, то, може, до тебе 
инакше віднесуться. Куди «на південь» хотіла б ти перетягти п. Крив[инюка]? Коли у Францію, то як же він врядиться 
з франц[узькою] мовою, не знаючи з неї нічогісінько? Коли 
в південну Німеччину або в Тіроль, то вам обом треба щось 
думать з німецькою мовою. Хоч п. Крив[инюк] відносився так, 
що се пусте, але я думаю, що се не пусте освоїтись одразу і з новою мовою і з варьянтами в програмі, прилучивши до того 
і нормальну, вже саму по собі чималу, роботу.
Коли я закидала папі про те, що тобі вадить жити в Пет[ербурзі] і варто б їхати за границю, то він сказав: «Она сама этого не хочет, т[ак] к[ак] считает оставление инстит[ута] равносильным оставлению медицины вообще». Чому він се сказав? 
чі справді на основі якихсь твоїх слів?.. Ну, та вже аби всі инші 
умови уладнались, а «согласие родителей» завжді якось, чі сяк, 
чі так, здобудеться. Ти все ж таки Glückskind, la Mascotte,, 
недарма і «линовище» знайшла, отже, справи твої можуть 
тілько якийсь час зле стояти, а взагалі провалитись не можуть.
Про моє здоров’я не турбуйся, я не дам йому розклеїтись 
серйозно. Але ж їхати в Італію «з бухти барахти» якось чудно. Завтра я йду до Яновського і поражусь, чі справді ся подоріж потрібна, та спитаю, як він знаходить мій стан взагалі, і буду триматись всіх приписів і режіму — далебі! Я часом, 
правда, трохи кисну, але коли ж було инакше зо мною в той сезон, коли надворі не літо? Побувавши у Ян[овського], напишу 
тобі. А тепер бувай здорова.
I Щаслива дитина (нім.), талісман (франц.).
Наші всі здорові, збіраються писать тобі. Мами ще нема, 
буде в Гадячі ще тижнів два.
Цілую тебе міцно, міцно, міцно!!
Твоя Леся