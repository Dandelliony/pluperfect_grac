
19.III.1902
Любі мої мамочко і Лілея!
Думаю, що ви тепер вкупі, то й пишу обом разом. Листа твого, мамочко, я вчора отримала з описанням київської «гоголіади», та й згадала: «мало, душечко, одного Гоголя»… Але то 
вже завжді так буває, коли «всякое дыхание» заходиться «хвалити Господа»…
Я дуже рада, що мій план повороту через Грецію не зустрів 
опозіції у вас, а я чогось боялась, що зустріне. Я ж сей план 
«давно в уме держу, да только случая подходящего не было», 
а тепер уже случай самий «подходящий». За Каїр, далебі, даремне жалувати. Ну, нехай там пані Лев[ицька]
 поправилась, 
так і тут же не одна пані поправилась, та й, здається мені, я 
сама вже можу вважатись викоруваною. Щодо зарази, я таки 
не можу згодитись: заражаються бацілами, а в мене їх не знайдено при аналізі, — заразитись же слабогрудостю і легким катаром не можна. Мінськ міг мати справді лихий вплив через 
втому і ті вражіння, що я там мала, і через те анемія та слабогрудість могли загостритись, але то могло все одно і дома 
статись в той період… Не вірити в «предрасположение» через те, що воно досі різко не виражалось, то даремне — про 
«уплотнение» чи там «отек» легких мені говорили ще після 
першого «витяженія», коли мені було 16 літ, та тілько то відносили до наслідків довгого лежання і т. и. Я ж досі мала діло 
все з хірургами, а вони на такі речі не звикли звертати уваги. А ті болі в грудях, що було тижнями тримали мене в ліжку, 
ще тоді, як ми «в сереньком домике налево» жили, може, то 
й плевріти були, та хто ж те знав? А кров у мене показувалась 
і тоді, як ми з Лілею вдвох в Київі жили (ти, Лілея, пам’ятаєш?), і в Берліні раз, як напав кашель. Та вже здавна я задихаюсь, ідучи вгору, і розкисаю восени й навесні, і фігура у мене 
розвита менше Дориної. Хіба ж се все не ознаки «предрасположения»? Тілько того ніхто не боявся, поки не було страху безпосередної зарази, а тепер кожний пустяк лякає. Як же, мамочко, в таких речах казати «вірю» чи «не вірю», коли тут 
можна просто бачити і знати і на основі того доказувати? Та, 
зрештою, тепер кажуть, що і зараза чіпляється тілько там, де 
є «предрасположение», инакше всі люде були б заражені при 
теперешній санітарії та гіґієні. Сю тему, однак, можуть ліпше розвити в тому «медичному світі», де ви тепер обертаєтесь, 
а я, звісно, профан і говорю «по крайнему разумению», може, 
й даремне.
Тим часом, що б там воно не було, але тут, очевидно, минає. 
Жару вже не буває, кашель дуже рідко і спорадично (се вже 
два тижні, третій, як зовсім не кашляю), приливи рідко бувають і хутко минають, тілько ще томлюся досить хутко, так що 
ні ходити багато, ні робити що-небудь довго не можу. Але се, 
може, я просто розлінувалась та одвикла від нормально-роботящого життя, та мені лікарь тим часом ще не позволяє робити проб моєї «роботоздатности», а наказує кидати зараз всяку 
роботу, як тілько почую втому. Треба слухати, хоч се досить 
марудно, такий режім.
Літературної роботи і заходів у мене через се зовсім нема, 
отже, й доручати нема що ні в Петербурзі, ні в Москві. Я тепер, як той grillon-caché dans l’herbe fleurie. Так тілько прошу 
кланятись знайомим, які єсть у Петербурзі, а в Москві спеціально Кримському мій привіт і всякі complimenti (не в російському, а в європейському значінні — compliments les plus 
sincères), — та, може, нарешті виясниться справа, чи він отримав мій лист з Сан-Ремо і ще раніше з Буковини. Мені було б 
приємно, якби Кримський навідався до нас літом (я в іюні, 
найпізніше в середніх числах, вже напевне буду дома, отже, 
в Зел[еному] Гаю). Ваганову і Рудченкам прошу кланятись, 
спеціально Пасі, коли вона там.
Розпитайся, мамочко, там, як будеш у «Герцога», про здоров’я панича Шавловського, тут про нього часто розмовляють і журяться, та й справді шкода хлопця. А щодо «герцогства», то й наша ж Оксаночка la duchesse de Komor, так що 
нам герцоги зовсім не в дивовижу!
Напишіть мені там удвох хоч картку з Петербурга, бо на 
лист, певне, не буде часу, — я знаю, що то єсть попасти в Пет[ербург] на 10 днів, — самі «конки» душу витягнуть!.. Певне, там 
у Петербурзі тепер саме паскудство в тій quasiV природі. А тут 
тепер зовсім блакітний рай. Без білого капелюха і не показуйся, бо голову пропече.
Ну, будьте здорові, мої любі-дві. Треба оце ще один лист 
написати та й піти на passeg[g]iata al mare V — море таке гарне 
сьогодня, що гріх не піти. Цілую міцно вас обох і вітаю всіх будучих «світил», яких знаю. Наші всі вам кланяються.
Ваша Леся