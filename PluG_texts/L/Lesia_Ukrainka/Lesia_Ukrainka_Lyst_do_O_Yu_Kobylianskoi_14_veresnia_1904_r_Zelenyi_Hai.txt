
«О, ти, моя жрице краси й чистоти!»
Хтось до когось любого дуже поспішно пише, щоб таки сьогодня пішов лист. Був би хтось і вчора послав листа, але хтів той 
уривок з Євангелії, що хтось прислав, порівняти з текстом 
слав’янським, більше привичним для когось, бо хтось в деяких 
виразах, навіть на пам’ять рівняючи, бачив ріжницю чималу 
між німецьким а слав’янським перекладами. Найліпше, якби 
хтось мав тут грецький оріґінал, — хтось і має, але в Києві, то 
вже годі, — тоді зважив би ліпше, як, напр[иклад], перекласти 
те слово, що в нім[ецькому] сказано Schelle, a в слав[’янськім]
«кимвал» (цимбал). Хтось побачить, що у мене таки стоїть цимбал, бо я давно звикла до такої форми сього виразу, що став 
провербіальним у нас. Та й думаю, що воно більше відповідає стилю в данім разі. Є ще декотрі дрібні відміни, — хтось їх 
сам побачить, — і декотрі вирази я ставлю подвійно, або так, 
або так можна сказати, як комусь ліпше подобається. Чи хтось 
помилився, чи то так в нім[ецькому] перекладі стоїть, що ніби 
сей лист Іоаннів? По слав[’янському] перекладі і, скілько тямлю, по-грецькому він належить до ап[остола] Павла, тому й я 
так його назвала. Поділ стихів (versi) теж трохи змінений 
у мене, слідом за слав[’янським], але хтось може триматись німецького поділу, коли схоче.
Хтось комусь хутко напише листа, а тепер спішиться. 
Хтось тут ще два тижні буде і в Києві потім два тижні. Хтось 
ще сам не знає, яка буде його адреса на Кавказі, але в своїм часі 
когось сповістить, — так не буде, як торік, ні!
Хтось нехай буде здоровенький і поздоровить всю шан[овну] родину. Хтось когось любить. 
Хтось