Сліпець
Нарис-pendant
Motto: Душі ніхто не бачить,
а чує — не кожний.
Дивна річ, я ніколи не знав напевне, сліпий я чи видющий. 
Люде часто вважали мене сліпим, а мені здавалося, що я таки 
видющий, тілько з того мені радощів не було, бо я не міг дивитись на сонце. Я пробував дивитись на нього крізь ріжнобарвні шкельця і бачив часом його о́бриси, але де́ на нім плями, а де чиста поверхня, я не пізнавав, шкельця збивали 
мене, бо все окрашували инакше. Як тілько ж я хотів поглянути на нього без жадних окулярів, світло разило мені очі до 
болю, біль колов мені мозок, від мозку пригніченість розпливалась по всім тілі, і я ставав хворий і нездалий. Я мусів покинути проби дивитись на сонце голими очима, бо тямив, що то 
може мене убити, а крізь окуляри не мав уже охоти дивитись, 
бо зрештою і вони разили мене (і то дуже), а сонця не показували. Тоді я хотів бачити хоч само світло, без сонця, але таки 
соняшне світло. Ой лихо, як воно разило мене! Просто кріваві 
сльози витискало. Я хтів дивитись на білу марморову статую 
в соняшному світлі, там високо на неприступнім п’єдесталі, 
о, вона була така гарна, от-от, здавалось, оживе і слово промовить, — тим часом мені починали боліти очі, і я вже не знав, 
чи то мені в очах тьмариться, чи статуя справді криється плямами цвілі та павутини, — і я знов плакав і з болю і з жалю. 
Я хтів дивитись на білий з ніжними відтінками сніг… він мінився, мінився, ставав сивим, далі чорним, — я не знаю, чи то 
I Нарис як нарис (фр.). 
тілько в очах так було, чи він справді розтав і в болото обернувся, тілько я знов мусів плакати. Я хтів дивитись на срібно-рожеву західну хмарку, таку яскраву і таку милу, і дивився, 
і вона немов стала ще рожевіша, та мої очі так заболіли страшно, що я тілько тоді отямився, як уже хмарки не було, тілько 
темна-темна і понура ніч була надо мною, і передо мною, і геть 
навколо. І тоді мені вже й самому здалось, що я осліп, бо та ніч 
довго тривала, і я нічого не бачив, нічого ясного, нічого білого, 
нічого барвистого, тілько ніч… Я плакав і питав людей: чи я 
осліп? Одні здвигали плечима і казали: «Не знаю». Другі казали: «Не думай про те». Треті потішали: «І сліпі живуть на світі, єсть такі, що й зроду сонця не бачили». Я побачив, що ніхто 
мені просто правди не скаже, і замовк.
У мене давно була звичка ховатись по всяких темних закутках та печерах, коли світло намучить мені очі, і я сидів там 
одиноко і ждав, поки перестануть іти сльози з очей, потім я 
знов ішов шукати світла. Тепер я так не хотів. Мені схотілось 
товариства таких, як я, в одинокому закутку мені було страшно, а між здоровими людьми сумно, та й їм, може, було сумно 
зо мною.
І я пішов до шпиталю. Там мені добре було. Там була одна 
хвора дитина, що зроду сонця не бачила: хоч їй давали надію, 
що вона ще побачить його, але вона не вірила тій надії і старалась навикнути, погодитися з ніччю, але часто спотикалася в темряві і тоді плакала. Часом вона довго-довго грала 
якісь тужливі мельодії (у неї була срібна арфа, трохи затяжка для неї і з твердими струнами) і потім знов плакала. Коли я 
підходив до неї, щоб пожалувати її, вона питала мене тихим 
голосом:
 — Чи ти коли бачив сонце? яке воно? я думаю, що воно 
страшне, бо воно пече…
 — І я так думаю, — відповідав я ще тихше.
 — А світло ти бачив? — допитувалась дитина.
 — Не знаю…
 — Як не знаєш, ти ж був видющий?
 — Я не знаю, чи я був видющий.
 — Але ж ти бачив щось? — наставала дитина вже роздражнена — скажи, як ти бачив?
Я починав розказувати, а далі сам плакав з жалю, і дитина 
плакала і через мої сльози, і через те, що не розуміла, все-таки 
не розуміла, як то я «бачив» щось.
Не раз вона мені казала:
 — Нащо ж ти «дивився» на оте все, що ти звеш «біле»? Хіба 
то конче треба «дивитись»? Може ж, його можна «слухати»?
Я мовчав, бо я не міг їй сказати: «Тілько слухати — для людини не досить».
Дитина далі питала: «Нащо ж то «бачити», коли від того очі 
болять?»
Я знов не міг їй сказати: «А нащо ж очі, коли не бачити»? — 
і знов мовчав.
Дитина знов казала:
 — Було тобі не дивитись хоч на ту якусь «хмару», що то наостанку була, то через неї так очі болять у тебе, — тут дитинка ніжно поцілувала мені очі, знайшовши їх ручками, хоч говорила гнівно, — якби ти не цікавився різними «хмарами», 
та якимсь там «білим», та не «дивився б», то був би здоровий, 
і ніщо б в тебе не боліло, і ти б не сидів у шпиталю, а був би вдома і працював.
Я не міг сказати: «А ти ж сидиш у шпиталю, хоч і не “дивилася” ніколи». Я тілько сказав: «Будем працювати хоч тут, моя 
дитино».
І ми вкупі кошики плели і всяку сліпецьку роботу робили, 
тілько я все був хворий, все мене боліло через тиї очі, а дитина 
була ще мала, то й робота наша йшла абияк.
Дитина мала дуже тонкий слух і зараз чула по шелесту 
повільнішому, коли я вже томився роботою. Тоді вона клала 
свою ручку на мою роботу і казала: «Покинь, я скінчу твого кошика, тут уже мало лишилось, таке, що й я можу. Ти ніколи 
міри не знаєш в роботі!»
Вона часто говорила гнівно, а ручки тим часом дуже ніжно і сердечно стискали мою руку, і мені жаль було тих добрих, 
бідненьких ручок до моєї колючої роботи.
 — Кошик може почекати й до завтрого, а коли ти не маєш 
своєї роботи, то краще заграй мені трошки, а я полежу, мене 
менше болить, як ти граєш.
І дитина зараз приносила свою важку арфу (занадто важку для її тонких дитячих ручок) і грала мені, і біль мій затихав, 
і я більше марив про щось невиразне, ніж думав над тим, як 
зникла хмарка, та чи я сліпий, чи видющий. І так було добре…
Та мені жаль було, щоб вона трудила ручки над важкою арфою і твердими струнами, що натирали їй пухирі на пальцях, 
до того ж вона часто плакала по музиці і знов питала мене, що 
то таке сонце, що то таке світло, і як то «бачити», і нащо то «дивитись»; такі розмови мучили нас обох, і мене після них завжді очі боліли. Згодом вона вже привчилась не питати, але все 
одно я знав, що вона про те думає, і мені мало що було легше… 
Та їй теж… Тоді я посилав її гратись з иншими хворими дітьми (вони все більше у «схованку» грались), а сам ішов до сестри 
милосердя, що доглядала мене в шпиталю.
О, вона була справжня сестра для мене, лагідна, ніжна, 
тиха. Її музикальний голос помагав мені думати (вкупі з моєю 
товаришкою-дитиною), що для людей досить тілько «слухати»: її тонкі, гладенькі, немов шовкові, руки давали мені іллюзію, ніби я «бачу» їх аж до самого дна душі. І коли ми ходили 
удвох по садку — на нас спадав ніжним дощем, ледве дотикаючись лиця, весняний цвіт і роса з дерев, а пахощі квіток напливали тихими хвилями, — я не раз зовсім забував, що я не 
бачу і не розбивав собі голови над тим, чи я сліпий, чи я видющий, мені було так, як бувало ще замолоду, коли я зовсім був 
здоровий та ходив у темні, непрозорі нічки-петрівочки слухати соловейків у рідному гаю, я тоді слухав соловейків і зовсім 
не думав, що краще — день чи ніч? Отак мені часто було при 
моїй сестрі, навіть очі переставали боліти. А коли вони все-таки чого-небудь починали боліти, то вона казала, що вона знає, 
як і чого то болить, і не питала ні про що, тілько клала свою 
шовкову рученьку на мої очі, і ніколи при ній мій біль до крівавих сліз не доходив. Вона нічого не розпитувала в мене, але 
я сам їй багато-багато казав, все, що хотів, і то було легше, ніж 
ті розмови з самим собою у якому закутку, що я бувало провадив, ховаючись від світла і людей.
Сестро моя, як мені було добре з тобою! Ти вигоїла в мені все, 
що тілько в силі людській було вигоїти. Ти і тая гнівна та добра дитина вернули мене коли не до здоровля (я таки не знаю, 
чи буду я коли зовсім здоровий…), то хоч до життя, визволили мене від того лютого болю, від тих крівавих сліз. І вийшов 
я із шпиталю в світ, все ще хорий, але з якоюсь надією. Ждати 
в шпиталю одужання було б довго: я все ще боюся глянути на 
сонце і не розкриваю очей вдень, щоб не глянути на світло, але 
я знаю, коли день, а коли ніч, бо якось червоно стає в очах, а часом чорно, — ще буває і якось невиразно, не то біло, не то сиво… 
щось так, як світання або смерк… я ще не знаю, що воно таке, 
я ще боюся дивитись… я все ще не певен, чи не сліпий я часом, 
бо й сліпі часом тямлять, коли день, а коли ніч. Я не одважуюсь одкрити очі… але, може, колись одважусь! Люди кажуть, 
що я вже мушу бути видющий, але я не знаю, боюся знати.
Я вже давно не бачив своєї дитини, але чув, що вона підросла і стала сподіватись сама, не тільки її родичі, що буде ще колись видюща. Я віддав би їй всю свою надію, аби її надія стала 
ясна і — правдива.
А моя сестра… Ох, я чув, що вона… ні, про неї я не можу сказати того страшного слова, що стілько раз казав сам про себе. 
Я хотів би знати, чи вона справді набавилась якоїсь хвороби 
очей (у шпиталі часто бувають заразливі хворі, — може, й я був 
таким?), чи то в неї тілько втома трудного життя так відбилась 
(то часто буває). Коли то тілько втома, то вона мусить минути, 
я поможу, щоб вона минула.
Я часто думаю про неї, і така моя мрія: я візьму з її рук важкий, колючий костур, що дали їй добрі «товариші», і кину 
його геть межи дрова і візьму її під руку, і підемо так, як ходили колись по садочку. «Милостини» нам не треба, ми можемо працювати хоч щось — і буде нам так, наче ніхто нікого не 
провадить, а що просто ми йдемо — сами, але поруч. Ми будемо ходити або тим шляхом, що вона знає, або тим, що я знаю. 
Вона знає шлях в лісі, а я понад морем: і там, і там буде гомін 
і вільне повітря, ми будемо слухати разом і розкажемо вголос, 
що ми думаємо про ліс і про море. Вона зірве квітку і дасть мені 
напитись пахощів душі лісу (вона і вночі квітки знаходить), я 
знайду мушлю і дам своїй сестрі послухати, в мушлі шумить 
«душа океану», і так ми будемо слухати душу. Коли нам обом 
стане тужно до сонця, моя дитина заграє нам на своїй важкій 
арфі, на твердих, срібних струнах ті мелодії, що кріваві сльози в срібну росу зміняють, — вона вже підросла, либонь, ручки 
зміцніли, вона вже більша і не буде задавати дитячих питань, 
вона буде грати й мовчати, я знаю.
А може, ми… ми обоє, я і сестра, таки побачимо… побачимо його… «сонечко наше Боже, святе!» А як ні, то хоч світло 
його, то хоч барву легеньку… Хто раніш побачить, той буде 
мовчати, щоб не вразити другого, ще невидющого. Буде мовчати, тілько піде ще обережніше, і поведе свого друга ще певніше, і дасть йому почути всю красу моря, всю розкіш лісу, так, 
дасть почути. Але й краса і розкіш не буде краща, не буде розкішніша, ніж та душа, що ми слухали обоє, як були невидющими. Я теє знаю. Я ж і тебе не бачу, моя сестро прекрасна, але 
я чую тебе, і, певне, тим я люблю тебе більше, ніж всі товариші твої. Я не маю костура, щоб дати тобі, але я дам себе, такого слабого, як я тепер, — чи приймеш?..
San Remo, 14.IV.1902