
Тифлис, Тер-Гукасовская, № 2, д[ом] Хитарова
6.ХІ.1903
Пробач, дорогая мамочко, що я досі не відповіла тобі, — сили 
не було. Ох, ще ніколи не було мені так трудно писати листи, як тепер, навіть і в ті часи втрат, які я давніше пережила. Я не слаба, я владаю собою і на вид зовсім нормальна, але 
як беруся писати, то і голова моя, і все тіло моє мені не служить. Один лист викликав припадок та так і досі нескінчений 
лежить, і за кожною пробою писати щось таке наступає на 
мене. Бо як пишу, то все страшне наближається до мене і стає 
дійсностю, а так, то все ніби неправда, і мені треба сеї ілюзії, 
щоб не божеволіти так, як після того листа… Якби я була тепер 
в Києві або в Харькові, то, певне б, зішла з ума, а тут я часто серйозно думаю, що то неправда, а тілько так приснилось, і тоді 
мені нічого.
Ти кажеш, що краще б я жила з Манею, але се неможливо, бо вона сама живе в гостях у родичів свого чоловіка, людей 
мало сімпатичних і церемонних (та й чужих же мені!), і займає 
одну хату вдвох з чоловіком. Єсть якась надія, що її чоловік 
отримає тут при корпусі службу з казенною квартірою, тоді 
Маня, каже, з охотою відступила б мені хату у себе, та тоді і 
я з охотою стала б жити у неї, але тепер се неможливо. Ти не 
бійся «спільної квартірі», бо та спільність виражається в тому, 
що кімнати рядом і корідор спільний, — ми не обідаєм разом, 
а кожне нарізно — та й взагалі я не бачу, яка в тім біда, що мій 
найближчий друг найближче до мене живе. Я не можу бачити свого нещастя в тому, в чім його бачите ви, і не можу звати 
«тяжкою долею» того, хто не боїться ділити зо мною мою фатально тяжку долю і щиро стає мені у пригоді, забуваючи себе 
при лихій годині. Але я тепер ніяких планів не строю, у мене 
нема на те сили, мені ще треба жити помагати, а не вимагати 
рішення, та з мене тепер ніхто і не вимагає нічого, бо тепер 
не та пора… Ти, мамочко люба, не думай, що я се з прикростю пишу, ні, я нічого такого до тебе не маю, я тілько надіюсь, 
що ми ще будем думати однаково про те, що для мене щастя, 
а що лихо, і тою надією розважаю себе. О, так, мамочко, може, 
справді в моїх очах є щось Мішіне, бо в моєму серці є його струни, я так само не вмію ніким ні для кого жертвовати, хіба що 
собою, своїм власним життям, а тілько почуваю, що моє серце крається на дві половини, коли не всі, кого я люблю, любляться межи собою, і за їх незгоду я можу тілько сльозами 
своїми і крів’ю з серця платити, а більше не знаю, що віддати 
можу. Ох, мамочко, не мучмо себе нічим, бо єсть тілько одно 
лихе на світі — то смерть, досить уже її самої для муки!! Так, 
ти правду кажеш, нам треба горнутись докупи, нам треба помагати [один] одному, усім нам, що любили його. Так, знаєш, 
Квітка теж любив його, хоч і мало знав, він мені казав, що плаче (я те бачила) від самої втрати, а не тілько того, що то моя
втрата, і я вірю тому.
Мамочко, серце моє, постарайся чим-небудь розбивати собі 
настрій, щоб не вбиватись. Я боюся за тебе. Гляди себе, дорогая! Може б, ти до мене приїхала? Може б, тобі від зміни місця 
краще стало. У мене хата дуже велика, я і, наймаючи, рощитувала, щоб тобі було де поміститись.
Прости, мамочко, я скінчу. Мені все болить, коли я пишу, 
дуже трудно. Цілую тебе, і папу, і Микося, і Дорочку міцно-міцно-міцно.
Твоя Леся