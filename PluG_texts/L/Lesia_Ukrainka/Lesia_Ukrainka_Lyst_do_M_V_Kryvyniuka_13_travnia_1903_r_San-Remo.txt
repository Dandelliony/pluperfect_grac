
13.V.1903
Дорогий Михалю!
Вибачайте на сім слові, але Ви таки чудні. Чому Ви чекали аж 
¾ року, щоб сказати мені, що я зле адресую свої листи? Цілком не потрібно було «умисне обсервувати» непорозуміння
(вже ж не на злість Вам я робила помилки!), а простіше було 
просто пояснити його, — адже я «італьянський кореспондент» 
і мені можна б без «контрадансів» писати. Я просто думала, 
що Ви квартирант того добродія або співмешканець (так міг 
думати і поштарь), а відки я могла знати Ваші теріторіальні 
відносини з ним? Я думала, що Ви один за одного не відповідаєте і що він має право хоч від самої відьми листи отримувати, а Ви собі можете жити у нього і Вас його переписка нічого не обходить, так само, як і його Ваша, адресована в його 
квартиру чи й просто Вам. Я от живу на Villa Natalia, і почтарі звикли носити сюди листи, адресовані до мене (не питаючи навіть, чи я справді тут живу), а якби я вибралась, не упередивши почти, то хоч би мої кореспонденти і не написали Villa 
Natalia (чи призвиська господарів), почтарі все б несли мою 
кореспонденцію сюди або на яку нову адресу моїх господарів, 
бо така вже практика встановилась. Так само, певне, і в Празі, і скрізь, і нічого тут незрозумілого та надзвичайного нема.
Коли ж Вам з того прикрість, то сами винні, було не обсервувати мене, мов натураліст комаху, а вказати мені мою помилку, як людині і товаришці; се з усіх поглядів було б краще.
По-французьки можна адресувати межинародню коресп[онденцію] по всіх краях і сторонах старого і нового світа, бо 
се дозволяє всесвітня почтова конвенція. Не придавайте значіння пустим речам. Досить уже й великих причин для «лютости», так не труймо ж себе хоч дрібними. Я тих причин теж 
досить маю: 1) та сама, що й у Вас, — досада і трівога за Лілю, 
2) нездужання перед самим виїздом, 3) те, що досі не викінчила роботи через слабости і всякі моральні злидні, 4) ціла колекція прикрих листів від приятелів і знайомих на самі розмаїті теми, 5) невиясненість найближчих плянів, де і як жити 
і коруватись, 6) зв’язаність в грошах, тим більше тяжка, що 
свої «сметы» я знаю, а Оксаніни визначаються щоденними несподіванками, 7) збіговисько найтрудніших дилем до рішення «в непродолжительном будущем», 8) повне обридження до 
всяких курацій і [9)] «скрежет зубовний» на думку, що вони 
все-таки неминучі, 10) збори до виїзду, чого зроду ненавижу.
Здається, досить і для двох «леґіонів», але позаяк я вже давно «одержима», то можна відноситись до того, як до звичайного мого стану. Та, зрештою, так і відносяться всі. Люде чогось 
тілько до кровохаркання мають «суеверный страх» та до слова 
«сухоти», а решта все не біда… Ну, і слава Богу, я дуже рада за їх.
Тітка вже давно виїхала, і я Вам про те в свій час писала: 
або Ви забули, або лист пропав. Коли я не застряну в Цюріху, 
то «довезу» Оксану до Ґраніци, а сама подамся до Черновець
(via Львів) і там застряну надовше, бо думаю, що моїм нервам 
(поетично виражаючись, «душі») нігде не буде такого спокою, 
як там. Се не значить, щоб і там був «абсолютний спокій», але 
релятивний, єдино можливий для мене, найбільший.
З Відня напишу, коли будем у Вас, тепер ще не знаю. Постараємось приїхати не в середу.
Цілую Вас і руку стискаю, та не будьте люті хоч на мене.
Леся
P. S. Пробачте, що пишу на нову адресу, не діждавшись ще новішої, але думаю, що в тім нікому біди нема. Я непевна, чи Ви 
отримали мою вчорашню картку, а не хочу виїхати, не сповістивши Вас. Я і Ок[сана] виїдем позавтрому (15.V), перше 
в Цюріх, потім в Мюнхен. Коли схочете що написати зараз, 
то пишіть мені Zürich, Schweiz, poste restante, a далі я подам 
адресу. Сумніваюсь, щоб я надовго в Цюріху застряла, бо як 
буде крівавий або хоч «залізний» кашель, то яка ж там гідропатія? Після вчорашньої ночі кров більше не показувалась, 
але при кашлі чую смак ржавого заліза і кашель мокрий, хоч 
і не дуже, — при таких умовах ніяка вода не рекомендується. 
Але тут не маю пощо сидіти, бо тепер скрізь тепло, а життя 
удвох з Оксаною тут дорого коштує. І страшні простори района Сан-Ремо–Київ–Петербург мені вже, нарешті, не по нервах, 
хочеться бути хоч теріторіально ближче, а то мене не вистачить на 10-денні (а то й довші) обміни листів при теперешніх 
обставинах.
Я певна, що Ліля рефлектує на прикрість з властивою їй 
одвагою і видержкою. Хто знає, чи тепер так звана «воля» багато ліпша, — може, на нерви ще й гірша, буває часом і так… 
Може, позавтрому її справа скінчиться. Але поки то я про те 
довідаюсь!
Пошлю бажаний заголовок з дороги, так ліпше.
Не думайте, що я «люта» на Вас, що так якось «сухо» пишу. 
Просто важка голова, і втома, і всякий клопіт, от і вже. Мізок, 
здається, не горить, але инші матерьяли, певне, горять, бо я 
виїжжаю худіша, ніж приїхала… Ну, може, вода погасить те 
горіння. Побачимо!
Будьте здорові ще раз.
Л.