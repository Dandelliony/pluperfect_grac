
Ялта, Дарсановская ул[ица], д[ача] Терещенко 
28.XII.1907
Любая Лілеєнько!
Поздоровляю тебе і Михалів з святками і Новим роком, чей 
же, той новий буде для вас милостивіший від старого. А от для 
мене, видно, всі роки однакові… З листа до мами ти довідаєшся 
про мої теперешні тарапати, через те я тобі вже просто «продовження» писатиму. Була я сьогодня ще у терапевта (того, 
що колись рекомендував Фаворський). Роздивившись аналізи і вислухавши про наочні спостереження хірурга, терапевт 
сказав, що в діаґнозі не можна сумніватись, що справді се очевидний туберкульоз нирки і найрадикальніший спосіб проти сього — таки операція «удаления». На кліматичне лічення 
він ніяких надій не покладає (він сам був у Каїрі і знає добре, 
в яких випадках туди посилають хворих нирками, переважно 
з нефрітом). Але з огляду на те, що варто все ж перше випробувати нехірурґічні способи, він предложив лічення туберкуліном, яке тут у Ялті дуже широко приміняється і, кажуть, 
часто дає добрі результати. Він думає, що у мене є загальний 
нахил до туберкульозу (адже се вже четвертий процес) і через 
те варто попробувати сей спосіб для загальної оборони орґанізму, щоб, коли й прийдеться все-таки робити операцію, орґанізм був забезпечений від повторення того самого процесу 
деинде. Призначає він термін три місяці, за які, думає він, вже 
виясняться добре наслідки, і якщо нирка почне вигоюватись, 
то продовжати лічення до кінця (курс — півроку, а то й більше), 
як же ні, то покинути і робити операцію, не зволікаючи далі, 
щоб вратувати те, що можна вратувати. Я згідна прийняти такий план головно ось чому: 1) адже лівої нирки гаразд роздивитись неможливо, і хоч пузирь з лівого боку, наскілько можна 
було роздивитись, і здоровий, та, може ж, сама нирка і не така 
здорова (рухливість є трохи і в лівій), то чи не краще спробувати загальне лічення, що може мати вплив на обидві нирки? 
2) Якщо зважити робити операцію не тут, а за границею чи 
взагалі деинде, то краще протягти час до настоящої весни, бо 
в цей сезон переїздити і міняти клімат, я думаю, було б некорисно для нас обох. Я тепер чогось така вражлива до холоду, 
що мені аж думати прикро їхати кудись зімою. Властиве, я воліла б робити операцію тут, у того-таки лікаря, що мені ендоскопію робив, але Кльоня (та й мама, напевне) сього дуже боїться і все про «світил» думає та людей розпитується. Крім 
проф[есора] Каспера в Берліні, про якого казав мій хірург, 
люде ще говорять про якусь знаменитость в Одесі, та, на жаль, 
не називають фамілії (якщо вони мають на думці Сапєжка, 
то цур йому, не хочу!), а то ще й про Радзієвського в Києві. 
Я написала Галі, просячи розвідати, які там у їх в Одесі знаменитості, а ти, може б, розпитала про Радзієвського, чи справді він авторітетний по спеціальності ниркових хороб. Взагалі 
я просила б тебе довідатись, що можна, про сю слабість, про 
шанси оперативного й инших способів лічення і тим помогти 
мені рішити сю справу. Я думаю, що без операції мені не минеться, тож питання в тому, коли і де її робити. Може, тутешні лікарі, яко практики, а не теоретики, мало знайомі з сею 
рідкою хоробою і не все знають про неї. 
Еге, ще мій терапевт казав, що поруч з туберкуліном має лічити мене і всякими иншими способами: питанієм, миш’яком, 
креозоталом і т. и. З креозоталом раз уже була така проба: при 
одному аналізі було в мене знайдено скілька туберк[ульозних] баціл (се ще в Балаклаві), тоді лікарь назначав мені 
креозотал, і при другому аналізі (дуже старанному), так тижнів через три, баціл уже не було. Може, то випадок, а може, 
і ні. Збіраюсь-таки почати терапевтичне лічення (і з туберкуліном), поки наведу всякі справки і т. и., щоб час не пропадав. 
А може ж, і вийде з того що добре. 
Я чогось досить спокійно відношусь до сеї слабости, хоч 
вона досить марудна, операції теж не боюсь, і всякі можливі шанси чогось мало займають мою думку. Але Кльоня дуже 
турбується і огорчається, то мені дуже шкода його та й страшно, коли б се знов і йому не попсувало здоров’я. Варто було б 
скоріш се скінчити. Мені тілько не хотілось би, щоб він їхав 
куди зо мною, особливо тепер, а знов же і тут без мене він буде 
дуже самотний і, в разі чого, зовсім безпорадний… Але він не 
хоче, щоб я їхала сама, напр[иклад], за границю. Та, крім нього, нема ж кому їхати: мама занята, ти і тим більше не можеш, 
папа сам хворий. От якби весною, то, може б, хто з вас сюди 
приїхав та й побув би, поки б мене тут різали, — се якраз було б 
мені до мислі. 
Треба мені якось написати папі, щоб не дуже його стурбувати, та й не знаю, як се зробити. Не писати ж нічого про слабість теж не гаразд, бо мусить же колись довідатись правду, то 
краще нехай вже від мене самої. 
Все-таки писання про се якось розстроює, пора вже змінити тему. 
Як ти живеш у Києві? Чи знов ходиш в яку больницю? Часто буваєш на «Просвіті»? Як там «діло» Михаля старшого? 
Як мається Михальо менший? Давно вже я нічого про вас не 
чула. Оце тілько сьогодня отримала одкритку від мами, то хоч 
знаю, де ви всі. 
Ще в мене є прохання до тебе або до Михайла, кому там 
з вас більше часу є. Мені з «Вістника» чомусь не прислали подвійної VIII-IX і Х-ї книжки, а ХІ-та прийшла дуже нехутко, бо 
чомусь адресована була на Балаклаву, хоч я тричі посилала 
свою ялтинську адресу, допоминаючись тих книжок. Так якби 
хто з вас зайшов у редакцію, сказав би про се і попросив, щоб 
мені сі книжки прислали сюди. Я думаю, що їх таки й не посилали нікуди, бо все, адресоване на Балаклаву, я завжді отримувала тут. Може, треба заплатити за зміну адреси, то вже 
заплатіть за мене, бо невигідно дрібницю посилати. Ще теж 
бракує мені самої першої (січневої) книжки «Л[ітературно]-Н[аукового] Вістн[ика]» за сей, 1907, p[ік], то я не знаю, чи вона 
осталась у тебе, чи то вони вислали за першу чверть року без 
першої, — адже ти їм тоді за пів року заплатила? Щодо передплати на 1908 рік, то коли б спитати, чи посилати їм гроші, чи вони собі відтягнуть з гонорара за мою «Кассандру», що 
має друкуватись в 1-й книжці (здається, у «Вістн[ика]» нема 
звичая посилати передплатникам дурно). Краще б не посилати, бо се загайно. 
Давно вже я нічого не чула за т[ьотю] Сашу і инших родичів, може б, ти мені написала. Мені тепер як писати, то зараз 
треба про свою халепу споминати, а се вже прикро. Та й взагалі я тепер дуже інертна і думаю, що се від слабости залежить, 
а не від браку моральної дісціпліни. Я, певне, ще торік була 
слаба, адже пам’ятаєш, як у мене зимою t° трималась тижнями вище 37 наче без жадної причини? Отож, либонь, і починалось «воно»… Ну, та цур йому. В цілому я все-таки маюся нічого собі і можу сказати, що бували часи далеко гірші. 
Будь здорова. Я і Кльоня цілуємо тебе. Обох Михалів поцілуй. Чи нема якого новішого портретика Аляльового, я б дуже 
хтіла бачити, яке воно тепер. 
К[льоня] тепер дуже поправився і вже він мене глядить. 
Отак ми міняємось ролями… 
Напиши ж хутенько. 
Твоя Леся 