20.V.1913 
Люба мамочко!
Думаю, що ти вже повернулася з Гадяча, тож і пишу. Доїхала 
я без інцідентів, тілько було досить тісно і пароход трапився 
надзвичайно хиткий, аж навіть мені трохи заваділо, хоч звичайне того зо мною не буває. Приїхала таки добре втомлена, 
бо все ж 5 ночей зряду пробула в дорозі, та ще й досі не зовсім 
прийшла в норму. Кльоня зустрів мене на тій станції, де пересідається, щоб їхати в Кутаїс. Він трохи схуд, але поза 
тим мається нічого собі. Про Ставрополь чи якесь инше місце 
поки що новин ніяких нема, але — «надеяться никому не возбраняется». Ми тепер займаємо половину квартири (2 кімнати), дещо й річей розпродалося, се через те, що не стає инакше грошей на прожиття, а в довги залазити не хочеться, я того 
дуже не люблю і боюся, волію зректися якоїсь там вигоди, ніж 
сидіти у лихварів у кишені. Через те я буду дуже рада, як одержу хутко від тебе ті 55 p[ублів], бо принаймі буду вільна у своїх 
особистих видатках на який час, а там сподіваюся, що могтиму й заробити знов. Та й так, може, без великої трудности діждемося ліпших часів — повинні ж вони колись настати. Зрештою, се мене якось не дуже журить, бо се ще найменша в світі 
біда, рівняючи до инших. 
От «косада», що і тут якось холодно. Так я й не вилажу 
з сукняної одежі. Тілько в день мого приїзду було ясно і доволі тепло, та й то тілько до полудня, а потім усе дощ, та й дощ, 
та холод… І що се воно з сим «югом» робиться?.. Стан мого здоров’я такий, як був у Києві, ти його бачила, то сама зважиш, чи 
то зветься «добре», чи, може, як инакше. 
Словаря таки у мене нема, отже, нехай Ів[ан] Матв[ійович] пришле, спасибі йому, — прошу йому се переказати. 
Я мала взяти з собою остатній № «Р[ідного] Кр[аю]» і «Мол[одої] Укр[аїни]» з казкою Гоголя (хоч я їх прочитала, але хотіла привезти сюди), та мені їх не вложили, може б, твоя ласка 
прислати. 
Я забула свою грілку, та її посилати не варто — маю тут 
иншу. 
Будь здорова, люба мамочко. Кльоня тебе вітає, я міцно цілую. Привіт М[ихайлові] В[асильовичу] і п[анові] Петр[уненку]. 
Твоя Леся 