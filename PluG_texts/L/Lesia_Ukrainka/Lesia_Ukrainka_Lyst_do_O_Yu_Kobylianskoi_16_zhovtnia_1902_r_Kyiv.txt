
Київ. 3–16.X.1902
Як мій хтось дорогий може думати, що хтось гнівається на 
нього? Сам — якийсь, та ще й гніватися мав би?! Хтось отримав обидві карточки від когось у Києві, та не відповів, бо саме 
збірається виїздити, то має клопоту багато і так якось час розірваний то людьми, то справами. Тепер однак, хоч до від’їзду два дні лишилось, маю більше часу вільного, бо вже справ 
менше. А як чиясь перша картка прийшла, то хтось був дуже 
розшарпаний, бо ще тоді Оксаночка була дома, та саме радились з лікарями, що з нею робити, — її нерви за літо не дуже-то 
поправились, і нам всім неможливо тяжко було витримати з її 
нервовими капризами. Отож ми з Лілею бігали до лікарів і вдома старалися все врядити, як вимагали лікарські приписи. Все 
то забірало часу й енерґії багато, бо хтось собі здумати не може, 
що то за кара Божа глядіти за гістерічними та ще розпещеними людьми, ми обидві, я і Ліля, сами вже мало не дійшли до такого або й гіршого стану, як Оксана. Нарешті лікарі порадили 
їй змінити оточення і виїхати на село в якусь родину, де був би 
порядок і де сама хора узнавала б чийсь авторітет. На щастя, 
її запросила до себе на село наша старша тітка, що, власне, 
дуже добрий порядок в домі провадить і має авторітет перед 
Оксаною. Се вже тиждень, як Оксана там, і пишуть, що їй там 
ліпше і що поводиться вона далеко нормальніше. То й гаразд!
Хутко по Оксані виїхала Ліля до Петербургу. Бідна, дуже не 
хтіла їхати на північ! Мала охоту кудись до Австрії на універсітет вступити, та що ж, коли у Вас там чужинок инакше як 
на госпітанток не приймають і докторату не дають, а без того 
Лілі не можна було б потім в Росії державні іспити складати. 
Отож забралося бідне та й поїхало-таки в Петерб[ург], — досі 
вже там. Не стілько вона відпочила за літо, скілько намучилась, не знаю, чи стане сили й на добру науку та роботу… Се 
літо таки дорого нас всіх коштувало (не матеріяльно, звісно).
Я було думала раніш від сестер виїхати, але зосталася, 
щоб уже знати щось напевне, як буде, бо все-таки думала, що, 
може, візьму з собою Оксану (лікарі відрадили брати). А тепер 
уже випадкові причини затримали. Маю вже паспорта і все 
на дорогу, отже, в суботу (5–18.Х) виїду на Львів — Відень знов 
до Сан-Ремо на всю зиму. Не почуваюся тепер слабою, а таки 
поїду, бо лікарі радять «для певности» ще й сю зиму перебути в Італії, бо таки мені там значно помогло. Сього року буде 
не так сумно на чужині жити, бо я вже настілько здорова, що 
можу працювати. Маю роботу і «для душі», і «для хліба». Власне, «для хліба» писатиму статі у великий рос[ійський] журнал 
«Мир Божий», статі такого характеру, як я до «Жизні» писала, і платитимуть мені за них по 80 рубл[ів] від аркуша. Тілько писатиму не щомісяця, а може, на два місяці раз, бо воно 
і втомно було б, та й журнал той не має постійної рубріки критичної, але обіцяв «від часу до часу» охоче приймати мої статі.
От і всі новини про когось білого. А комусь чорненькому 
скажу, що його «За готар» хутко буде надруковане у «К[иївській] Старині». Хтось те оповідання читав і дуже собі вподобав, а давано було комусь читати рукопис для того, щоб хтось 
пояснив деякі незрозумілі слова (гуцульські). Отож хтось чорненький має хутко отримати і гроші.
А тепер хтось когось щось просить. Чи не міг би любий 
хтось виїхати напроти когось днів на два до Львова? Може б, 
там родичі той час сами справились би. Хтось буде у Львові від 
неділі до середи, а там рушить до Відня і далі. Хтось би з охотою заїхав до Черновець, та час і гроші не вистачають, бо треба 
ще буде у Відні та в Міляні забавити конечне для залагодження справ літературних (з огляду на нову роботу), а що вже 
й так виїзжаю не рано, то боюся, щоб знов така негода в дорозі не захопила, як торік, коли хтось ледве не застиг від студені 
у вагоні і приїхав до С[ан]-Ремо застужений.
Чи хтось зможе приїхати? Як зможе, то нехай просто приїде і довідається про когось в Товаристві, а як ні, то нехай 
напише комусь до Товариства (Чарнецького, 26), щоб хтось даремне не ждав.
Комусь дуже прикро, що не може до Черновець заїхати, 
але ж не може.
Хтось уже далі не пише, бо пора знов до роботи. Але хтось 
комусь буде з Італії часто-часто писати, хтось побачить. 
І хтось когось любить і ніколи на когось не гнівається, і не гнівався, і не буде гніватись. Хтось кланяється Св[ятій] Анні і всій 
шановній родині, а когось цілує і гладить і так, і так , 
і ще отак 
Хтось
Чорненьку дитинку хтось цілує і дякує за пам’ять про когось.