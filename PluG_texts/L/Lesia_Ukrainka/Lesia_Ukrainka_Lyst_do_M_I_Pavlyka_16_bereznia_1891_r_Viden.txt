
Відень, 16 марця
Високоповажаний добродію!
Дуже Вам дякую, що так хутко поспішилися прислати 
«Лорелеї» та «Народ»; і те, і друге я вже прочитала, але мама 
ще не зовсім дочитала, і через те не можу Вам зараз одіслати 
«Лорелеї» назад. Позавтрому хочемо виїздити звідсі, отже, до 
тої пори навряд чі могтиме мама дочитати «Лор[елеї]», то буде, 
певне, так, що ми її з собою привеземо. Не буду тепера писати 
«достотної рецензії», бо думаю, що краще вимовлю свою думку на словах, ніж на письмі, але дещо мушу таки тепер сказати. 
Перш усього маю сказати, що мені дуже сподобалась «Лор[елеї]», щось є у ній свіже, молоде та орігінальне, в сій повісті я 
бачу правдивий літературний талант, а не ділетантізм літерацький, що вже так обрид мені в нашій літературі. Видно, що 
авторка чимало читала творів чужої літератури, чомусь мені 
здається, що мусіла вона багато читати Жорж Занда, навіть 
її головна ідея (es sind die Weisen, welche durch Irrthum nach 
Wahrheit reisen)
 — ся ідея єсть чисто жоржзандовська. Тілько вже застосовання фактів, діалогі та опис товариства і родини Наталчиної се вже зовсім щось одмінне від Жорж Занд, 
тут уже видно правдивий натуралізм. Взагалі писана ся повість якось немов двома стілями разом: дуже романтічним 
і чисто натуралістичним. П[ані] Кобилянська — писателька 
нової школи, неоромантічної, але її неоромантічний стіль 
не дійшов ще до такої гармонії ідеалу з життьовою правдою, 
як то єсть у деяких новітніх французьких письмовців. Часом 
у неї тенденція надто виступає червоною ниткою і разить очі, 
мов дісгармонія барв. До того ж самі грунтові ідеї сії повісти 
далеко не нові і навіть подекуди, сказав би, досить наївні, хоч 
і правдиві, і щирі. Як на мене, то краса ції повісти не так в її 
ідеях, як в глибокій, тонкій, логічній псіхології героїні Наталки. Читаючи історію думки Наталчиної, я немов бачила перед 
собою історію цілого нещасливого нашого інтелігентного жіноцтва. Справді артистично змальована вдача тітки Наталчиної, сеї жінки-господині «старого закону»; ся постать узята цілком з життя і робить вражіння портрету. Не скажу сього 
про вдачу героя Орядіна: він мені здається якимсь невикінченим, а в поступованні його бачу не раз дуже небагато логіки й здорової думки, взагалі зараз видно, що він виставлений 
в романі тілько для Наталки, а не для нього самого. Тепер же 
щодо «технічного виконання» сього роману, то мені здається, 
що він трохи розтягнений, єсть багато схожих між собою уступів, зайвих діалогів, де-не-де туманні, мало зрозумілі і довгі 
речення; в діалогах мова чиста і гарна, але, де говориться 
від автора, там часто пробивається вплив німеччини, ну, та 
се річ пуста і легко поправна. Тим часом на сьому скінчу, бо 
і так вже чимало наговорила, що і сама не сподівалась. От тілько ще: мені здається, що «Лор[елеї]» для «Народа» непридатна: 
дуже довга та й по ідеях для вас мало поступова, а то таки ще, 
коли вже сказати цілу правду, ми хочемо її собі загорнути для 
«Другого вінка», — він же таки буде видаватися, і то не в довгому часі, як тілько збереться матерьял. Отже, ся повість, гадаю, 
відповідніше для «Другого вінка», ніж для «Народа».
От маю Вас просити, чи не були бисьте ласкаві занести чі 
то відослати Гладиловичеві осю картку віршів, що тута прикладаю, бо, посилаючи переклади до друку, ми якось не завважили, що лишилась одна картка, тепер же не хочеться захожуватися з новим листом задля сії карточки. Буду Вам дуже 
вдячна, коли зробите мені сюю справу.
Ось дивіться, як я загналася з свої писанням, а що ж би то 
було допіро, як би я почала писати «достотну рецензію!»... 
Але вже, врешті, скінчила. Тепер до побачення! Відклоняюся 
пані й панові Франкам.
Л. Косач