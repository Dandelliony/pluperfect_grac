
Чернівці, Новий Світ, 61
11.V (28.IV).1901
Лілея моя лілейная!
Трудно вже тепер зважити, котра з нас котрій була винна листа, та нащо там «важити» — хто міг, той писав, а може, навіть 
той, хто більше писав (я), краще був би того не робив, бо шарпав нерви і собі, і другим. Врешті, не знаю, як другим, а собі 
то безперечне: єсть і тепер листи, котрих ще не можу писати 
безкарно. Однак погано і так задовжуватись, як я тепер, бо — 
згадай, як ми колись у Гадячі по 8 листів у день писали і що 
потім в нашій голові було. Так само і з роботою. Оце 2½ місяця я за перо не бралась для якоїсь поважнішої праці, зате тепер вона наступила на мене цілою хмарою, що аж проглянути 
крізь неї трудно. Дещо я вже поробила, що стояло на першім 
плані, але та робота йде, як хвилі в морі: завжді на першім плані найсильніша хвиля здається. Вже бачу, як ти хмуришся там 
здалека на мене: ну-ну, вже робота!.. Але не бійся за мене, тут
у мене є коректіви. Одно, що моя природа тепер досить швидко каже «годі!», і то досить енергічно: заболить шия та й лягай, 
а друге, що по тутешній констітуції в 11 вже треба лягати спати (властиве, вже спати, а лягати в 10½). Можна писати тілько до обіда, себто до 12½, по обіді треба лежати (дозволяється 
не спати, як хто вже рішучо не хоче) щонайменше годину, потім можна що-небудь робити (от, як тепер, писати листи) до 
4–5 г[один], тоді йти після чаю гуляти, коли дощ не йде і нікого 
в гостях нема, з гуляння приходимо аж на вечерю (в 7–8), а по 
вечері вже не часто пишеться, бо за балачкою та слуханням 
гри на цітрі (п. Ольга вже досить далеко пішла за рік в тому 
хисті) не дуже-то пишеться. Забула ще одну увагу: ранком 
пишу не в хаті, а надворі, як тілько нема «хляпавки» (чудовий 
буковинський термін для дощу). В цілому припадає на роботу 
щонайбільше 4–5 (а частіше 3) годин на день, — се ж небагато? 
Правда, для мене і се немало, я вже більше не потягла б, певне. 
Тут я було почала приходити трохи в норму, та сталася пригода: заболів зуб (той самий, що болів мене шалено в Мінську), 
прийшлось його вирвати, та як нагнався опух з болем і якимсь 
status febrilis, то не давало се мені спокою ні вдень, ні вночі 
і знов розкрутило мене, — тяглося то більше тижня. Тепер 
опуху вже нема і не болить, тілько дірка з зуба все ще не зовсім 
заросла, але вже значно менша. Лікарь (дантист) дивується, 
з чого такі довгі наслідки, і поясняє те загальним станом організма. Може! хоч той організм і не такі операції витримував… 
видно, «час от часу неравен». Все-таки фізично я ліпше маюсь 
тепер (навіть після історії з зубом), ніж тоді, як була в Київі: 
шия й потилиця рідко болить і ніколи не болить так дуже, як 
раніш було, голова не тріщить так шалено, кашель перестав 
сливе зовсім, тілько на серці частенько млоїть (щовечора щось 
там колупає і таки досить доткливо), напад був тілько один, 
і то головно через зуб. Сьогодня, правда, горло болить, головно, коли дишу, але то пусте, може, маленька простуда, хутко 
мусить минути. От тобі й весь бюлетень ясної пані.
В иншому всьому живеться мені тут так, як можна було 
сподіватись: п. Ольга — ідеальна товаришка, з тих, що не лізуть силоміць у душу і що не відпихають холодом. Мати її нагадує св[яту] Анну на малюнках Леонардо да Вінчі, батько, 
75-літній патріарх, трохи консервативного «староруського» 
напряму (остатні події в Росії зовсім збивають його з староруського тропу, і він вже, очевидно, сам не знає, що робити 
з своїми «твердими» сімпатіями). Старший брат, учитель (чі, 
як тут кажуть, професор), ein Gelehrter в німецькому значінні 
сього слова; молодший брат, недавно укінчений студент, недавно ще бувший головою «Союза», студентського товариства, далеко живіший від старшого по характеру, а по напряму теж живіший. Живуть ще в домі два німчики-гімназісти, 
підлітки, ganz wohlerzogen und nett, нагадують зверхнім виглядом і костюмом Зорю, як він тілько що з-за границі приїхав. 
З чужих приходять найчастіше п. Маковей, відомий, либонь, 
тобі з літератури (товариш і приятель п. Ольги, до котрої відноситься à l’Oukra[i]nienne, не à la Galicienne), та ще одна молоденька учителька, дуже гарненька буковиночка, панна Євгенія Пігуляківна, «татарська дитина», як її зве п. Ольга за 
її чорнявість і трохи «необузданную» вдачу. Часом бачу більше людей, але дуже рідко, бо стараюсь у велике товариство не 
попадать, бо воно мені неприємно і навіть вадить, — у Львові я 
від того була зовсім розкисла.
Збіраємось ми з п. Ольгою до Кімполюнґу, в ті околиці, 
що вона описувала в своїх новелах; там я, може, й довше зостанусь, бо є можливість устроїтись там матерьяльно добре, а згодом слід буде виїхати звідси на село, бо дедалі, може, тут і душно буде, як взагалі в місті літом. Ти маєш рацію, що не слід 
мені спішитись додому, я сама те знаю, але одна справа може 
мене заставити приїхати раніше, се, власне, портрет С[ергія]
К[остянтиновича], що Труш обіцяв малювати з фотографії, 
але конечне при мені, бо так, здається йому, він зможе ліпше 
намалювати. Отже, приїзд мій значно залежить від того, коли 
і скілько часу Труш буде в Київі. (Про се останнє можеш нашим не казати, щоб не було зайвої розмови.)
Твої мрії мені подобаються, але справдити їх не так і легко, а чому се так, поговоримо потім, бо я вже тепер втомилась 
писати.
Піди, будь ласка, до Трегуб[ова] і скажи йому, що я застала О[льгу] Ф[едорівну] здоровішою, ніж сподівалась, і вона зробила на мене вражіння таке, як завжди. При тій спосібности 
попроси його запитати в ред[акції] «Киевск[ой] Стар[ины]», чі 
прийняли б там повість п. Ольги, якби вона зайняла 12 друк[ованих] аркушів (звісно, при відповідному змісті), п. Ольга 
хотіла б знати се скоріш.
Цілую міцно тебе і всіх наших. Будь мені здорова та енергічна, моя ти Лілея!
Твоя Леся
П[анна] Ольга тобі кланяється і всім нашим.