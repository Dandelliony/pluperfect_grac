Кутаис, Джаяновский пер[еулок], д[ом] Чхеидзе 
24.V.1912
Дорогий товаришу!
Стараюсь я привикнути до довжезних павз у нашому листуванні і все-таки не можу — якось турботно стає, чи не хворі Ви, 
чи не розгнівались чого… Може, я коли й зайве що напишу, та 
Ви вже не беріть мені за зле, бо сама ж я ніколи зла того не маю 
в думці, як пишу до Вас. От собі пишеться усяке, що на думку 
спаде. Та хіба ж не так воно слід між товаришами? 
А то ще особливість нашого листування: ніколи я не певна, чи застану Вас своїм листом там, куди пишу. Так і тепер. 
Може, Ви тепер уже не в Москві, а тоді моє прохання (я таки 
вічно з проханнями! аж сором!) прийдеться трохи невчасно, та вже я його таки напишу. Ото, бачите, гнітить мене моя 
«необразованність» у рідній історії, себто, розуміється, елементарні відомости я маю і дещо там читала, але перводжерел
(літописів головно) зовсім мало коштувала і через те не знаю 
стілю, «пахощів» давніх епох, а на чужу інтерпретацію не покладаюсь. Мені здається, що якби я сама прочитала якусь там 
«Волинську Літопись» чи Самовидця, то я б там вичитала щось таке, чого мені бракує у сучасних істориків (не виключаючи і Грушевського), а потім, може, й сказала б щось таке, 
чого ще не казали инші наші поети. От моя «Бояриня» тепер 
уже мені здається якоюсь елементарною, schwarz und weiss,
a, певне, вона була б инакша, якби я була більше «образована». Роїться мені в думці скілька тем — і з боротьби християнства з «реліґією предків моїх», і з часів татарських наскоків 
(баладний мотів про брата і сестру), і з цехового волинського життя, вабить мене образ Костя Гордієнка (не так його 
самого, як подібного до нього)… багато чого такого (не з політичної історії, а з культурної), і нічого того я не пишу «единственно от необразования». Але я не маю ніякої змоги образуватись хоч трохи, коли Ви мені не поможете. Скажіть, на Бога, 
де я можу тих перводжерел здобути? Чи їх можна купити, чи 
їх треба десь просити? Коли можна купити, тілько не дуже дорого, бо грошей у мене мало, то скажіть, що і де, а я вже куплю, 
коли ж треба просити, то вже поможіть випросити, бо мені самій, без Вашої поруки, може, і не дадуть. А коли щось і сами 
пришлете, як тоді Aulard’a то я вже не знатиму, як Вам і дякувати. Але Ви бачите, яка я? Все прошу, прошу, а сама, здається, ще зроду ніякої послуги Вам не зробила. Я вже не знаю, 
чому воно так виходить, тілько не з браку охоти у мене чимсь 
послужити Вам. 
Поки що я писала собі на инші теми. «Лісову Пісню» мою 
Ви, либонь, уже читали. Я маю за неї багато компліментів, як 
ще ні за яку иншу річ не мала. Чи то значить, що вона справді 
чогось варта, чи тілько, що вона «доступна», — не знаю. Чую, 
хотять її ставити на сцені, але що з неї там вийде!.. Либонь, 
краще про те не думати. Се ж і єсть ота Märchendrama, що я не 
знала, як її назвати. Після неї я, відхорувавши, скілько належалось, написала одноактівку знов з римсько-християнським 
колорітом (III ст[оліття]), потім уже захворіла як слід — од 
Різдва до Великодня — на гостре запалення нирок, аж навіть люде перестали казати, що у мене «прекрасный вид», але 
таки не покаялась і оце позавчора скінчила почату вже по Великодні нову річ, але яку!.. Боже, прости мене і помилуй! — 
я написала «Дон Жуана»! Отого-таки самого, «всесвітнього 
і світового», не давши йому навіть ніякого псевдоніма. Правда, драма (знов-таки драма!) зветься «Камінний Господарь», бо 
ідея її — перемога камінного, консервативного прінціпу, втіленого в Командорі, над роздвоєною душею гордої, еґоїстичної жінки донни Анни, а через неї і над Дон Жуаном, «лицарем 
волі». Не знаю, звісно, як воно в мене вийшло, добре чи зле, але 
скажу Вам, що в сій темі є щось диявольське, містичне, недарма вона от уже хутко 300 літ мучить собою людей. Кажу «мучить», бо писано на неї багато, а доброго написано мало, може, 
на те її і видумав «ворог роду людського», щоб розбивались об 
неї найщиріші натхнення і найглибші думки… Так чи инакше, але от уже і в нашій літературі є «Дон Жуан» власний, не 
перекладений, оріґінальний тим, що його написала жінка (се, 
здається, вперше трапилось сій темі). Тілько про се ще ніхто 
з моїх знайомих не знає, крім Вас, і я прошу Вас нікому про се 
не казати, поки сей «Камінний Господарь» не вийде в друку. 
Нехай се буде «сюрпріз» читачам і критикам. Ви бачите, я почала «ганятись за ефектами» — чи не є се ознака упадку? Ох, я 
й так починаю боятись за себе, щось дуже вже я розписалась 
остатнього часу! і все так якось шалено, з безсонням, з маніакальним станом душі, до вичерпання думки, до виснаження сили фізичної. Чи так же можна витримати довго, та ще 
I Се мені кара за те, що не їздила сього року в Єгипет. — Л. У.
й в моїх літах, з моїм здоров’ям? Хоч люде і хвалять мене, говорять про «зеніт», але ж — «und scheint die Sonne noch so schön, 
am Ende muss sie untergehn»…, Хоча, признаюсь Вам по 
правді, почуття упадку у мене ще нема. 
Але ось Вам трагікомічна рисочка: світові теми беру, а АВС 
не знаю: як треба казати по-іспанськи: Dolóres чи Dolorés (іспанське жіноче ймення)? Як звучить j по-ісп[анськи] — h (г) чи 
ch (x)? Чи називають «донна» (себто «донья») і дівчат, чи тілько 
замужніх? От Ви, напевне, усе це знаєте, а я — «необразована»! 
Зрештою, се й недивно — я самоук, а Ви професор, і я впевняю 
себе, що мені не сором. 
Ну, і будьте здорові, дорогий товаришу. Дуже прошу —
озвіться. 
Ваша товаришка Л. К. 
II От і ще маленьке прохання — передайте мою записку д[обродієві] Кістяковському, я не знаю його адреси, а Ви, певне, з ним стрічаєтесь, а може, перешлете почтою. — Л. У.