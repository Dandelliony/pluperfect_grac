
Люба мамочко!
Далебі, всі дні погубила і не знаю, чі давно писала тобі чі недавно, чі то ти вже сердишся на мене, чі ні. Тут так одностайне час проходить, що й на дні мало розділяється. Живемо, купаємось, печемось, щодня однаково. Два сіх остатніх дні так 
було душно, що аж уночі приходилось умиватись та віялом 
обмахуватись; тепер все хмарить, і парить, і вітром пекучим 
несе, але дощу нема і, певне, не буде, бо все вітер хмари розносить. Кна-кна бідна «совівається». Кна-кна нічого не робить 
і не улітить, а тілько читає, та спить, та допізна над морем сидить укупі зо мною. Я потрошку уліти пишу: написала один 
«легкоскрилений», шматок нещасливої «Місячної легенди»
(хутко вже її докінчу — не сьогодні, завтра) та ще написала 
вставну главу до «Жалю», до завтра докінчу другу главу вставну і пришлю тобі вкупі з «Народом». Вибачай, що тепер не посилаю «Нар[од]», але його треба заказним посилати, значить, 
чекати до завтра, а я вже хочу, аби сей лист пішов сьогодні, — 
кна-кна понесе його на пристань і передасть на пароход, що 
ось зараз піде на Одесу. Про улітні справи я подумала і зважила так, порадившися з Мішею, що «Жаль» таки належиться 
більше всього до жіночого збірника, він створений для нього, 
Колессам я дам «Місячну легенду», а в «Бук[овинський] альм[анах]» можна дати і «Самсона», тілько так, як він єсть, не 
переписуючи, бо вже сили моєї нема його переписувати по сто 
раз, бодай його! Порада п[ана] Франка, себто про видання жіночого збірника окромими випусками, мені сподобалась, і я 
зовсім не знахожу, щоб такий способ видання відбирав нам повагу, зовсім навпаки, тілько треба, аби весь матерьял був уже 
зібраний, а потім, не гаючись, випускати випуск за випуском, 
не чекаючи, звичайне, поки попередні вип[уски] розійдуться, 
бо то вже була б затяжна справа. Можна об’явити пренумерату на всі вип[уски] разом і на кожний окроме, то, може, би скорійше і краще розходилось, а щодо «поваги», то так, може, ще 
й поважніше вийде. Біда нашим улітам з крітікою, як-от моїй 
тепер, — один зовсім на смерть осудив, а другий не прибере 
місця, де посадити! Хто зна, як і судити тепер, хіба треба 
взяти середину, як завжді в таких випадках. Чому кажеш, аби 
я нічого не писала, а давала чомусь лад? адже, окрім «Жалю», 
у мене нема нічого до влагодження, а його я завтра влагожу. 
Вибачай, що так круто кінчаю, — спішусь, от-от пароход відходить. Тігриків і папу цілую щиро. Пані Франкову вітаю. 
Прощай, мамочко, серденько, бувай здорова!
Твоя Леся
Ми з кна-кною статкуємо, ти за нас не бійся, усе гаразд буде!