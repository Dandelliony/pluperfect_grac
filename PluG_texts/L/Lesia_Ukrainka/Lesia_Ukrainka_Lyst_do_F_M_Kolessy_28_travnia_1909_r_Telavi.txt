
15.V.1909
Вельмишановний добродію!
Дуже дякуємо Вам за надіслання початку видрукуваних Ваших записів. Щодо
уваг, то можу хіба три малі подати, а то,
власне: 1) ледве чи лівобережний українець (Кравченко) міг
вимовляти «третий» замість «третій» — отже, може б, Ви се переслухали
ще в фоноґраф[і] і відповідно скореґували; 2) хоча
Ваш спосіб становити в ключі діези відповідно до ґами, на
якій збудована дума, а не так, як звичайно їх становлять, видається
мені дуже дотепним і науковим, але люде, непризвичаєні до такого,
можуть попасти в помилку і навіть привчитися
виконувати думи з тією помилкою (при мені один добрий музикант довший
час грав Вашу думу, невірно уживаючи діезів,
аж потім уже ми, знаючи, як повинна звучати дума, догадалися, в чім
його помилка) — отже, з уваги на се варто б зробити
примітку десь на видному місці, що звертала б увагу виконавців на те,
як поставлено знаки в ключі. Коли сей лист прийде
до Вас уже запізно і в коректі не можна буде сеї примітки зробити, то
кажіть пізніше вклеїти кольорову смужку з такою
приміткою у відповідному місці; 3) замість скорочуючих знаків покрас
ліпше було б виписувати вповні їх виконання, тим
більше, що, здається, Кравченкові покраси частіше звучать
так:
---
, тимчасом як у Гончаренка трапляються й такі: --- ;
коли ж се марудно виписувати щоразу, то, може б, ще можна
вспіти видрукувати значіння покрас у примітках, як звичайне поясняються
знаки покрас в сучасних виданнях клясиків.
Оце і все, що ми можемо сказати з поводу Вашої прекрасно
виконаної праці, оскілько знаємо її досі.
Тепер маю до Вас одно прохання, але то лише в тім разі,
коли справа не забере Вам багато часу та не завдасть клопоту.
Може, пробуваючи у Відні, могли б Ви принагідно довідатись,
кілько б коштувало там видання 500строфових українських
пісень (самих мелодій з підписаними під нотами першими
строфами тексту латинським друком, а з передмовою по-німецьки). Боюся,
що я вже спізнилася з сим проханням, бо вже
Ви досі, либонь, у Відні (а може, й вернули?), але якби ще
було вчасно, то я була б Вам незмірно вдячна, коли бисьте були
ласкаві розвідатися про сю справу.
Се я пишу Вам без зволікання, як лише можу скоро, отримавши Ваш лист,
але з Азією, як бачите, листування річ загайна і ніяк не може
прискоритися!
Прошу вибачити, що якось наче недбало виглядає моє писання, — якось я
зле тепер маюся на здоров’ї, то ліпше не годна писати.
Мій муж поздоровляє Вас щиро. Прошу прийняти і мій
привіт.
З правдивою пошаною
Л. Квітка
P. S. Можна писати і просто на моє ім’я: Телав, Тифлисской
губ[ернии], 3я Нагорная ул[ица], 31, — але се ледве чи буде
швидче.
