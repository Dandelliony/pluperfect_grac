
3 Мая. Субота
Любі мої папа і мама!
Оце тілько що пішов од нас Микосьовий учитель, і я берусь 
писати. Пишу іще карандашем, щоб не нахилятись над столом, але вже сидячи в креслі, не лежачи. Ходить я ще, звичайне, зовсім не можу, навіть підвестись без сторонньої помочі 
нічого й  думать, мені здається, що моє плаття сто пудів важить. Так що мене Ліля і Марися  удвох підводять і зараз сажають тут же коло кушетки в кресло. Нога не болить особливе, 
а тілько в обох ногах прикре почуття, ніби жили мають лопнуть. Але в сей раз все-таки мені ліпше, ніж колись було після пов’язок: перш усього я не почала з обморока, як тоді, і не 
треба мені згинать ногу руками, навіть, здається, як тілько я 
привикну стоять, я могтиму добре ходить, і се, певне, буде скоро, так, може, через тижнів два. Ну, але, звичайне, «по ділам 
ходить» довго не прийдеться, та й діл тепер у мене нема щось 
ніяких. На костилях теж не буду ходить, се не потрібно буде. 
Упасти не можу, бо вже ж се в моєму інтересі — стерегтись різних випадків, не дуже пріятно починати знов лежню — цур їй!
Ліля видержала екзамен по геометрії добре, письменний 
і усний, тілько сьогодні дуже довго держали її в гімназії; як 
вона каже: «Я тепер знаю, що не завжді добре бути “способною” 
ученицею, — довше питають». Микось уже помирився з своїм 
учителем і сьогодні вже не заявляв мені претензій. Ми з Микосем уже принялись серйозно за «повторение языков», і Микось 
береться без ліні — видно, екзамен не жарти. У нас усе гаразд, 
тілько дуже порожньо і скучновато. Впрочем, хутко могтиму 
грать на фортепьяно, тоді не буде так скучно. Новин особливих нема. В Літ[ературному] общ[естві] «обсуждали вопрос об 
издании “Ежегодника”» на трьох мовах:  укр[аїнській], рос[ійській] і польській, та ще, здається, не зовсім обсудили.
Мамочко, будь ласкава, знайди мої письма, що я просила 
тебе сховать, як виїздила з Колод[яжного], і сховай їх так, щоб
москалі не доступились  (я боюсь і так, що, може, вони були 
в шкафу). Се чималий пакунок у газетному папері, зав’язаний 
шнурком з написом «Лесіни листи». Я безпокоюсь, чі цілі вони.
Спасибі, папа, за цікаві звістки.
Бувайте здорові, мої дорогі, і не бійтесь за нас, нічого не сталось, усе гаразд. Цілую Уксуса і Дроздіка.
Ваша Леся