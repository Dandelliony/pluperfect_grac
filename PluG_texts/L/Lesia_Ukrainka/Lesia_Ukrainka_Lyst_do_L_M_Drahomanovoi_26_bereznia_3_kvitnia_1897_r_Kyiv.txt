
14.III
Дорога моя дядино!
Тілько що прочитала Вашого листа і от зараз пишу Вам, бо як 
не напишу зараз, то знов яка-небудь халепа помішає, а тим часом я знаю, що Вам прикро ждати.
Здоров’я моє краще, ніж було перед початком лічення, та не 
так добре, як тоді, коли я була у вас, окрім того, мої нерви починають виходити з повиновенія, так що недавно довели мене 
до припадка безпам’ятства з бредом, всьому, впрочем, була 
виновата не стілько слабість, як лихий настрій, але запевне 
одно другому помагало. Впрочем, се, може, і наслідок впливу 
йодоформу. Настрій же був тяжкий внаслідок многих прикростів, що закінчились настоящим ударом грому: несподівано 
умерла Галя  (дочка Ник[олая] Вас[ильовича]),  моя товаришка і посестра. Вона весь свій вік слабувала нервами, поки врешті істерія довела її до самогубства, — вона кинулась під поїзд. 
Инші думають, що се нещасний випадок, але я думаю, що ні, 
бо вона не раз намірялась стратити себе. Після неї зосталось 
двоє малих хлопчиків.  Се страшна втрата для всіх нас, а про 
Ник[олая] Вас[ильовича] і говорити нічого, можна тілько дивуватись його енергії, з якою він переносить своє горе.
Я просто злякалась, прочитавши початок Вашого листа, 
де говориться про Лідін діфтерит, — хто б міг такого сподіватись. Велике щастя, що все добре скінчилось і Міку встерегли. Се дуже недобре, як де в домі багато малих дітей, як тепер 
у Шишманових,  завжді дитячі слабости не переводяться.
Наші всі здорові, тілько Олеся трошки горло простудила 
на Шевченковому вечері, що був недавно в Літературному обществі. Се перші прилюдні роковини в Київі після многих років; удався вечер добре і шумно. Незабаром в Обществі будуть 
поминки по Кулішеві,  і мама буде там читать реферат, через 
те вона тепер ходить і все кулішівські матерьяли збірає. Мама 
тепер вже трохи заспокоїлась про мене і починає вірить в моє 
лічення, тілько мій нервовий припадок налякав її, та він хутко минув і ніяких лихих наслідків не зоставив. Листів вона тепер мало пише, бо і часу їй бракує.
Література моя не дуже процвітає, так собі через пень колоду. Чула я, що в «Przedświt’i» написано «довольно возмутительно» про дядька і його адептів.  Як би я була публіцістом, 
то варто б вилаять! Чі Ви читали проте, як з Галичини вигнали руського кореспондента Водовозова  за телеграму про вибори? От іще звичаї!
Жалко мені про Радині екзамени, та я думаю, що діло не 
пропало і що кидати школи не варто. Нехай Рада згадає того 
павука, що я писала про нього в Роберті Брюсі, і бере з нього 
приклад. Може б, вона тепер, забувшись трохи про свою [пропуск у копії], написала  б мені листа,  а  я б їй спасибі сказала. Нехай вона не ображається, що я їй пишу мало і погано, — 
вона сама бачить, яке моє писання. Уже як встану, то всі долги 
заплачу. Так само прошу Міку вибачить, що не писала йому 
«отговор» на його листочок, якби я тепер написала своїм почерком та своєю болгарщиною, то він би все одно не розібрав, 
дарма що він таки дуже розумний.
Чому не пишете, як мається Зоря? Наші діти учаться гаразд, може, Микось і Оксана перейдуть без екзаменів.
22 [березня]. Листа перебили, а  тепер вже не пишеться. 
Я здорова, нічого вже не робиться.
Бувайте здорові! Цілую всіх Вас міцно.
Ваша Леся