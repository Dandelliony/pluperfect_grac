
27.Х.1911
Любая Лілеєнько!
Будь ласка, віднеси оці всі рукописи (крім свого, звісно) до
«Вістника». Се я тому поспішилася їх виготовити тепер, що
в їх там у «Вістн[ику]» з осени визначається черга на прийдешній рік,
то не хочеться мені знов, так як з «Руфіном», діждатись
аж до остатньої черги, бо в тім, крім моральної, є ще й матеріяльна
невигода. При тім передай мою просьбу тому, хто там
тепер править редакцією, щоб, як будуть друкувати дрібніші
речі (їх є три, а одна велика), не друкували більш як по одній на
книжку. При тій спосібности забери «Руфіна і Прісціллу» (рукопис) і
прилучи до того архіва, що є в Кам’янці; колись,
може, сей рукопис буде потрібний, як буде нагода видати сю
річ з непопсованим текстом, на що я не трачу надії.
Мені дуже прикро, що не можу тобі послати тепер же й «Історії», але я
все ще «вчуся» для неї, бо чимало таки й нового
вийшло з того часу, та й старе я вже призабула, а вже ж коли
виправляти, то треба свідомо, — не самий тілько стіль. Мушу
признатись, що таки й ся нова драма (що тепер посилаю —
«Лісова пісня») стала мені трохи на заваді. Правда, писала я її
дуже недовго, 10–12 днів, і не писати ніяк не могла, бо такий
уже був непереможний настрій; але після неї я була хвора і досить довго
«приходила до пам’яти». Потім уже переїзд, розташовування і т. и. Далі
я заходилась її переписувати, ніяк не
сподіваючись, що се забере далеко більше часу, ніж само писання, — от
тілько вчора скінчила сю мороку, і тепер чогось
мені шия й плечі болять, наче я мішки носила. Ет, таки я тепер ні до
чого стала!.. Але помежи тим усим я таки «вчилася»,
і вже мені мало лишилось довчитись — так на тиждень часу.
А тоді вже сама поправка рукопису діло дуже недовге. Зрештою, вступну
частину я тобі тепер посилаю («в задаток») — либонь, се вийде на один
аркуш друку, то, може, й тепер почнеш
видання, а далі я посилатиму, коли хочеш, частками, на чию
скажеш адресу. Може, ти знайдеш кого в Київі, щоб занявся
коректою і т. и., а може, в Катеринославі будеш друкувати?
Напиши мені про се. Я тепер довго не задержу. На жаль, до
вступних статей нема у мене малюнків, бо книжка Ménard’a
не ціла (початок одірваний) і нема тих інтересних двох давніх «карт
світа», — сього вже не знаю, де й шукати; а малюнки
до «кам’яного віку», може, ти де знайдеш в яких виданнях по
археології абощо. Десь у нас була книжка «L’homme sauvage»
(забула автора), то там були незлі малюнки зброї, начиння
камінного і т. п.
Здоров’я моє нічого собі, тілько t° знов трошки повищала
і вечорами болять ноги.
Кльоня має велику роботу, бо сезон «молодого вина» дає
себе знати на всяких убійствах, часом зовсім безглуздих. Взагалі, се
нещастя, що Кл[ьоня] мусів у свій час вибрати тую
«юріспруденцію», — вона йому зовсім не по натурі…
Я одержала кн[ижку] «Вістн[ика]» за сентябрь, а за октябрь
ще ні. «Р[ідний] К[рай]» маю за іюль.
Цілую міцно тебе з Михалями і маму. П[ану] Петр[уненко]
ві моє вітання. Будь здорова.
Твоя Леся
Хотіла написати довше, та от і знов «заніколилось».
Кл[ьоня] тебе цілує. Ф[еоктиста] С[еменівна] кланяється. 