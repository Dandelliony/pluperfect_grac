
Helouan. Continental
25.I (7.II)
Люба мамочко!
Ну, от уже я в Єгипті — просто аж не віриться. Адже з 14го їду…
І тепер все земля вгинається під ногами і я наче більше втомлена, ніж
тоді в Конст[антино]полі, як писала тобі. Але так нічого поганого не
почуваю, хоча на пароході тричі був по ночах
жар і я побоювалась, коли б не розклеїтись, і почасти через те
поспішилася їхати з К[онстантинопо]ля далі, а то ще й через
те, що в К[онстантино]полі було страшенно холодно і надворі, і в отелі,
а мені вже страх обрид той холод. Як я ще на морі,
наближаючись до Єгипту, побачила яскраве сонце і ясне небо
і почула тепло, то готова була «в лицях» зобразити «die Freude
der Natur». Тут тепер тепло і ясно, але кажуть, що се недавно,
а то й тут був дощ і холод (ет, що вони тут знають про холод!).
Либонь, мине ще скілька днів, поки я зможу як слід писати.
Пиши мені, мамочко. Міцно цілую тебе.
Твоя Леся 