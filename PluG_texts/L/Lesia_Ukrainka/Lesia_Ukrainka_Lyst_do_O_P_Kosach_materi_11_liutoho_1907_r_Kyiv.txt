
29.I.1907
Люба мамочко!
Листа твого, переданого через Д[митрієва], я сама читала, сама 
ж знайшла і віддала Дм[итрієву] до рук власних ті книжки, що 
ти забула (ще пам’ятаю, що я загорнула їх у грубий сірий папір, у який загортають пачки книжок по друкарнях). Може, 
він їх забув в отелю або де згубив дорогою, того не знаю, але ти 
спитай його, то він, певне, пригадає, що взяв од мене книжки. 
Коли ж вони пропали, то що маю робити — купити їх вдруге 
чи як? Напиши, будь ласка. Коректуру ж понесла Дора Дм[итрієву] в отель окроме, бо ми думали, що се теж тобі потрібно, тілько ти забула написати. Нехай п[ан] Дм[итрієв] гарненько пошукає межи своїми речами, то, може, й книжки знайде. 
Мені дивно, що він тобі не сказав, хто читав твого листа, бо я ж 
читала в його присутности. Поясняю все це тим, що п[ан] Дм[итрієв] дуже був заклопотаний справами «Р[ідного] Кр[аю]», то 
вже йому не в голові були мої посилки. Хотіла б я теж знати, чи 
не забув він доложити, кому слід, про ту справу грошової запомоги П[авликові], про яку я його просила, може б, ти йому 
нагадала про се від мого имені, бо я б уже хотіла знати про се, 
чи сяк, чи так, — бо коли не буде ніяк, то принаймі махну раз 
назавжді рукою на людей, що забувають свої, дані in collegio,
обіцянки, і звернуся до джерел неколегіальних. 
Тілько що просила Зорю про «Чуд[ацькі] Думки» — казав, 
що у його нема, але що, здається, їх можна тепер дістати в маг[азині] «Киевск[ой] Стар[ины]» і він сьогодня про се довідається, купить, коли можна, і пошле тобі. 
У Ковель я все-таки збіраюся їхати. Мороз не такий вже великий (може, в Полтаві більший), щоб не можна було 12 год[ин] 
залізницею і ¾ год[ини] кіньми проїхати, а вже приїхавши на 
місце, то в Колод[яжному] мені менше ріску простуди, ніж тут,
бо там я можу виходити з хати на мороз тілько тоді, коли се 
мені буде вигідно і приємно, а тут часто мушу виходити, невважаючи ні на що, і се не завжди корисно для мене. Не думаю, 
щоб папі Федіна сім’я могла настілько замінити його рідних 
дітей, щоб мій приїзд був уже для нього зайвий. Для мене ж 
самої дуже важно виїхати з Києва хоч на пару тижнів, бо вже 
починаю почувати перевтому, а тут, знаю добре, не стане видержки сидіти тихо, та хоч би й стало, то все одно люде не дадуть. Лиха мені, я певна, з сеї подорожі ніякого не буде, а можливо, що буде й користь. Мене тілько смущає, як тут Ліля 
з Дорою остануться, і се може бути причиною, що моя подоріж розстроїться, як розстроїлась, напр[иклад], подоріж на Буковину (єдино через се!), але для мого здоров’я се буде дуже 
погано, я се виразно почуваю. 
Чи у вас уже відомо, що «Л[ітературно]-Н[ауковий] Вістник» 
закрила адміністрація? Quod erat demonstrandum, можу сказати… Думають, що «Нова Громада» воскресне, але се ще 
не напевне. Нова редакція «Ради» справ[ж]ній лебідь, рак та 
щука, — співробітники одно на одного важким духом дишуть 
і се, здається мені, одбивається і на самій роботі: газета виходить щось уже занадто «безпартійною»… 
Коли гроші Квітці ще не послані, то і не треба їх посилати в Іванків, бо К[вітка] вже не там: саме він приїхав у Київ, як 
прийшла телеграма, що він переведений в м[істо] Малин, то 
він вже й не вертався в Іванків, а поїхав у Малин (се містечко 
теж Радомисльського пов[іту] у Київщині). Можливо, що його 
ще не раз переганятимуть, то, може, краще передати гроші 
колись при побаченні, а то ще заблукаються. Зрештою, як 
уважаєте. 
Наше маленьке вже ходить так, що його тілько за одну 
ручку водять, і дуже воно любить ходити — все «ди-ди» каже, 
то має значити «йди-йди». Але все-таки говорити дуже мало 
береться, так більше все несвідомі комбінації звуків. Має три 
зуби, а четвертий от-от буде. Стало дуже гладкеньке (¾ пуда 
важить), і рожевеньке, і бистреньке, їсть молоко, кашу, яйця, 
коржики-печенья, кисіль, компот, апельсіни, яблука печені і 
мається дуже добре. 
Кривинюк позавчора поїхав у Прагу. Поки що нас «охраняє» Володя (Микось таки ні), бо ми стали побоюватись уночі, відколи так близько від нас порізано людей (на розі Караваївської і нашої ул[иці], як ти, певне, читала). Певне, згодом 
сей нервовий настрій мине і ми знов перестанемо боятись, але 
поки що охвітніше, щоб більше було людей в хаті. 
Бачила я недавно Людю, кланялась вона тобі, дуже вона 
затомлена газетною роботою, казала, що, певне, хутко покине, бо не стає сили фізичної. 
В суботу має тут бути Кримський (уже возвістив свій приїзд листом до мене); він вже раз пролітав на свята, але я його 
мало бачила, бо тож саме починалась Ліліна слабість, то я боялась пускати людей в хату. 
Чому ти не написала мені тепер своєї адреси? Чогось я не 
люблю писати з передачею. 
Шкода, що так невиразно стоїть діло з дитячим журналом, тим більше, що й матеріял єсть, — се може розхолодити 
співробітників. 
Коли ж ти в Київ? 
Бувай здорова, цілую тебе міцно. Мій привіт п[ану] Дмитрієву. Нехай лишень пошукає там книжок. Ще раз цілую. 
Твоя Леся