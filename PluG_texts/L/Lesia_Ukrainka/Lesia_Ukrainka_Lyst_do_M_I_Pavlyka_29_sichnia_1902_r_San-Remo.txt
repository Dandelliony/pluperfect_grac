
29.I.1902
Шановний друже!
Я, на жаль, нічого докладніше не знаю про ту запропащену 
статю. А може, та «Нев. (невинная?) вдова» то все одно, що «Фатальная вдова»? — так звалась одна робота, уміщена в кінці 
[18]80-х чі в початку [18]90-х pp. в «К[иевской] С[тарине]».
Хто такий та «дама», я догадуюсь (щось подібно, як і «прекрасная маска»), а коли Ви не догадуєтесь, то можу і Вам сказати: се, здається, наш «приятель» історік. Я думаю, що нам 
з Вами можна переписуватись виразніше, поки я тут: я не думаю, щоб «прірва» межи Австрією і Італією була така непевна, як прірва між двома Українами, та й наша мова тут менше 
відома.
Ваше питання я передала Раді сьогодня, — її мати сама досить обережна, так що я необережности з їх боку не боюся; 
зрештою, «дами» до них не вчащають, а переписка Радина, я 
гадаю, досить вільна.
Коли то Ви писали про Крив[инюка], що його матеріяльний 
стан лихий, то найкраще напишіть про се Стешенкові (сами 
чи через Тр[уша], чи через кого иншого), бо я сама тепер дуже 
несамостійна фінансово людина, а дуже врізувати свій тутешній бюджет не маю права, бо зобов’язалась словом чести того 
не робити, а вживати ті гроші, що мені присилаються, на свою 
курацію.
Зрештою, я б могла щось трошки відтягти з «надзвичайних 
видатків» (напр[иклад,] з убрання), але їх у мене так мало, що 
вийшла б смішно мала сума (тих 30 frs., що я послала на комісії і т. и. п. Крив[инюкові], я і то з бідою «відтягла»), та й то я 
знаю, що побратим її від мене не прийняв би, знаючи, власне, 
мою теперешню несамостійність. Поки в мене було своє, то 
була инша розмова. Я могла б написати звідси до Ст[ешенка], 
та се кружно переписуватись зо Львова в Київ через С[ан]-­Ремо. 
Я чула, що там був якийсь земляк у Львові, то, може б, Ви ним 
наказали в Київ. Тут же, зрештою, нічогісінько «неблагонамеренного» нема — помогти матеріяльно товаришеві на чужині. 
Можна про се і Раді написати, вона знає приятелів деяких 
п. Кр[ивинюка]. Бувають хвилини, коли я б хотіла бути капіталісткою…
Шкода, що з Вашим здоров’ям так не ладиться, — коли б 
уже справді скоріш до весни та до Софії. Місяців через 1 ½, либонь, поїдете?
Од Ліди я отримала листа, але на мої питання ні слова відповіді. Видко, прийдеться ждати теж 1 ½–2 міс[яці], поки щось 
певного довідаюсь… Біда з таким листуванням!
Чому пишете, що тепер до Львова не варт їхати? Взагалі чи 
спеціально Раді не варт? Однак вона, якби їхала, то таки до 
Львова, а не до Сан-Ремо. Зрештою, то звістка непевна, може, 
й так собі говориться.
Бувайте здорові! Спасибі, що озиваєтесь. Ви ж не гніваєтесь, що я часом пишу на картках і лаконічно. Я нічогісінько 
проти того не маю: Вашого часу і шкода на часті та довгі листи до таких людей, як я тепер, — я, зрештою, тепер не людина, 
а ростина…
Стискаю Вашу руку.
Л. Косач