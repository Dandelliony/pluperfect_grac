…Так прожила я цілу довгу зиму.
Зима минула, і весна настала, —
Для мене все однакова пора.
Мій час пливе собі так тихо-тихо,
Як по ставку пливе листок сухий.
Чудне життя… Якби часами серце
Живим жалем і болем не проймалось,
Не знала б я, чи справді я живу,
Чи тілько мріється мені життя крізь сон.
Стіни чотирі тісно оточили
Мене навколо: се ж увесь мій світ.
Там, за вікном, я чую, світ инакший
Шумить-гуде, веде свою розмову.
І туркіт повозів, і людські голоси,
Дзвінки трамваїв, гомін паровозів
Зливаються в одну тремтячу ноту,
Мов тре́моло великої оркестри.
І день і ніч гуде ота музика.
Який шумливий світ там за вікном!
Та я його не бачу. Тілько й видко
Мені з вікна шматок різьби на брамі
Та ще тополю із міського саду,
Крізь неї часом зіронька світила.
Ще видко неба стілько, що в вікні.
Тепер я знаю, що весна надво́рі,
Бо соловейки зда́лека щебечуть,
Лунає гомін листя молодого,
І крізь тополю вже зорі не видко.
Раніш я знала, що була зима,
Бо миготіли за вікном сніжинки
Та срібні визерунки на шибках.
Оце мені уся пори признака…
І жаль мені і думаю я з жалю:
Та чи не так, як оттепер весну,
Я бачила кохання й молодощі,
І все, чим красен людський вік убогий?
Те все було, та тілько за вікном.
25.IV.1897