
21.ХІІ
Ялта. Екатер[ининская] ул.,
д[ача] Лищинского, кв. № 12
Дорога моя дядино!
Прошу Вас передати панні Фес[н]евій 212 мого листа. Досадно, 
що я не зуміла написати їй по-болгарськи, ну, та, може, якось 
розбере по-російськи.
От уже три тижні, як я отримала од Вас листа, і тілько сьогодні зібралась відповісти. Діло в тім, що я весь сей час прожила поганенько: спершу слабувала, а потім набралось багато роботи, бо хоч я тут живу сама і сливе нікуди не хожу, та 
все-таки обідраною ходить не випадає, до того ж і холодно стало, то прийшлось дещо пошити. Не люблю я страх сеї роботи, 
та дуже тут дорого беруть за шиття, — не по моїх фінансах, — 
отож і взялась я за голку, а не маючи власної машини, мусіла 
ходить до матері мого ученика шити, робота ж у чужій хаті 
чогось не іде так хутко, як у своїй. Обридла мені ся процедура так, що я, користуючись неділею, дала собі спокій на один 
день і взялась до листів, — їх-бо і не мало треба написать.
Що зробилось з Болгарією, що там такі морози? У нас тут 
було дуже вітряно і холодно минулого тижня, так що ми всі 
було запищали, але все-таки морозу нижче 3° не було, і слава 
Богу, бо тут хати ще гірше софійських і прийшлось би хіба загинути, якби було −16°. У мене хатка по температурі така, як 
була у  Вас у  Софії, як тілько холодно надворі, то вже в  мене 
вище 12° не можна нагріти, але до сього хутко привикла і не журюсь. Ет, якби тілько і журби, що кримська зима! Тут ось учора 
був зовсім весняний день, і море, і небо такі веселі — напрочуд!
Тілько вже мені трохи обридло це самотне життя, надто се 
погано під час слабости: лежиш собі, дивишся в  стелю, слухаєш вистріли бурі на морі та свист вітру межи кіпарісами, 
а в хаті так тихо, а ніч така довга… Хотіла втекти на свята до 
Одеси, та сей проект не вигорів: поганий тепер сезон для їзди. 
Обіцяла мама приїхати до мене на святки, та не знаю, чі можна їй буде: світ не близький і  дома клопоту багато. Пищать 
мені все-таки не приходиться, бо ся зима кращ[а], ніж минула, а якось же і тоді жилось. Не журіться, що я собі збавлю здоров’я занятіями, щось же треба робить, щоб був час зайнятий, 
ну, і лишні гроші тут не вадять.
Я рада, що Зоря тепер у нас: тепер є певна надія, що і Ви хутко приїдете. І славно ми з Вами літом заживемо в Гадячі! Жаль, 
що я тепер не в Київі, а то могла б зайнятись з Зорею, може, 
краще, ніж київські студенти, що погано знають французьку мову. Коли буде треба і Зоря матиме охоту, то будемо літом 
з ним учитись.
Т[окмакову] я ще не бачила, вона писала мені якось, що була 
слаба, а після того було холодно для роз’їздів. Може, святами 
побачу її. Святами ще напишу Вам, а тепер поки що бувайте 
здорові. Міцно цілую Вас, моя дорога дядино. Добре було б тепер бути з Вами, а не тут у сій чужій-чужій Ялті…
Ваша Леся
Поцілуйте за мене Раду і Ліду і насваріть там на їх, чом вони 
мені не пишуть!!