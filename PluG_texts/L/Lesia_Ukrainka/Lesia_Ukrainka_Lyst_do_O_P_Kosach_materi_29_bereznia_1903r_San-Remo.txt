
29.ІІІ.1903
Люба мамочко!
Отримали ми сьогодня твою одкритку, спасибі! Вибачай, що 
я запізнилася з віршами. Як бачиш, все-таки спора пачка писання. Вийшло більше, ніж я сподівалась, — я собі думала: за 
день перепишу! А кинулась, то прийшлось чимало і переробити, і перемінити. Поему «Пол[он] Вавил[онський]» Оксаночка переписала, та тілько й вона, як звичайне переписчики, то 
строфи невірно поділила (правда, чорновка була дуже недбало, наполовину олівцем написана), то попереставляла строфи, попропускала слова і стрічки, так що прийшлось багато 
поправляти і дописувати самій. Те саме і з «Ніобеєю». Сі дві 
речі я посилаю до того збірника, що ти і Людя видаєте. Коли 
Стеш[енко] писав мені про який ще инший, окромий від вашого, збірник (ніяк я сього не доб’юся від Ст[ешенка]), то, може, 
дасте йому «Ніобею», а коли «зажалуєте», то нехай Стеш[енко]
пожде, бо я тепер не маю нічого наготові, а й так вже раніше 
обіцяла Вороному, та й Чернявському випадає щось дати. Коли 
вам се, що тепер посилаю, не сподобається, і коли Стеш[енко]
до вас належить, то віддайте котрому з сих панів, може, їм 
придасться, тілько не гаючись, бо, здається, їх збірники хутко 
мають вийти. А я вам тоді пришлю, може, що инше, як викінчу дещо, почате недавно. Тілько, будь ласкава, сповісти мене 
хоч коротенько, як зважите зробити.
З передмовою і примітками до остатнього розділу збірника 
«На крилах пісень» я мала досить клопоту — аж тричі переробляла! Терпіть не можу взагалі передмов і коментаріїв писати, а на сей раз якось особливо не було охоти, може, того й вовтузилась так. Grâce à Dieu, c’est fini! Два віршики, додані при 
кінці, належать до того ж розділу, хоч вони не ввійшли туди 
раніше. Краще пустити сей розділ тоді, коли вже все инше 
буде запевнене.
Все-таки мені досадно, що я так запізнилась, може, я і вас 
тим загаяла. Та й взагалі я не люблю сього, якось на обломовщину скидається. Хоч в данім разі се не була обломовщина, а більше якась розтарганість. Правду кажучи, поки частина компанії не поїхала в Рим, то стілько шарварку і ярмарку 
було в хаті, що досить трудно було до чогось толком взятись, 
раз у раз перебивали розмовами, набігами, гвалтом. А я ще одвикла і від такого многолюдства, і від життя вдвох в одній хаті, 
і від таких stürmischen Naturen, як Юрко, тьотя та й Оксана: всі вони при всякій дрібниці повишують голос, входять 
в азарт, не міряють сили голоса і виразів… Згодом я вже стала 
привикати, а спочатку була якась приголомшена тим всім.
Компанія наша меншає. Сьогодня виїхала тітка п[ана] Садовського, 24–25 марта (ст. ст.) вона буде в Києві і, казала,
зайде до тебе розказати про нас; якщо ти на той час не будеш 
дома, то варто б, щоб папа, чи Микось, чи Дора прийняли її, бо 
їй трудно ходити, то шкода, щоб дарма проманіжилась. Коли 
вона не прийде сама між 25–27, то, значить, вона буде хвора 
після дороги, і в тім разі вона просила, щоб папа зайшов до 
неї, довідавшись про її адресу в 1-й гімназії у її брата Ник[олая]
Трофим[овича] Черкунова (а сама вона зветься Вера Тр[офимовна] Денковская), бо вона хоче передати через папу звістки 
від молодих Б[еренштамів] для їх батька.
Наші «римляне» приїдуть, певне, днів через 4–5, а до того 
часу Тося виїде. Приходьки, певне, з тиждень пробудуть тут, 
потім поїдуть в Мюнхен, а звідти тьотя і П[етро] В[асильович]
вернуться в Запруддя. Клименкова, певне, виїде вкупі з ними. 
Я боюсь, щоб по роз’їзді всіх Оксана не заскучала, хоч вона запевняє, що «зовсім навіть ні». Ну, добре, побачим. А як почне 
скучать і киснуть, то я готова раніше виїхати. Тим часом нічого, все благополучно.
Я, мамочко, з твоєї одкритки бачу, що ти ненавмисне мовчала так довго на мій лист. Та воно і кожний раз за сей рік було 
так. Тілько я все не можу звикнути до того і кожний раз турбуюсь, що або сталося що вдома, або ти сердишся за щось, і так 
тоді тяжко на серці! Я взагалі не з таких спокійних, як здаюсь…
Що ти думаєш, мамочко, про ті питання, про які я пишу 
в папіному листі? Боюся, що ти знов, як завжді, будеш незадоволена з моїх думок про зарібок, діплом і т. и. Але що 
робити? Вони все періодично стають передо мною і щораз 
з більшою силою. А ще я знаю, хоч і не зовсім виразно, що фінанси родинні заплутані, довги, трудности… на мене йде багато, більше, ніж на инших… все це якимсь камінем лягає на 
душу… Я знаю, що ніхто мені не забороняє зайнятись, чим 
хочу, і знаю, що не маю права вимагати від тебе чи папи помочі і поради в сім напрямі, бо й так робите для мене більш, ніж 
повинні, та я й не вимагаю, тілько прошу порадити і вимовити свою думку.
Я, здається, щось наплутала в рахунку, і через те вийшло, 
що Оксаніни костюми і дарунки не вкладуться в 400 р[ублів]
загальної суми. Але повинні вкластись.
Мені частенько пише Кобилянська і запрошує до себе в гості, бо сама вона ще не знає, чи могтиме сей рік приїхати до 
мене. Маю охоту заїхати до неї, вертаючи додому.
Читала я звістку про вечер Шевч[енка] в Київі. Чи він добре удався?
Вчора ми отримали од Лілі листа. Інстітут їх прикритий,
але вони не унивають. Воно, може, де для кого, напр[иклад]
для Лілі, і краще вийде, як екзаменів на сю весну не буде, принаймі не будуть тягтися з остатнього.
Запізнилась я з листом, а хотіла б, щоб він разом з рукописями поспів до тебе. Треба скоріш відправити, бо рук[описі]
вже послані (заказними).
Чого ти так рано їдеш в Гадяч? Там же, певне, ще сніг?
Бувай здорова, мамочко, і пиш мені яке трошки довше слово, ніж яке може на одкритці вміститись, хоч і за одкритку спасибі. Цілую тебе, і папу, і гусів, довшу і коротшу.
Твоя Леся