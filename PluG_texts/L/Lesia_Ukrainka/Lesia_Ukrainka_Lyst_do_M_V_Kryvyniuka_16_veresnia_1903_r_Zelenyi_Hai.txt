
3.ІХ.1903
Дорогий Михалю!
Дивіться, що Вам кореспонденції за сей час назбіралось.
Я дещо і в Полтаву возила, думала Вам передати або послати, 
але передавати не було нащо, бо Ви вже не в Києві, а послати 
з Полтави не було способу, та й завалялось би там на почті, такий тиск був народу, а з ним і кореспонденції. Діла головні я 
урядила наполовину тілько, бо остатня санкція, на жаль, 
мусить-таки в Києві здобуватись! Та зате я добре підготувала 
собі ґрунт.
Але в Полтаві я, здається, остатню свою силу посадила, там 
була така втома, що й здорові люде ледве витримали, а я ще 
на додачу простудилась (у спеку!) і остатній день ледве на ногах трималась, та більш того, що й не трималась, просто лежала. Вчора вернулась сюди, щоб трохи відпочити і зібрати силу 
до дальшої дороги. Сьогодня розварена до краю, пишу Вам, 
лежачи в кріслі (щоб голову підперти, бо не хоче довго триматись сама). Позавтрому таки хочу виїздити (звісно, якщо зможу), поїду не сама, знаходиться один несподіваний попутчик до самого Тіфлісу, так що в дорозі не буду без помочі. Та 
зате вже не можу гаятись ні в Києві, ні в Одесі більш як по одному дню і, може, остатнє закінчення моїх діл передам кому 
з приятелів, бо тепер уже сором було б їм не виручити мене, 
а мені вже не сором надіятись на їх поміч, бо, далебі, я вже заслужила на неї право, я й так понад силу робила те, що тілько 
можна було робити, але більше не можу, бо і того додатка енерґії, що буває у чоловіка понад його нормальну силу, у мене вже 
нема. Може, я хутко поправлюсь, тоді знов не буду нічиєї помочі просити, а може, й довго нидітиму, тоді знов прийдеться 
на рік «умерти» так, як було в першу зіму в Сан-Ремо.
Настрій у мене багато ліпший (може, від свідомости «виповненого довгу»), але про здоров’я не можу того сказати. Хутко напишу Вам ще, а тепер вже годі. Ф. я не бачила. Цілую 
Вас.
Леся