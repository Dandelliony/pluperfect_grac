Місячна легенда
Поема
(Посвята моїй мамі)
I
Весняної ночі, як в небі високо
Стоять білі хмароньки в крузі;
Як вітер шепоче й зітхає глибоко
У сонному темному лузі;
Як тихо усюди, і в полі, і в хаті,
Як співи затихнуть дівочі;
Як втомиться мати співати дитяті
Й закриє утомлені очі;
Як сни золотиї колишуть дитину
І стелють їй мрії барвисті;
Як сам соловейко малий на хвилину
Замовкне в кубелечку, в листі;
Тоді затремтять полохливо, швиденько
Скрізь тіні химерниї дрібні,
І спустить додолу тоді місяче́нько,
Мов струни, ті проміні срібні.
Тоді від захо́ду, зо мгли таємно́ї,
З оселі вечірньої мрії,
Луна пронесеться від пісні дивної,
Гучно́ї, мов гімни надії,
І янгол величний з зоре́ю на чо́лі,
Мов хмарка прозора, поплине,
Сіяючи світлом одвічної волі,
До місяця вгору полине;
І тихо руками до струн променистих
Співець яснокрилий торкнеться,
І легкая зграя акордів перлистих
Із неба на землю поллється.
Той голос надзе́мний часа́ми лунає
В піснях соловейка на ве́сні, —
І тілько обранець між людьми здолає
Співать тії гімни небесні.
II
У маленькій хатинці, у тихім куточку,
Мати спить і дитина маленька.
У віконце одчиняне линуть з садочку
Урочисті пісні соловейка.
Мати спить, над колискою сина схилившись,
Певне, пісню малому співала,
А тепер, як приспала його, — утомившись,
Край його і сама́ задрімала.
Спить маленький; матусину руку щільненько
Обняли рученята дрібниї;
Перед ним красні мрії снуються легенько,
Невиразні, але чарівниї.
І крізь сон йому чується спів соловйовий,
Тонкі пахощі квітів з садочку,
У віконце вривається легіт майовий.
Промінь місячний гра на видочку…
Раптом стихло усе… і з небес залунала
Пісня та́ чарівна́ янголина.
Тую пісню дитина крізь сон почувала, —
І всміхалася любо дитина.
III
Ріс же той хлопчик при неньці коханій,
Що обіцяла ясну
Долю і славу дитині жаданій,
Як колихала до сну:
«Спи, любий синоньку! спи, моя врода!
Будеш ти в світі щасливий,
Буде тобі поміж людьми догода, — 
Ти ж бо у мене вродливий!»…
Виріс той хлопчик, вродливий та гожий,
Гарний, як малево, став,
Голос до того дзвінкий мав, хороший,
Штучно, чудово співав.
Слави шукав по світах він усюди —
І запобіг, і знайшов:
Юрбами всюди зіходились люди,
Всяк його слухати йшов.
Всі його знали, усі дивували,
Чув він хвалу собі скрізь,
Бачив, як усміхи втішливі грали, —
Тілько не бачив він сліз.
Голос блискучий, мов крига ясна́я,
Штучниї співи дзвінкі
Тішили так, і юрба́ навісная
Кидала квіти й вінки.
«Слава митцеві!»… Та доля лихая
Зрадила хутко його.
Забавка людям знайшлася другая!
Збувся він слави, всього!
Хто так недавно приймав гучну славу,
Світ того хутко забув:
Кинув співець тоді юрбу лукаву;
В рідний свій край повернув.
Бідний мистець! він зневірився в людях!
У глушині самотний,
З гордим, холодним призирством у грудях
Жив він забутий, смутний.
IV
Ходить смутний співець по хатині,
Зсунув брови, заломлює руки;
Смутно, гірко йому в самотині,
Серце рветься від жалю, від муки.
Став співець край віконця малого,
Погляд звів геть на небо нічнеє,
Ніч суворо дивилась на нього…
І промовив він слово сумнеє:
«Тяжко жити в зрадливому світі!
В серці рани глибокі палають,
Серце вра́жене буде щеміти,
Поки в землю його не сховають!»…
На устах слово прикре німіє…
У садочку так глухо і темно.
Соловейків нема. Вітер віє,
Шелестить верховіттям таємно.
«Що се? знов я той чад споминаю?!
Ні, я з пам’яти вирву ту славу!
Я нена́вижу, я проклинаю
Ту юрбу неправдиву, лукаву!»…
Гордо блиснув очима й зважливо
Чо́ло вгору підвів на хвилину,
Потім знов похилився журливо…
Що́ згадав він у сюю годину?
Він згадав, як в сій самій хатині
З ним була його ненька рідненька;
Тихо, любо жилося дитині,
І ніщо не сушило серденька.
Любі спогади!.. «Ночі весняні,
Ночі місячні… спів солов’їний…
Потім співи матусі кохані…
Знову спів, — дивний спів, янголиний!..
Хто співав? Де? Коли чув я теє?
Не згадаю!» — покликнув у тузі…
Слав проміння йому золотеє
Місяць з неба, сіяючи в крузі.
«Я згадав! я той спів пам’ятаю!
О, якби та юрба неправдива
Вчула, як я тепер заспіваю! —
Скам’яніла б з нестяму та дива!»
І мистець заспівав; але штучно,
Дивно, гостро той спів розлягався,
Якось дико, хоч гордо та гучно,
Забренів, затремтів — і порвався.
Заломив же співець тоді руки:
«Ні! минули часи ті щасливі!»…
Полились не мистецькиї гуки
А ридання гіркі, розпачливі.
V
Не день, не годину, в журбі та в печалі,
Прожив той співець, як в пустині,
А далі запрагнув гіркі свої жалі
Вповідати щирій людині.
Та люде чужі тих розмов не приймали,
Що́ людям до жалю чужого?
Одні позіхали, байдуже мовчали,
А другі тікали від нього.
Коли ж хто з своєю журбою до нього,
Неначе до друга, вдавався, —
Співець утікав тоді сам вже від того,
Від жалів чужих він ховався.
Вернувся додому у тяжкій розраді
І сумно схилив своє чоло.
Чи варто ж в людей сіх шукати поради?
Нікчемні тут люде навколо!
Кому я віддав дорогі самоцвіти
Найвищого чистого хисту?
Чи варто ж під ноги їм кидати квіти,
Снувати веселку барвисту?
«Не варто служити химерному світу!
Нехай в самотині загину,
Але вже я більше прекрасного цвіту
Під ноги тій зграї не кину!»
Тьмарилися думки і серце боліло…
Співець підійшов до віконця:
В садочку все квітом весняним біліло,
Сміялося проміння сонця.
Вже сонце котилось до темного бору
І в теплім промінні купало
І ярі лани, і веселую гору, —
Навколо все барвами грало.
І вабило яснеє сонце злотисте
Співця з його смутної хати
Туди в теє поле простореє, чисте,
По волі гуляти-блукати.
І вийшов співець геть із хати сумно́ї,
На вулицю вийшов сельскую,
Корився принаді весни чарівної,
Забуть хотів тугу тяжкую.
На вулиці там недалечко стояла
Громадка людей невелика,
Зсередини тої громадки лунала
Журливая, чула музика.
Співець приступив до гурточку малого
Поглянути, що́ там такеє?
Там лірник сидів собі долі, — край нього
Поводарь, хлоп’ятко малеє.
Щодалі все більше людей прибувало,
Виходили з кожної хати,
Стареє й малеє до гурту ставало
Сліпого співця вислуха́ти.
Їм лірник співав про колишню неволю,
«Даре́мщину-панщину» злую,
Про тую нещасну підданськую долю,
Про панську сваволю лихую.
А ліра голосить, квилить жалібниця, —
«Сирітки» сліпець починає.
Ой, вже не одна у гурті молодиця
Хустиною сльози втирає.
Он плаче в куточку дівчатко маленьке,
В знесиллі схилилось до тина,
Від плачу стинається тіло худеньке:
Сирітка — та́ бідна дитина!..
Кінчалася пісня; слова жалібниї
Змінилися в слово потіхи:
Що та́м десь, у Бога, за муки земниї —
Небесниї ждуть нас утіхи.
Слова потішали, а голос і ліра,
Як перш, голосили-ридали,
Лагідна потіха і ясная віра
Зникали, в жалю потопали…
«Нема в світі правди!» Сей крик розпачливий
Не співом, а пла́чем озвався.
Сей по́клик гіркий, безнадійний, вразливий
Співцеві у серці віддався, —
Мов серце розкраяв… Тяжкиї ридання
Співцеві знялися у грудях;
Він кинувся геть, геть від того співання,
Що пла́чем озвалось по людях.
Пішов він далеко від тої громади,
Але не до білого двору,
Пішов до діброви шукати поради,
До темного смутного бору.
Там довго блукав він по темному борі,
За ним його туга літала.
Вже й нічка настала, засяяли зорі,
І темрява бір залягала.
Співець не вважав ні на тіні ворожі,
Що скрізь від дерев простяглися,
Співець не вважав ні на зіроньки гожі,
Що тихим огнем зайнялися.
Не сходили з мислі йому тії гуки,
То тихі, то сумно-здужалі,
Були в них якісь недоспівані муки,
Якісь недомовлені жалі;
І тяжко йому невиразниї муки
Серденько зболілеє стисли, —
Співець розпачливо здійняв свої руки,
В очах йому сльози заблисли.
«Якби мені знову колишняя сила,
Якби мені гуки міцниї,
Тоді б мене туга оця не гнітила!..
Ох, співи мої голосниї!..
Коли б же тепер хоч на час, на годину
Вернути співецьку потугу,
Полинув би спів мій на цілу країну,
Домовив би гіркую тугу!
Не марної слави, не сміху пустого, —
Я сліз буду в світі шукати,
Для сліз отих щирих, для смутку святого
Ще варто і жити й співати!»
На небо він глянув очима смутними,
Од місяця про́міні впали
Йому на обличчя стріла́ми срібними,
В сльозах йому сріблом заграли.
Лагіднеє світло до серця проникло,
Серденько міцніше забилось,
І все, що давно було з пам’яти зникло,
Зненацька так ясно з’явилось.
І співи матусі, й дитячиї мрії,
І місячні ночі на ве́сні,
І співи гучниї, мов гімни надії.
Забутиї співи небесні —
Він все пригадав… Раптом пісня чудова
Навколо геть-геть залунала,
Луну підхопила зелена діброва
І з вітром далеко послала.
Відко́ли на світі пісні гомоніли,
Такої не чуто ніколи.
Все стихло, а вільниї гуки летіли
Далеко за гори, за доли…
VI
Знов співець у широкому світі,
Знов його наче Бога вітають,
Люде сиплють і лаври, і квіти,
Дорогі подарунки складають.
Ясна саля вся світлом палає,
Грім плескання, громада без ліку,
Гомонить люд, співця викликає, —
Він придбав собі славу велику!
На кону він. Мов хвилі морськиї
Загули, заревли, зашуміли
Голоси невгамовні людськиї,
Знову квіти дощем полетіли.
Заспівав, і юрба́ величенна
Мов життя на той час зупинила;
Прислухалась юрба́ незчисленна,
Що́ та пісня дивна́ гомоніла:
«Мені чо́ло сьогодні квітчає
Сей почесний лавровий вінець,
Я склоняюсь, бо слава вінчає, —
Їй же клониться кожний співець.
Славо, горда та пишна царице!
Хоч склонив своє чоло співець,
Та не вірить тобі, чарівнице,
Як зрадливому морю плавець.
Не для слави, — для вас, мої браття,
Я свій скарб найдорожчий ховав,
Він чистіший, ніж ясне багаття,
І не легко його я придбав.
Скілько сліз було гірких пролито, —
Їх лічив тілько місяць ясний!
Скілько му́ки було пережито, —
Знає те мій садок затишний!
Наче квітка росою умита,
Так мій скарб від тих сліз розцвітав,
Мов калинонька сонцем пригріта,
Від палко́го жалю виростав.
Місяць промінням сму́тним, лагідним
Цілував його, пе́стив, кохав, —
Але сам своїм серденьком бідним
Я життя тому скарбові дав.
Отже скарб сей, єдиний, що маю,
Я вам, браття, тепер віддаю, —
Вам і рідному любому краю, —
Тож прийміте ви пісню мою.
Недомовлені гіркиї жа́лі
В рідній пісні почув я колись,
Бачив тихиї сльози печалі,
Що, мов перли, котились-лились.
Тії сльози, ті перли ясниї,
Певне, впали у серце моє,
Бо ще й досі на сльози сумниї
Пісня з серця мого устає.
Коли співи мої жалібниї
Знову викличуть сльози чиї,
То над скарби усі дорогиї
Надгорода то буде мені.
Я шукаю тії надгороди,
Я за нею подався у світ,
Більш, ніж лаври та гомін догоди,
Мені скаже той тихий привіт.
Знайте, браття: хто пісні смутної
Вислуха́ти від мене прийде́,
Не забуде він пісні дивної, —
Вона в серце йому западе́…
Як умру я, імення славутнє
Хутко з пам’яти зникне усім, —
Хутко-хутко усе «незабутнє»
Забувається в світі отсім!
Але поки ще буде на світі
Хоч єдина людина сумна,
Доти буде між людьми бреніти
Моя пісня смутна-голосна.
Довго щирими сими словами
До людей промовлятиму я;
Я загину, — та довго між вами
Гомонітиме пісня моя!»…
Євпаторія 4 серпня 1891 р.
Зовсім скінчено [18]92 р.