
До Етноґрафічної Комісії
Наукового Товариства імени Шевченка
Рівночасно з сим листом посилаю матеріяли етноґрафічні
для Етноґрафічної Комісії Наукового Товариства імени Шевченка, яко
дальший вклад до колєкції, що зібрав і опрацьовує
тепер професор Філярет Колесса. Єсть се вальки фоноґрафічні з співами
бандуриста Гната Гончаренка, що ми з чоловіком
моїм зібрали тут, у Ялті, запросивши до себе Гончаренка з Севастополя.
Поясняючі примітки до сих матеріялів долучаю
тут на окремому аркуші, щоб їх можна було віддати тому,
хто буде переводити ноти та опрацьовувати сі матеріяли. Запевне, сю
працю робитиме проф[есор] Ф[ілярет] Колесса, але
якби він перетомився або з якої иншої причини передав дальшу працю над
сим матеріялом иншій особі, тоді Етноґрафічна
Комісія зволить передати і матеріяли сі тій иншій особі. Коли
ж праця над сими матеріялами буде вже скінчена, то я, в імени
ініціяторів сеї справи, прошу Етноґрафічну Комісію віддати сі вальки,
що посилаються тепер, і ті, що привіз проф[есор] Ф[ілярет] Колесса з
своєї екскурсії, Науковому Товариству
імени Шевченка у Львові на власність в тім разі, коли воно має
або вряджує тепер спеціяльну бібліотеку для схову фоноґрафічних
матеріялів, як то є такі бібліотеки в Берліні та в Москві. Якщо ж така
бібліотека при Товаристві не існує і нема на
меті в ближчім часі врядити її, то ми попросимо Етноґрафічну Комісію
передати сі матеріяли, по використанню, бібліотеці берлінській або
иншій, з якою ми до того часу зможемо увійти в порозуміння.
З правдивим поважанням Л. Квітка

