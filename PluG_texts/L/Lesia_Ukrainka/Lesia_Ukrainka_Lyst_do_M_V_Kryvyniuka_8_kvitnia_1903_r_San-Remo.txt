
8.IV.1903
Посилаю, дорогий Михалю, задавнене. А нове, відай, привезу 
сама. Се була б вчора послала, та перебила мені візіта до лікаря, їздили ми з тіткою тут до одного «світила», головно для 
тітки (я була за драгомана), але при тім тітка вмовила, щоб я 
і себе попросила оглянути. Світило знайшло виразні сліди 
ледве загоєного процеса вгорі в правому легкому (рубці, затвердлість, ріжницю перкусії), і, на його думку, той процес був 
просто продовженням того туберк[ульозного] процесу в нозі, 
що був спинений оперативно. Я вже не раз чула, а тепер от ще 
раз, що операції коксіта тим головно і небезпечні, що сливе 
завжді за рік, за два після них об’являється процес в легких… 
у мене він об’явився через 1 ½ роки по операції. Ну, та вже, кажуть, він спинився, так що не біда, треба тілько уважати, щоб 
не відновився, головно треба уникати кровохаркання, хоч би 
воно і з нервових причин походило, бо й маленькі ранки часто дають імпульс до відновлення загоєних процесів. А проти 
моїх нервів світило радить розпочати на добре війну, бо у них 
з легким «взаимодействие», та й сами по собі вони обридають 
мені дуже отим надуванням жил на шиї і на голові, що не раз 
робить мене зовсім ні до чого. Та тілько не знаю, чи що з тої 
кампанії вийде. Світило радить в маю переїхати в Швейцарію 
на гідротерапію (там се дешевше коштувало б, ніж тут, і спеціалісти там ліпші), властиве, то все одно, де нею коруватись, 
аби тілько літом і не в великому місті та конче під лікарським 
наглядом. А коли так, то вдома того не осягну, бо в Київі літом 
зле жити з огляду на легкі, а в Зел[еному] Гаю хоч і ціла річка 
води, та нема тямущого в тих речах лікаря. Самостійно ж коруватись водою (без лікаря) світило не радить, бо слабогрудим 
треба з тим дуже обережно бути, а радить отож у Швейц[арію]
тижнів на 4–6 їхати. Тілько ж мені страх не хочеться знов обтяжувати батькового бюджету ще новою «графою», бо й так 
папа дуже песімістично про той бюджет пише… У мене, навпаки, були все плани, як би той бюджет зменшити… Тим часом 
світило зменшило — мій «робочий день», власне з 6 год. тілько 4 лишило! хоч при тому сказало, що зовсім покидати роботу літ[ературну] не слід, бо то теж може шкодити на псіхолоґію, — але більш 4 год. «не моги». Ну, а що за ті 4 год. зробиш?! 
Просто вже й не знаю, на що такий «дорогий час» обернути… 
А я ж то вже було подумувала на паріжські курси так, як Рада, 
поїхати, з тим, щоб потім (з діпломом) собі постійну роботу 
знайти та вже раз на свої ноги стати. Не маю ще одваги попрощатися з сею мрією… треба подумати. І вродиться ж отакий 
чортовий орґанізм! варто було б його кретінізмом абощо доповнити, то принаймі «внутрішня гармонія» була б, а так виходить щось таке, що тілько яко сюжет для белетриста, може, 
надається, але яко умова для розвитку самого того белетриста 
має сумнівну вартість. Ну, нічого, буду шукати найліпшого 
виходу з ненайліпшого становища, може, що і знайду. Мені ж 
не першина. Іщіте і обрящете — щоб зараз же знов утратити… 
Однак годі єреміад, а то обридну Вам.
Остатня робота Вашого знайомого мені менше подобалась, 
ніж перша, і роботи редакторської вимагала досить. Щодо 
форми, то нещастя з тим книжно-російським сінтаксісом і дословним перекладом улюблених стереотипних фраз російської публіцістіки! Коли наші публіцісти не мають нагоди чути 
народньої мови, то варто б їм хоч етноґрафічні збірки часами 
читати, щоб хоч трохи привчити себе до народньої української фрази, а то ж се не дай Господи! Зрештою, вже видко певний поступ в обертанні з «котрим» та з «управлением падежей», етімольоґія взагалі поправилась і лексіка теж (тілько 
отого «зараз» в знач[енні] «тепер» ніяк не позбудеться, хоч се 
і по-російськи належить до поганого стілю, — зараз або сейчас = незабаром, вскоре і більше нічого, а вже ніяк не «тепер»!) 
Варто пам’ятати, що по-укр[аїнськи] imperativum ніколи не 
виражається через futurum, як то вживається в рос[ійській]
мові; у нас є на те спеціальна форма, отже — не «будемо боротись», а «борімося», — «будемо боротись» виражає певність, що 
воно само так буде, тим часом «борімося» виражає поклик, запросини, пораду. Се велика ріжниця.
Зрештою, стіль і мова не гірші, ніж у першій брошюрі, але 
виклад змісту гірший, бо якийсь неясний план, трудно в ньому зорієнтуватись. Помітки на кресах нехай послужать за рецензію. Переробити план роботи редактор не може. Шкода 
теж, що обидві роботи дуже абстрактні, страшно мало фактів
положено в основу. Тим часом фактичного відповідного матерьялу можна б знайти чимало хоч би й в рос[ійській] закордонній пресі (напр[иклад], в «Освоб[ождении]», дописі з Полтавщ[ини] і т. и., — прекрасний і провірений матерьял). Ну, та 
се згодом поправиться, а тим часом варто видати й се, бо нема 
часу дуже перебірати. Що ж до абстракцій, чи, скажем, прінціпів, то варто б уже раз вияснити, чи ота «темна ніч» випадково перейнята з рос[ійських] джерел, чи свідомо та продумано 
прийнята в проґраму? Між иншим, і редакторові конче треба 
те знати, бо сей поважний пункт в його проґраму не входить і, 
вступаючи до гурту, він на сей пункт не рахував і, в разі потреби, лишає за собою право полемізувати прилюдно проти сього пункту. Єсть, бачите, такий склад розуму, що може збагнути тілько таке: коли розбійник важить на твоє життя і честь 
(стрільбою, чи нагайкою, чи різками, все одно), можеш його 
убити, коли инакше не відборонишся, але коли злодій тебе обкрадає, то ти крадіжкою і підпалом не боронись, бо тілько наберешся злодійських звичок, а нічого собі не поможеш, треба 
шукати инших способів. Натурально, кидати камінем в тих, 
що бороняться крадіжкою, нема рації, але уводити їх тактику 
в свою проґраму ще менше рації.
Можливо, що такий Standpunkt має в собі помилку, але, 
у всякім разі, він прийнятий не «з маху», а після довгого намислу, тяжких сумнівів і чималої муки, і знищити його, думаю, можуть не теорії, а хіба факти. Крім того, є люде, що не 
можуть радити иншим те, до чого сами морально нездатні (фізична нездатність не так ще важна), і навіть докладати своїх 
рук до чужої поради в сьому напрямі їм дуже тяжко, се ставить 
їх в траґічне становисько: зміняти своєю рукою чужої думки 
вони не в праві (бо ніхто не в праві), помагати несімпатичному прінціпові — тяжкий компроміс, а відступатись від всеї 
роботи через те, що один пункт в ній не подобається, було б 
доктринерством і «прекраснодушием». Натурально, коли той 
пункт другою стороною продуманий і свідомо та безповоротно принятий, то не редакторові накладати своє veto, нехай 
собі редактор справляється з своєю траґедією, як уміє, — але ж 
зайвих траґедій завдавати людям, я думаю, не слід, бо людей 
тих не так багато, а траґедій у них не так-то мало і без того…
Варто б, на мою думку, покинути тую форму доказу: «Що ж 
я винен, що я українець? хоч би й хотів, то я не вмію бути иншим». Для недержавного народу се самоприниження зовсім 
зайве, бо нагадує «рабий язык», та й приклад укр[аїнської]
інтеліґенції показує, що українець зовсім таки вміє бути 
неукраїнцем, коли схоче (ріжниця в акценті і маленьке «закидання» по-укр[аїнськи] — річ, властиве, пуста). Тоді тілько починається справді вільна, не шовіністична, але й не «рабья» 
національна псіхолоґія, коли чоловік каже: «Я, може б, і вмів 
бути иншим, але не хочу і не потребую, бо я хоч не ліпший, 
так зате й не гірший від инших, принаймі від тих, що хотять 
мене на свій лад перестановити. Приймайте мене таким, як я 
є, і тим, ким я сам хочу бути, не ваше діло вибірати мені мову 
і звичаї. Моя мова мужицька? так і всі мови мужицькі, а пани 
скрізь намагаються говорити по-чужому, аби не так, як свої 
мужики говорять: московські пани хотять говорити по-французьки і донедавна так і говорили, а по-моск[овськи] часто 
й читати не вміли, бо то було для них “простонародное наречие”». Такий спосіб доказів заміряю я вживати скрізь, де буде 
треба, і хотіла б знати, наскілько Ви з тим згожуєтесь.
Чи не варто б замість рекомендування «забороняти нач[альству] робити не по закону» зробити таку ґрадацію між повною 
леґальностю і повною нелеґальностю: обертайте проти них 
закон, де тілько можете (в ширших розмірах, ніж се досі робилось), а де не можете, там ідіть далі і нехай правда буде вашим 
законом. Зрештою, на сю тему у мене є план, та його в листі 
загайно викладати, і взагалі для того треба співробітника-юриста. І пора вже мені кінчати листа, бо ніколи, я ж тілько 
4 год. на день маю право жити.
Тітка вже сама забула свій «секрет», очевидно, то була 
тілько «риторична покраса». А в Прагу вона не заїхала просто, 
не рощитавши, через всякий клопіт та слабости, — їй здавалось, що через Відень в Мюнхен ближче!
Я буду в Празі, якщо дістанусь до Австриї, поки Ви ще там 
будете. Демонструвати проти Вас не гадаю.
Ліля писала, що інст[итут] мед[ичний] закритий «временно», але вже є пізніші звістки, що він знов відкритий.
Тітка й Оксана кланяються Вам. Бувайте здорові. Вашу 
руку!
Л.