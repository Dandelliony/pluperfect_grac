
Три хвилини
Діалог
I
У клубі. 
Натовп людей, промови, гамір. Одна пара, Монтаньяр і Жірондіст,  в палкій сперечці одбивається од гурту і кінчає на одшибі почату розмову.
Монтаньяр.
Послухай, громадянине,  ти знаєш,
я, монтаньяр, ненавижу тебе
і всі твої великопанські мрії.
Жірондіст.
Великопанські?
Монтаньяр.
 Вже ж, великопанські!
Зреклися ви тітулів, привилеїв
і хартій  папірових лиш на те,
щоб хартії неписані дістати,
на привилей посвітачами  бути,
героями для всіх віків потомних.
Ви Цезаря  свого не пощадили,
аби на тітул Брутів  заслужити.
О, тиї Брути! Се ж і є те кодло, 
з якого Цезарі потім виходять!
Хто хоче буть республіканцем добрим,
хай гострить меч на Брута перш усього. 
Жірондіст.
А Цезарям своїм хай б’є чолом,
бо тиї дозволяють всім, хто хоче, 
на голову, посвячену тріумфом,
болотом кидать, жартами масними, — 
все стерпить голова, аби жива…
Монтаньяр (дивиться на голову Жірондіста).
А нежива стерпіти може й більше.
Жірондіст.
Ні, громадянине, до неживої
болото вже не пристає так легко,
а надто, як ще й кров її обмиє…
Кров Цезаря проливши, Брут обмив
усе болото цезарських тріумфів.
(Задумується.)
Не думав він про се, меча здіймавши… 
Монтаньяр.
А то й не зняв би?
(Заглядає жірондістові в вічі.)
Жірондіст (зітхає).
 Може б, і не зняв.
Монтаньяр (щось записує собі в книжечку).
Спасибі, громадянине!
Жірондіст.
 За віщо?
Монтаньяр.
Про те вже знаю я… скажи одно:
замість болота ти волів би крові,
чи все ж пречиста діва ґільйотина 
для тебе зависока?
Жірондіст.
 Се ж до чого?
Монтаньяр.
Так, ні до чого, жарт! Бувай здоров.
Розходяться.
ІІ
В тюрмі Консьєржері. 
Жірондіст (увіходить в свою камеру і, спиняючись на порозі, звертається до товаришів, що на корідорі).
До завтрого, товариші! Запевне,
побачимось…
Жірондістка (з корідора).
 На ешафоті, може!
Монтаньяр (тепер він тюремщик).
Невільно розмовляти, громадяне!
Вже спати час. Позамикаю всіх.
Всі розходяться. Жірондіст зачиняє в своїй камері двері від корідора — чутно, як монтаньяр замикає їх на ключ. Жірондіст сідає 
читати. Який час тиша, далі бренкіт ключа в замку, одчиняються двері, увіходить монтаньяр.
Монтаньяр.
Добривечір, мій Бруте!
Жірондіст.
 Що вам треба,
мій пане?
Монтаньяр.
 Се чому так тітулуєш?
Жірондіст.
Бо «громадянин» — недоречний тітул. 
Шпиг і тюремщик — пан тепер над нами,
та до громади з ним ми не пристанем,
то й назви «громадянин» не дамо.
Навіщо теє зайве лицемірство?
Монтаньяр.
Як так, то й так. Негречність я прощаю
тому, хто завтра йде на ешафот.
Жірондіст (міниться на лиці, але промовляє  спокійним голосом).
Я завтра йду? Ти се напевне знаєш?
Монтаньяр.
Так, напевнісінько.
Жірондіст.
 Лиши мене,
я мушу листи написати.
Монтаньяр.
 До друзів? 
Так всі ж вони так само незабаром
тобі услід підуть — чи варт писати?
Я б не трудився.
Жірондіст.
 Я писати буду
до незнайомих друзів. Я лишу
свій заповіт нащадкам по ідеї.
Монтаньяр.
Даремна праця!
Жірондіст.
 Ти, як ниций кат,
хотів би знищити не тілько тіло,
а й розум, виточив би вкупі з крів’ю
мою ідею.
Монтаньяр.
 Якби так, без крові,
я з тебе виточити міг ідеї,
то кров і тіло хай би пожили.
Жірондіст.
Таке життя було б од смерти гірше.
Але не діждеш ти, бо за ідею
ми всі готові вмерти як один.
Монтаньяр.
Та чи вона ж за вас готова жити?
Жірондіст.
Ідея — вічна.
Монтаньяр.
 Як і ваше тіло,
ні більш, ні менш.
Жірондіст.
 Та що се ти говориш?!
Монтаньяр.
Вкажи мені ідею, що жила
хоч трохи довш, ніж покоління людське?
Жірондіст.
А християнство?
Монтаньяр.
 Скілько поколіннів,
то стілько й християнств було на світі,
коли не більше. Не зогнив ще хрест
після розп’ятих, як уже в ідею
гнилизна кинулась і ті «церкви»,
мов плями цвілі на сирій будові, 
повстали на громаді християнській. 
Проказою взялася Візантія,
i Рим живим мерцем завчасу став
i заразив собою всі народи.
Жірондіст.
Але ж бо не в церквах жила ідея,
а в людях тих, замучених героях,
що так одважно йшли на муки й смерть…
Монтаньяр.
А з ними вкупі йшла на смерть ідея.
Бо сам скажи, в кому ж було їй жити?
Жірондіст.
В нащадках тих героїв.
Монтаньяр.
 Ti нащадки
вже не були героями сами,
вони були панами,  вояками,
рабами і попами, ну, чим хочеш,
i християнство стало панувати, 
вбивати, і служити, і дурити, 
воно з людьми жило, з людьми й змінялось,
аж поки стало тим, чим є тепер. 
Як думаєш, се ж може буть, що з тіла
апостола Петра зросло колись
те дерево, з якого трон вигідний 
для папи римського майстрі зробили? 
Що більше вічне — тіло чи ідея?
Дасть вічність і твоєму тілу завтра
пречиста діва наша ґільйотина.
От перше голова з плечей впаде
i в кошику опиниться низенько,
а кров із жил напоїть ту травицю,
що проросла між дошок ешафоту, 
а решта крові піде вкупі з тілом
в землі перебувати всякі зміни
такого ж вічного життя, як те,
що випало на долю християнству,
та випаде й твоїй ідеї вічній.
Ви всі зогнити маєте, мій пане.
Жірондіст.
Коли се так, то вже ж не тілько ми,
а й славні переможці монтаньяри.
Монтаньяр.
Запевне так! а тілько в тому річ,
хто перший зогниє, а хто остатній,
чий світ раніше згине. 
Жірондіст.
 Як то — світ?
Монтаньяр.
Невже ти не додумався до того,
що кожний мізок має власний світ?
що жірондіст живе на иншім світі,
ніж монтаньяр? що ми будуєм різне,
i на твоїй підвалині не може
стояти те, що встоїть на моїй?
I хоч ні ти, ні я того не знаєм,
кому й чому підвалини послужать, 
та кепський був би з мене будівничий,
якби я не хотів міцніше класти
i в праці переважити тебе. 
Жірондіст.
Для чого?
Монтаньяр.
 А для того, щоб сказати:
я найсильніший, поки я живу,
i через те я житиму найдовше. 
«Ти довголітній будеш на землі»  — 
от де правдива вища надгорода
народам, партіям та і одиницям.
Жірондіст (через хвилю задуми, сумно).
Як здумаю про ту нещасну землю,
злочинами порослу, злиту крів’ю,
то мимохіть слова в душі зринають:
«Ні, наше царство не від сього світа!» 
Монтаньяр.
А, в добрий час! От знов велике чудо
пречистої мадонни Ґільйотини!
Се жірондіст перед лицем її 
культ Розуму зміняв на культ містичний.
«Як чорт зостарівся, в ченці пішов!»  —
говорить наша приказка французька.
Що ж, як роздумати, воно й практично. 
Хто знає, може, й сам Лавуазьє 
забув науку всю для «отченаша»
в остатній час.
Жірондіст.
 Лавуазьє умер?!
Монтаньяр (спокійно).
На ешафоті, як годиться, вчора. 
Жірондіст.
Не вірю! се неправда! се ж занадто. 
Монтаньяр.
Вже ж сам я бачив голову його
в руках самсонових  учора зрана. 
Жірондіст (закриває лице руками).
Нещасна Франція!
Монтаньяр.
 В чім тут нещастя,
для тих, що вірять вічности ідеї? 
Хіба ж не все одно, в котору скриню
з кісток та м’яса перейде ідея — 
тож їй не першина мінять домівку — 
чи зветься скриня та Лавуазьє,
чи там який Дюпен  або Лера? 
Ото, не мав би я чого журитись!
Жірондіст.
Іди ти геть від мене, сатано,
не труй мені хоч сіх годин остатніх!
Коли не тямиш ти, що для ідеї 
людина ґеніальна єсть той фокус,
в який збірається її проміння,
розсіяне по частках межи нами,
то що ж ти тямиш?
Монтаньяр.
 Тямлю з сеї мови,
що, певне, добрий фокусник з ідеї
далеко кращий, ніж промовець з тебе.
І що ж, скажи, як знищити той фокус,
то може так навік розпорошитись
на часточки ота ідея вічна,
що потім і ложками не збереш?
(Жірондіст понуро мовчить і демонстративно розгортає книжку, 
ніби збірається читати.)
Монтаньяр (не вважає на те, тілько приступається ближче і говорить трохи иншим тоном).
Сказати правду, якби я так думав,
а ще при тому почував себе
котримсь із фокусів таких — запевне,
всі жірондісти — фокуси ідеї! — 
то я б не дав на частки розточитись
своєму божищу задля тріумфу
бездушної якоїсь ґільйотини. 
Я б сам собі метою став, з’єднавши
в єдиний культ пошану до ідеї
і до своєї власної особи.
Жірондіст (не дивлячись, неохоче).
І що ж би ти зробив?
Монтаньяр.
 Ось подивися,
я на відповідь фокус покажу.
(Раптом дістає з кишені шнур і накидає петлю на жірондіста, той 
зривається, зляканий несподіванкою, монтаньяр сміється.)
Та не лякайсь! було б іще дурніше
завісити тебе, аніж тобі
любити ґільйотину більш над шнура.
Се я тебе навчити хочу штучки,
що зветься «утіканкою», — дивись:
(витягає з кишені пилку)
ось пилочка, як ниточка тоненька,
а там в вікні залізні товсті ґрати,
ну, хто кого перегризе?
(Підходить до вікна і швиденько пиляє ґрати.)
 Чи ба!
Де тонко, там не рветься! от так фокус!
(Виймає ґрати геть.)
Тепер дивись: тут ти, тут шнур, тут гак, 
а тут вікно. Шнур зачепи на гак,
сам на вікно і вниз по шнуру гайда!
Була тюрма з тобою? раз, два, три!
І вже тюрма без тебе — розумієш?
Се фокус легкий. Я мудріші вмію. 
Жірондіст (дивився німий від здивовання на всю оруду. Далі мов од 
сну прокидається).
Я розумію: справді се вже фокус
мучительства найтоншого. Тюремщик
показує засудженому волю… 
Так, легкий фокус, — зветься «кіт і миш». 
(З огидою одвертається.)
Монтаньяр (сміється).
Ну, та й догадливі сі жірондісти!
Невже ти думаєш, що монтаньяр
не вміє й поступить без ґільйотини
чи без її почесної родини
при боротьбі супроти вас?
Жірондіст. 
 Не тямлю,
До чого ти се кажеш.
Монтаньяр.
 Пригадай
ту лекцію, що я колись від тебе
у клубі записав. Дивись сюди:
(показує, розгорнувши, свою книжку з нотатками)
Жірондіст (читає вголос).
«Кров Цезаря проливши, Брут обмив
усе болото цезарських тріумфів».
Так що?
Монтаньяр (нетерпляче).
 Кого карає ґільйотина,
то перше розум одбере! Се ж ясно:
я думаю, що й з Брута все болото
обмила кров, пролита при Філіппах, 
а то б, либонь, вже не така чистенька
фігура ся в історії була.
Я думаю, що з ласки ґільйотини
madame Роллан  ще попаде в пречисті,
незгірш від тих Лукрецій  та Вірґіній, 
що теж хто зна, чим за життя були…
Я думаю, що досить монтаньяри
трудились, обмиваючи всі бруди
на жірондістах. Зрозумів тепер?
Жірондіст.
Я зрозумів, що все-таки страшна вам
ідея наша, бо вона воскресне
з крові, як фенікс з полум’я, і сили,
нової сили набере з крові
посвячених їй мучеників. Бачу,
хотів би ти, щоб я ідеї зрадив,
покинувши товаришів, прийнявши
ратунок з рук нечистих, а тоді
ти міг би, вихваляючись, казати:
такі ж вони усі, ті жірондісти!
Так ні, не дам тобі я сеї втіхи!
Раз тілько зійде сонце надо мною,
щоб глянути, як в пурпур благородний
кров жірондіста зміниться для шати
ідеї вічної!
Монтаньяр.
 Скажи мені,
яку ідею скриня та ховала,
що звалась за життя Луї Капет? 
Либонь, ніякої? Чому ж тепер
імення се дива справдешні творить
в Бретані і в Вандеї?  Не в ідеї,
мій пане, сила, а в самій крові,
у пурпурі, мовляв ти, благороднім.
Здери порфіру з Цезаря — він раптом
звичайним, голим чоловіком стане,
накинь порфіру крові на Бурбона, 
і не один повірить, що то Цезарь,
та й власного ще пурпуру додасть
йому на шату. Кров, — се так, як пара,
що в літню спеку повстає з землі,
здіймається високо аж до неба
і звідти падає дощем на землю,
щоб знову парою здійнятись в небо, 
і так би цілий рік ішли дощі,
якби ніколи вітру не бувало.
Мені здається, що крівава пара
занадто вже густа у нашім краю,
і час би вже важкій крівавій хмарі,
що налягла над нами, розірватись 
і дати просвіток, бо сей потоп
червоних хвиль ось-ось пойняти може
і нашу Гору.
Жірондіст (іронічно).
 Се було б найгірше!
Такий спасенний Арарат втопити!
Коли для сього треба ще долити
потоп крівавий, то не жаль мені
на те своєї крові. Сподіваюсь,
що власне ти в моїй крові заллєшся.
Монтаньяр.
Яка ж користь від того для ідеї?
Жірондіст.
А що тобі? Не віриш ти в ідею.
Монтаньяр.
Не вірю я, а ти? Либонь, тепера
ти лекцію від мене перейняв.
Так слухай же: я справді ні на мить
не вірю, щоб ідея поборола
живую людську силу, зогниє
ідея ваша вічна ще раніше,
ніж кров твоя втопить мене здолає, 
наш підмурівок буде все міцніший,
недарма зветься він Горою. Сила
вродить повинна силу, а примари
примарами зостануться. Се я
так думаю, і вже через те саме
тобі так думати зовсім не личить.
Ти мусиш думати, що вже вас обмаль
зосталося — ідеї оборонців,
вас, фокусів одвічного проміння;
і щоб не дать промінню розточитись
у порожнечі світовій,  ти мусиш
перш над усе життя свого глядіти.
Подумай, що́ коли б Лавуазьє
втік позавчора за кордон? Сьогодня
вже б, може, світ багатшим став на світло.
Тепера — жди «до другого пришестя»,
поки природа знов збудує скриньку
таку, як був отой Лавуазьє.
Хто зна, чи наші правнуки діждуться!
Хіба Лавуазьє не мав би права
академічним лавром заквітчатись 
іще хоч раз, ну, просто хоч на те,
щоб глянути на себе у свічадо.
Який в тім глузд, що голову його,
начиння ґеніальне, кат Самсон
«до коша» кинув, як шпурля редактор
бездарний твір якогось там писаки?
Навіщо се? щоб невіглас прийдешній
побожно промовляв «Лавуазьє»,
в той час, як сам Лавуазьє вже стане 
таким, що й здумати про нього бридко.
Отак і ти заляжеш перегноєм 
в землі французькій з тим, щоб відродилась
колись ідея вічна жірондістів
для невідомих, може, ще й негідних,
нащадків ваших, ні, скоріше наших,
бо ж тілом ми переживемо вас.
Хіба ж не краще десь в чужому краю
зібрати в фокус розуму живого
усі проміння вашої ідеї
і кинути її перуном ясним 
на нашу Гору? Може б, розкололась
Гора надвоє і скоріше впала
в кріваве море — без твоєї крові.
Ото була б послуга для ідеї
і помста за товаришів-героїв!
Невже гадаєш ти, що є прибуток 
якийсь товаришам з твоєї смерти?
Невже ти так свій розум легковажиш,
талан свій зневажаєш, всім відомий,
що думаєш їх кров’ю переважить,
червоною, солоною водою?
Се був би вічний сором для ідеї!
(Жде відповіді. Жірондіст мовчить.)
Ну, я скінчив. Я щиро говорив,
а ти подумай щиро, без котурнів,
без патосу фальшивого. Я вийду,
не заважатиму тобі. Постукай,
якщо надумаєш — прийду. 
Жірондіст (мимохіть).
 Се вперше,
що я готов зненавидіти щирість!
(Люто до Монтаньяра.)
Скажи мені, де ти береш отруту,
що так в очах, не криючися навіть,
зумів мені всю душу отруїть?
Я міг би знов сказать тобі: не хочу
твого ратунку! Але ж се неправда. 
Ти здер порфіру з мученської смерти,
і я кістяк струхлілий, голий бачу
замість геройської апотеози,
огида, жах мене проймає, розпач,
вся кров моя повстала проти смерти,
як у вола на ревищі. О, ганьба!
З яким лицем я буду завтра їхать
на ґільйотину?  Сором всій Жіронді
за мене буде! Що й кого вратує
така ганебна смерть?..
(Стукає у двері. Монтаньяр входить.)
 Убий мене!
Убий, проклятий кате, душогубе,
убий тепер, щоб завтра не вбивать.
Монтаньяр (холодно).
Сі декламації, мій пане, зайві,
траґедія класічна вийшла з моди.
Професія моя для вас відома,
ви добре знаєте, що се не я,
а кат Самсон вас мав би завтра вбити.
До чого ж тута я?
Жірондіст.
 Хіба ж не ти
мене в тюрму загнав своїм поклепом?
Монтаньяр.
Не криюся — поправка: не поклепом,
а правдою, — я тілько показав 
записані слова.
Жірондіст.
 Ти ж добре тямив,
чим ся тюрма скінчиться?
Монтаньяр.
 Вже ж я тямив, — 
в той самий день я й шнур оцей купив,
і пилочку, щоб бути наготові,
бо вирок міг наспіти кожен день.
Жірондіст.
Скажи, нащо ж була тоді тюрма,
коли ти сам задумав визволення?
Монтаньяр.
А як би ж я инакше міг примусить
арістократа  вічної ідеї
прийняти з рук плебейських, монтаньярських 
життя й ратунок?
Жірондіст.
 Нащо ж се тобі?
Монтаньяр.
Я раз сказав і знов сказать готовий:
я, монтаньяр, ненавижу тебе
і всі твої великопанські мрії.
От я тепер даю тобі життя,
і ти його прийнять від мене мусиш
так, як прийняв усі мої софізми,
що я тобі в твоєму стілі плів.
Адже ти мусиш? правда? Ти приймаєш?
Жірондіст.
Послухай, жірондістів є тут більше, 
чого ж ти, власне, обібрав мене?
Монтаньяр.
Такий мій смак і добра воля, пане,
я в вас професора свого шаную
за лекцію історії геройства,
вона повік для мене незабутня.
Та годі вже базікання того,
Ми тілько час уводимо. Я знаю,
що ти таки полізеш у вікно, — 
хіба ж не можна се зробити просто?
Які актьори всі ви, жірондісти!
(Спускає шнур, причеплений до гака, за вікно.)
Що є простішого? Берись і лізь
та поглядай у діл, а я тим часом
там стану долі з ліхтарем закритим
і буду подавати гасла світлом:
одкрию — значить, можна лізти далі,
закрию — значить, треба притаїтись.
Долізеш вниз, а там вже клопіт мій,
як переправити тебе ще й далі.
(Жірондіст мовчки, зціпивши зуби, направляється до вікна.)
Монтаньяр (на порозі, усміхаючись).
Годилось би хоч «дякую» сказати.
Жірондіст.
За правду треба  правдою платити:
я, жірондіст, нена́вижу тебе
і всі твої глибокохамські вчинки. 
(Монтаньяр кланяється з іронічним усміхом і зникає з порога.)
Жірондіст (кидається до пера, рука тремтить від поспіху і непевности в думках, далі він кидає перо, нічого не написавши). 
Нічого я не можу написати!
Та й все одно… вони б не зрозуміли…
За вікном знизу чутно тихий свист. Жірондіст здрігнувся, іде до 
вікна, прилажується і починає спускатися по шнурку за вікно.
III
На еміґрації. 
Жірондіст-утікач ходить по містку над глибоким  яром, де на 
дні  шумить прудкий потік. Вдалині леліє Констанцьке озеро 
і мріють снігові верхівля гір.
Жірондіст.
Гнітить мене твоя краса, чужино!
Занадто гарне ти, моє вигнання!
Занадто вільна ти, моя в’язнице!
І тужу я по тій  Консьєржері, 
де мури, мов живі, неначе тямлять 
і біль розлуки, й тугу поривання, 
і муку сумнівів, і радість мрії, 
і смерти неминучої траґізм. 
Проре́чистиї мури! Скілько душ
їм заповідало думки та мрії
в реченнях мудрих та в огнистих строфах,
і вірний камінь речником зостався
людей, що поніміли під залізом. 
А сії гори — в них немає мови.
Всі наші муки, й щастя, й боротьба
для них ніщо. Вони стоять од віка. 
Не людська злість яри сі поточила,
не людський гнів ті громи породив,
що населяють гомоном узгір’я, 
і чистий сніг на тих недосяжних
далеких верховинах щось говорить,
але таке, на що нема луни
ні в слові нашім, ані в нашім серці.
Не думав я, страшна Консьєржері,
що я колись зату́жу за тобою,
бо я гадав, що вже такої кари
не видумав би й монтаньярський розум.
Якби я вірив у лихого духа,
я думав би, що то сам сатана
подав мені [оту фатальну раду,
щоб я зберіг своє життя й думки
не віддавав їх в жертву поколінням
для мене невідомим],  щоб я сам
для себе став метою…
 Якби я
тієї думки не прийняв у кров,
у серце, в глибину щонайтайнішу,
я б, може, так тепера не тужив.
Я б тішився, що пришлим поколінням
послужить, може, на щось сяя туга,
сей жаль безумний за нелюдським щастям
свідомого конання для ідеї.
Я думав би, що ті дрібні стрічки,
які щодня кладу я на папері, 
колись народами здолають править,
що сі ватаги чорних, дрібних літер
колись повстануть цілим дужим військом
одважних местників за нашу долю, 
але тепер я вже не вірю в се.
Я знаю те, що кожний сам за себе — 
і местник, і борець або — ніщо, 
бо кожний має тілько власну долю, 
бо кожний в світі може тілько жити
або вмірати, третього ж нічого
не сужено на сьому світі людям.
Тепер же я виразно, ясно тямлю,
що я вміраю, що гірська хвороба 
мене взяла на чистих високостях
ідей абстрактних, розуму і думки,
мені здається, що от-от всі пори
почнуть точити кров і я загину,
як мандрівець на ґлетчері  найвищім,
де грудям дихати надміру легко,
над людську силу…
 Там було життя,
між тими стінами, де кожний вечір
здавався нам остатнім. Там життя
було немов зібра́не, в тому шкельці,
що промені порізнені єднає 
в одну сліпучу та палющу точку.
Звичайний крамарь там ставав героєм,
там невіглас робився ґеніальним,
одна хвилина там давала більше,
ніж всі три роки, що прожив я тут. 
І як людина в передсмертних муках
часами має просвітки маленькі,
коли здається, що вступає сила
в змарніле тіло, так і я часами
тут оживав на невелику мить,
і серце билось так, мов у живого,
і забувалися сі вічні гори
і ся чужа краса. Такі хвилини
були тоді, коли мені ще слали
із Франції листи. Тепер вже рік,
як я не маю їх…
 Не знаю сам,
чи я клясти, чи я святити маю
той час, як я з неволі йшов на волю, 
(чи з волі у неволю — як сказати?).
А тілько я ніколи не забуду
ні тої ночи, чорної, як горе,
ні того світла, що внизу горіло,
запалене рукою монтаньяра. 
Я все дивився вділ, в безодню ночи,
де тілько й бачив я, що ярий вогник,
немов пекельне око. Я тремтів — 
не знаю сам, від страху чи від щастя.
І досі тямлю, як тоді боявся,
щоб шнур тремтячий о вікно не стукав
і не дзвенів по ґратах. Се була
найвиразніша думка. Більш нічого
не вмів би я словами розказать
з того, що думалось тоді і почувалось.
А все-таки се був остатній час,
коли життя було живе навсправжки.
Чи вернеться коли таке життя?
Чи я ще буду хвилею живою
в живому морі, перестану бути
могильним камінем на гробі справи
і ясної ідеї жірондістів?
Колишні братні  хвилі прокотились
і зникли всі в червонім морі крови,
та зникли й ті, що їх туди загнали.
Любов моя й ненависть — утопились. 
Але невже немає инших хвиль,
з якими міг би я поплисти згідно
або без сліду розточитись в них?
Хоч би часинку  погуляти буйно
серед батав  товаришів нових!
Нехай би кидали мене та розбивали
об гострі скелі, гуркотом валів
глушили б голос мій, дрібним камінням
і піною мою тлумили  барву,
змагався б я, боровся, поривався,
тремтів би за життя своє хвилеве,
але я жив би. Я б людей  любив,
людей ненавидів, а не привиддя,
не тіні вмерлих… Певне б, знов були
шпіонські підступи, суди неправі,
глум ворогів, товаришів безсилля, 
а потім, може, знов Консьєржері.
Та все була б десь вдалині надія
хоч би на чорну безпросвітну ніч,
що визволяє в’язнів із неволі…
 …Неслава, глум… До чого я дійшов?
Он сонце вже спускається за гори.
Воно ж було якраз над головою,
як я сюди прийшов, а я ще й досі
хожу по сьому хибкому містку
і що роблю? На долю нарікаю!
От забавка! Якраз для жірондіста,
що поклонявсь колись одній богині,
богині Розуму. 
 Молися ж їй,
душе моя! молися їй ретельно,
як той, хто бачить свій остатній час!
Нехай вона хоч знак який покаже,
куди звернути з сього роздоріжжя
між смертю і життям: чи в той потік, 
аби хоч раз його невинна піна
почервоніла від живої краски,
чи на дорогу  з волі у неволю?
Для сього ж бо мені не треба навіть
ні ночі темної, ні ліхтаря… 
З поблизької колиби виходить старенька жінка і  гукає на 
жірондіста.
Жінка.
Гей, громадянине!
(Жірондіст не чує, занятий своїми думками.)
 Ласкавий пане!
(Жірондіст все-таки не чує. Жінка підходить до містка і, діждавшись, як Жірондіст ступив на твердий ґрунт, торкає його за плече.)
Пробачте, пане, що перебиваю.
Жірондіст (стрепенувся).
Ні, добра жінко, се зовсім нічого!
Жінка.
Я знаю, в вас думки, либонь, премудрі
все про науку, про високі справи,
але живий живе гадати мусить. 
Жірондіст (здивовано до неї).
Ви проти чого се? Хто вам сказав?
Жінка.
Та так воно говориться. Я, власне,
сказать хотіла, що вечерять час,
бо вже, дивіться, сонечко заходить,
а ви ж таки давно, як від обіда.
Жірондіст.
А, ви про сеє…
(На хвилину задумується, потім живо обертається до жінки.)
 Що я поспитаю 
вас, паніматко? Ви могли б до рана
приготувать мені харчів, ну, так
хоч днів на два або хоч і на більше?..
Жінка.
Куди ж се ви збіраєтесь?
Жірондіст (усміхається).
 Не знаю…
Се я ще так… але таки могли б?
Жінка.
Чому ж? Як треба…
Жірондіст.
 Син ваш дома є?
Жінка.
Ще вдома. Завтра знову піде в гори.
Жірондіст.
В які ж він гори піде?
Жінка.
 Та туди,
в французький бік.
Жірондіст.
 Чи він мене прийняв би
товаришем з собою у дорогу?
Жінка.
Чому ж би ні?  А то й спитати можна.
(Гукає.)
Конраде, йди сюди!
Виходить молодий хлопець у швейцарському гірському вбранні.
Жірондіст (до нього шпарко).
 Ви йдете в гори?
В французький бік? Куди?
Конрад.
 Аж до Нансі. 
Жірондіст.
Візьміть мене!
Конрад.
 Я йду надовго, пане! 
Чи звикли ви ходити так далеко? 
Поки туди, а поки знов назад…
Жірондіст.
Назад не треба.
Конрад.
 Як?.. А, розумію. 
(Тихо.)
Давно я, власне, ждав такого слова.
Жірондіст.
Чому?
Конрад.
 Бо я вас бачу кожний день.
(Звертається до старої жінки.)
Ладнуйте, мамо, нам харчі в дорогу.
29.VIII.1905. Зелений Гай