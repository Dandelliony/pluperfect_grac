
29.І.1901
Дорога моя товаришко!
Сердечне дякую за Ваш лист і фотографію, хоч вона і не дуже 
вдатна, та все ж нагадує трошки Вас. Моєму товаришеві дуже 
подобались Ви на фотографії (він знає Вас з творів і з моїх слів). 
Не знаю, коли відплачуся Вам, бо, відай, не хутко схочеться 
мені здійматись, хіба замовлю якийсь з давніших портретів.
Мала Вам довгого листа послати, та, може, короткий буде 
ліпше, бо нащо та туга має бути, ще й довга? Окрім туги, тепер нічого не маю.
Одваги в тім нема, за що Ви мене хвалите, так зробила б 
кожна — нефілістерка, а може, навіть і філістерка одважилась би, при тім же в нас се мало кого може скандалізувати. 
Наскілько я starker Geist, покаже час, — може, ще і я зломлюся. А коли витримаю, то в тім заслуги нема, як не було заслуги в тім, що я витримала операцію, — не моя в тім заслуга, dass 
ich habe ein zähes Leben. А коли вже приходиться жити, то 
треба, щоб якась робота була в руках. Впрочім, роблю остатніми часами дуже мало, бо якась втома вечорами нападає і часто голова болить.
З моїм другом дуже зле, і він вже сам не вірить, щоб міг видужати. Стан зовсім розпачливий, і на поправку нема надії. 
Вже не може підвестися сам. Листи замість нього пишу я, навіть його найближчим приятелям. Не може слухати читання, 
сливе не говорить і музики вже не в силі чути, тілько ще казав 
сьогодня: «Може, мені трошки поліпшає на час, тоді Ви мені 
заграєте». Каже, що любить в мені спокій і силу волі, через те 
я при ньому спокійна і сильна і навіть ніколи не зітхаю, инакше він би за мене боявся, а тепер він вірить, що я все витримати можу. Я не зруйную йому сеї віри в його остатнього друга. 
Може, через те і він такий спокійний, дивно спокійний, коли 
говорить про свій кінець, хоч взагалі він дуже нервовий. Часом говорить про те, як багато для нього значить, що я з ним, 
і жалує, що я раніш не могла приїхати. Коли подумаю тілько, 
що я такого друга маю втратити!..
Не давайте свого товариша на поталу недузі! Ратуйте 
його, чим тілько можете, і не тратьте часу, — в зароді сю хоробу 
можна викорувати. Боріться на життя, а не на смерть, бо инакше се такий розпач!..
Бувайте здорові, міцно стискаю Вашу руку і щиро дякую 
за ті прихильні слова, що Ви мені подарували. Ви не вважайте, 
що мої вирази такі холодні, се я вже тримаюсь тепер увесь час 
такого тону, боюсь давати собі волю.
Я здорова, сплю не завжді добре, та се пусте.
Листа від п. Стефаника я не отримала, може, лежить в Київі. Про книжки теж не маю звістки.
Можливо, що хутко знов буду в Київі, хоч я не хочу про се 
думати, бо я не вернуся з добра.
Бувайте здорові, моя добра, ніжна і люба товаришко. Ще 
раз стискаю Вашу руку.
Ваша Леся