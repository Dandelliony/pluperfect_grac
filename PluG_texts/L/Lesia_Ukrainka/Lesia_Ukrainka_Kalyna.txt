Калина
Козак умірає, дівчинонька плаче:
«Візьми ж мене в сиру землю з собою, козаче!»
 — Ой, коли ж ти справді вірная дівчина,
Буде з тебе на могилі хороша калина.
«Ой, що ж тобі, милий, з того за потіха,
Щоб я мала червоніти серед мого лиха?
Ой, що ж тобі, милий, з того за відрада,
Щоб я мала процвітати, як мені досада.
Чи то ж тобі стане миліш домовина,
Як я буду зеленіти — німа деревина?»
 — Як упадуть роси на ранні покоси,
То не в мою домовину, а на твої коси,
Як припече сонце весняниї квіти,
Хай не в’ялить моїх костей, тілько твої віти.
Ой, так не затужить і рідная ненька,
Як ти, моя калинонько, моя жалібненька…
Ой, ще ж над миленьким не зросла й травиця,
Як вже стала калиною мила-жалібниця.
Дивуються люде і малиї діти,
Що такої пригодоньки не видали в світі:
«Чия то могила в полі при дорозі,
Що над нею калинонька цвіте на морозі,
Що на тій калині листя кучеряві,
А між цвітом білесеньким ягідки кріваві».
Шуміла калина листям зелененьким:
«Ой, що ж се я німа стою над моїм 
миленьким?..»
Поки ніж не крає, дерево не грає.
А хто вріже глибоченько, тому заспіває. 
А хто вріже гілку, заграє в сопілку,
То той собі в серце пустить калинову стрілку.
20.VI.