
27.I.1906
Дорогий товаришу!
Непереможно хочеться мені відповісти зараз на Вашого листа, 
хоча, правду кажучи, мені тепер дуже нема часу на «особисті 
справи» і я навіть рідним сестрам не пишу вже давно. Я було 
написала до Вас тоді, як за Вами тілько що зачинились наші 
двері, але потім роздумала посилати того листа і знищила 
його, а шкода — я б його тепер послала. Зрештою, частину його 
Ви сами тепер написали, — так, справді, Ви зовсім повторили мою думку (і навіть декотрі слова) про нашу оцю остатню 
зустріч, дарма що не читали мого листа.
Все-таки й сей раз ми не зовсім не бачили одно одного, — 
принаймі я Вас трошки бачила і трошки чула, і в відповідь 
на те почуте написала було ото цілого листа. Повторяти все, 
тоді написане, я вже тепер лінуюся. Скажу коротко: я просила Вас взяти назад Ваше підозріння, нібито й я якось належу 
до Ваших «крітіко-біоґрафів», бо таке підозріння мене боляче вражає, не ображає ж тілько через те, що я знаю поважні причини Вашої підзорливости в сьому напрямі. Все ж, які б 
не були ті причини, мене Ви не повинні підозрівати, бо я з тих 
причин нічого не винна і за наслідки їх не відповідаю. А щоб 
Ви раз назавжді розуміли мою «критику» (я не зрікаюся її й надалі, коли позволите), я Вам от що скажу: я вважаю всю Вашу 
белетристику (і поезію), крім двох-трьох дрібничок, наскрізь 
суб’єктивною, але ні трошки не автобіоґрафічною, а було б навіть краще, якби вона була автобіоґрафічною, бо тоді суб’єктивність була б натуральнішою. Тепер же не раз виходить 
так: Ви берете чуже життя, і чужі Вам факти, і тіпи, а підкладаєте під їх свою псіхолоґію і деякі незначні околишні деталі, характеристичні для Вас, а більш ні для кого. З сих деталів 
Ваші «критики» виводять цілу «автобіоґрафію» — простіть їм, 
бо, сказано ж, дурням і Бог не противиться. Я з деталів не вивожу нічого і суб’єктивність Вашу бачу не в їх, а в тих points 
de vue, які Ви переносите від себе на всякі нерідні Вам типи. 
Ви становите своїх героїв у такі сітуації, в яких Ви сами не то 
що не були (се ще б не біда!), а ніколи й не могли б бути (се моє 
щире переконання), і все ж таки намагаєтесь, щоб вони (герої Ваші) думали й почували по-Вашому, а не по-своєму. От 
через що, може, я несвідомо вимагала в своїй критиці одповіді од Вас за поводіння того чоловіка, що одержав од Вас кращу частину душі, а невідомо від кого набрався некультурних псіхічних звичок і всяких там «культурних пережитків», 
не гідних людини, що відбила в собі Вашу суб’єктивну псіхолоґію. А Ви мене за се скарали підозрінням, ніби я хорую на 
«автобіоґрафоманію» (гарний неолоґізм?). Пробі, товаришу! 
я не заслужила на таку люту кару — скасуйте її! Та ні, справді, невже Ви увесь мій отой колосальний лист зрозуміли тілько як — une grosse indisc[r]étion? Ні, аж не віриться, щоб межи 
нами могло бути таке непорозуміння. Коли ж і так, то дозвольте мені думати, що то не ми з нього винні.
Тепер ще дещо про мої «Катакомби». Я дуже рада, що Ви їх 
уподобали (ет, вийшла банальна фраза про зовсім небанальне 
почуття!). Ні, справді, як би се сказати? — Мені було б смутно, 
якби Ви їх не вподобали. А тепер ся річ буде Вашою,
 і мені се 
радісно, бо я так хотіла. Що ж до Вашої критики, то дозвольте 
мені трошки поборотися з Вами, і то об’єктивно (хоча і суб’єктивне почуття може від сього поглибшати). Я не маю претензії 
рівнятися з Вами науковим цензом, але сю річ я все-таки писала не «з маху», а з деякими vorläufige Studien. Краще сказати, 
я робила сі студії не для сеї поеми (для чогось зовсім иншого), 
але вона вийшла з них несподіваним, хоч і лоґічним наслідком, бо студії потвердили мені тілько те, що я давно думкою 
почувала, тілько не могла фактами доказати. Власне, я давно 
вже думала, що теперішня форма християнства є лоґічним 
і фатальним наслідком його найпервіснішої форми. Я готова 
зробити Вам хіба одну уступку, і то в такій неуступчивій формі: коли мій єпіскоп нетіпічний для пересічного християнина-мирянина (Laie) перших віків, так зате він зовсім тіпічний 
для тодішнього єпіскопату. Відколи з’явився на світ єпіскопат 
і перші початки церковної єрархії, відтоді єпіскопи заговорили мовою мого єпіскопа, і задержалась ся традіція аж до сучасного нам архирейства. Я не приймаю теорії Толстого і багатьох инших, ніби тепер[ішнє] християнство є аберацією,
хоробою сеї реліґії. Ні! В найдавніших пам’ятниках, в «подіях апостольських», в листах ап[остола] Павла, в автентичних 
фраґментах первісної ґалілейської пропаґанди я бачу зерно 
сього рабського духа, сього вузькосердого квієтизма політичного, що так розбуявся дедалі в християнстві. Як хочете, але 
недарма в притчах і скрізь у Євангелії так часто вживається 
слово «раб» і антітеза «пана і раба» яко єдиної можливої форми відносин межи людиною і її божеством. Прочитайте листи 
ап[остола] Павла (в данім разі неважно, котрі з їх автентичні, 
а котрі ні), і Ви побачите, що́ збудувалось на сій антітезі і як 
хутко воно збудувалось. Комунізм перш[их] христ[иян] — се 
фікція, його ніколи не було, або се було комунізмом жебрака, що все одно не мав ніякого маєтку, або ще «комунізмом» 
добродійного багача, що кидав «крихти від свого стола» комуні «псів, що сидять під столом пана свого». От і все. «Анархізм» 
христ[иянства] теж невисокої проби, се просто неосвіченість 
і невихованість політична безправної маси, що може уявити 
собі тілько утопію: деспот і народ, і нікого більш межи ними; 
але такий «анархізм» ніколи не викине і не викидав деспота 
з своєї утопії, недарма ж і Месію свого він назвав царем іудейським — епітет «пророк», бач, занизьким здавався отим «анархістам», «сина людського» вони забули просто. Коли що надається до щирої ідеалізації в перв[існому] христ[иянстві], то не 
його quasi анархічні доктріни, а хіба ота ґрація почуття його 
«жен-мироносиць», до яких належить і моя Анціллодея,
і те нове для античного арістократичного світа почуття всепрощаючої сімпатії, що так красило відносини Христа до його 
зрадливих і тупих учеників (ні один класичний філософ не 
простив би в такому становищі своїм «друзям»), ну, і ще дватри елементи в сфері почуття, але не теорії. Тілько ж сі елементи ідеалізація вже використала до дна, і мені не інтересно 
було на їх спинятися довго, та за се Ви, як бачу, не ремствуєте 
на мене.
А до речі: от і Ви уявляєте собі, що тіпічний христіянин 
тих часів марив би, що всі стануть колись слугами Хр[иста], — 
чи се ж не все одно, що рабами? Чи ж не проти сього повстає 
мій раб-прометеїст? Він зовсім слушно думає, що поки будуть пани і раби (на землі чи на небі, все одно), доти будуть 
і посередники межи ними, дозорці, економи і т. и. Що ж ідеальнішого міг йому виставити пересічний християнин найперших навіть часів, як не «єдину отару з єдиним пастирем»? 
і як міг відповісти на питання про підпасків? я думаю, — тілько так, як відповів єпіскоп. Моя поема відноситься до середини II в[іку] хр[истиянської] ери (або до другої половини його), 
а тоді вже вирізнилась досить духовна тіранія усяких підпасків Божих — зоставалось тілько будувати далі на прекрасно 
заложеному підмурівку духовної темниці. Мій єпіскоп вигодований павлініанською традіцією, як воно й справді бувало в римському єпіскопаті тих часів. Візьміть котрого хочете 
з найдавніших…