Ізраель в Єгипті
Хто мене виведе з сього Єгипту,
з краю неволі, з оселі роботи?
Син чоловічий, обранець Господній?
 Дух, що з’являвся в огні?
Хто б він не був, хай він швидче приходить.
Боже, ратуй! наша віра вмірає,
марним здається в сій міцній кормизі
 волі святий заповіт.
Боже, ти мусиш обітницю справдить!
Чи ж не навіки здобув твоє слово
той, хто колись у нерівному бою
 навіть Тебе поборов?
Кров поколіннів волає до тебе:
глянь з високости на сі піраміди!
В них кожний камінь — проречистий свідок
 муки народу твого.
На́що ми зводимо сії могили?
На́що ми тешем камінниї труни?
Чи ми сховаєм у них фараонів,
 чи поховаєм себе?
Наші батьки вже лягли підмурівком
там, де стоять нечестивиї храми,
нільськиї багна загачено трупом
 наших безщасних дідів.
Певне ж, тепера вже діти й онуки
темну могилу для себе мурують…
Браття, будуймо ж її щонайвище,
 хай її бачить Господь,
нас хай ратує і власну потугу.
Бо як не буде Господь ратувати,
встане Ізраель, борець проти Бога,
 на бездоріжжа піде.
Поезія поза збірками 351
Ніч безпросвітна в пустині заступить,
зійдуться в ній знову Дух та Ізраель,
знов буде бій, тілько бій вже останній,
 не на життя, а на смерть,
не за обітниці бій, не за щастя,
розпачу й помсти страшне бойовисько,
зради й зневір’я тяжкий поєдинок.
 Вихід один з того — смерть.
Тіло Ізраеля буде в могилі,
Дух, що з’являвся в огні, спопеліє,
ся ж осоружна царська піраміда
 буде ще довго стоять…
28.VIII.1904 
Зелений Гай