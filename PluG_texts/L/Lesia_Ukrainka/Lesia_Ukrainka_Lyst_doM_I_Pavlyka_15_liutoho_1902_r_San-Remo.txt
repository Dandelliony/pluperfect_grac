
15.II.1902
Шановний друже!
 Засмутив мене досить Ваш лист і своїм настроєм, і поданими 
фактами, та що ж — словами на те не багато поможеш, а до діл 
«гріхи не пускають», то я мимоволі мовчала який час. Тим часом отримала відповідь з Київа про «Фат[альную] Вд[ову]», що 
тепер, за давностю літ, неможливо відшукати слід запропащеної рукописі та й винуватців того запропащення теж «у ступі 
не влучиш». Як буду сама в Київі, то, може, чогось допитаюсь, 
хоч і мала надія, бо патріотичні цензорі зовсім не в щирих 
відносинах зо мною, хіба якось через люде доберусь.
Ви зле поінформовані, ніби мені тілько віршів не можна писати. Я то сама ніколи нічого подібного не зважила б, а зважили за мене лікарі, щоб я нічого не писала за сей час інтенсівної 
курації, через те я мусіла покинути навіть таку, здавалось би, 
нешкідливу для нервів роботу, як критичні статі для зарібку. 
Навіть право на писання листів приходиться виторговувати, 
бо мій лікарь кожний раз, коли, приходячи, застає мене з пером в руках, лається зо мною. Я, далебі, не знаю, чого то до 
мене так гостро беруться, бо я тепер маюся далеко ліпше, ніж 
минулої весни та осени, а тоді ж я писала і працювала.
Лікарь каже, що в мене нічого небезпечного нема, а трактує 
мене наче дуже хвору, не дає нічого робить, нападається за найменшу втому або простуду, так наче від нежита мені не знати 
що загрожує. Я сеї політики не розумію, та вже мушу слухати, 
коли сюди заїхала. Може, згодом подарують мені вільнішу 
констітуцію, то буду писати обіцяні мемуари, а зараз трудно, 
бо не дадуть (мої господарі в змові з лікарем), хіба малими уривками (а я, власне, не терплю роботи уривками). Власне, найтрудніше «зважити» не писати віршів, бо то не робота, а так 
собі хвилеві імпровізації, певна форма нападів божевілля, за 
які людина здебільшого ручити не може; взагалі ж я вмисне, 
з виразним заміром, ніколи не віршую, — як не йдуть вірші 
сами на думку, то я їх ніколи не кличу, хоч би й рік цілий, — 
обійдеться. Зовсім инша робота писати спомини, там треба 
інтенсивного і більш-менш постійного напруження пам’яти, 
систематичного думання. Я вже не кажу про те, що писання 
споминів про таких близьких людей, якими були для мене 
і дядько, і Ков[алевський], не може вважатись спокійною роботою, — наперед застерігаю, що там, певне, не мало буде суб’єктивного. Сим я не хочу сказати, що я відкладаю сю роботу ad 
infinitum, а тілько прошу «потерпіти мало-немного», поки 
визволюся трохи з кормиги лікарської з неволі бусурменської… 
тоді вже визначу виразний термін і дотримаю його вірне.
Хоч які ми з Вами єсьмо хворі і т. и., а таки ми сю справу 
доведемо до кінця. Як витримаю «іскус» італьянський, то, 
може ж, таки наберуся потрібної енерґії і сили, а тоді й матеріяльно стоятиму ліпше. Згодом і з товаришів дехто стане на 
свої ноги, то, знаю, поможе мені з охотою.
Тим часом не падайте духом, ще наше не загинуло!
Міцно і щиро стискаю Вашу руку. Вашій мамі низенький 
поклін від мене.
Л. У.