Сон
Тепло та ясно… чи се Єгипет?
Так, се Єгипет… синій намет
неба високого міниться сяєвом…
Ох, та й високе ж! Як вільно, як радісно.
Так, се Єгипет…
Тихо та любо… чи се Вкраїна?
Так, се Вкраїна… Он і садок,
батьківська хата і луки зелениї,
темниї вільхи, ставочок із ряскою.
Так, се Вкраїна…
Можна спинитись… годі блукання…
Все буде добре… Рідний мій край
вкупі зо мною одужав від злигоднів,
небо не хворе, не плаче, не хмуриться,
люде веселі… і я… не будіть…
Все буде добре…
7.IV.1910
Поезія поза збірками 413