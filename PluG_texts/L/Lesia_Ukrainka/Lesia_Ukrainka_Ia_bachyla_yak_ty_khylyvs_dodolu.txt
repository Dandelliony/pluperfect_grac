Я бачила, як ти хиливсь додолу,
Пригнічений своїм важким хрестом,
Ти говорив: «Я втомлений… так, справді…
Я дуже втомлений… Боротися? Навіщо?
Я одинокий і… нема вже сили…»
Ти говорив так просто і спокійно,
Щось в голосі тремтіло, мов сльоза,
Та полиском сухим світились очі, —
Як завжді… Я стояла біля тебе,
Не зважилась ані за руку взяти,
Ані схилитися до тво́го чола,
Ані тебе підвести… Я дивилась,
Як ти хилився під своїм хрестом…
 …І потім довго я дивилася на тебе,
Тоді, як ми з тобою розлучились.
Тоді, як тілько образ твій, мій друже,
Привиджувавсь мені в безсонні ночі,
Все голос твій бренів: «Я втомлений… так, справді…»
І брала я тоді паперу картку білу,
Хотілося мені зібрати тиї сльози,
Що в голосі бреніли невидимо.
Колись отак, — розказує легенда, —
Хустиною святая Вероніка
Зібрать хотіла сльози й піт Христа.
Та на хустині замість поту й сліз
Зостався образ у вінці терновім
Того, хто впав знебулий під хрестом.
О, кождий раз, як я збірала сльози
Твої, мій друже, на папір біленький,
Я бачила те чудо Вероніки…
18.XI.1900