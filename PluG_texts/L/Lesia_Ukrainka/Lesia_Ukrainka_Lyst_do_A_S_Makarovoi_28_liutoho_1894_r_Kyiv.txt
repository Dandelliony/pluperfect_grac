
16.ІІ. 1894
Дорога моя Антоніна Семеновна!
З мого листа до бабушки Ви побачите, що я не могла нікому писать листів сього часу. Тілько через те я й Вам не писала. Ви людина робоча і знаєте, як то часом буває, що й пару слів ніколи 
написать. До того ж, — сього я вже бабушці не пишу, — у мене 
й досі здоров’я мало що поправилось, а надто, що нога болить. 
Болить чі ні, а я мушу ходити щодня по київських горах і вертаюся часто дуже втомлена, так що заніматься вже не сідаю, 
а лягаю. Ну, нічого казать, що часом і залінуєшся, і замість 
того, щоб у вільний час листи писать, лягаєш собі і книжку читаєш або йдеш куди в гості. Але ж чоловік не машина.
Я рада за Вас, що Ви маєте їхати в Полтаву, може, таки там 
буде Вам краще, ніж у Гадячі. Простіть мені, що я не можу вволити Вашої просьби, замовити за Вас слово у Шульженка.
Я у нього зроду не була навіть з візітом, так що коли б прийшла тепер «по делу», то з сього, певне, мало толку вийшло б. 
От, може, скоро приїде мама, то я її попрошу зробити се, все ж 
вона, здається, з ним краще заходить. Він, хоч і родич нам, але 
не такий чоловік, щоб я могла його по щирости хвалить, отже, 
краще не буду й говорить про нього, Бог з ним. Книжки для 
читання дітям я постараюсь, щоб були вислані Вам, от, може, 
тут устроїться сеє. Не можна сказать, щоб література для народа була велика і щоб між нею було багато доброго. Книжку 
«Что читать народу?» (зложила Алчевская і учительниці 
харьковскої воскресної школи) я постараюсь Вам прислать, як 
розживусь на гроші, а то тепер мої фінанси в великому упадку. 
Читать-то народу, може б, і було що, та біда, що мало йому позволяють читать, — аже ж Ви сами знаєте, який список книжок, 
розрішених для шкільних бібліотек, народних чтеній і т. и. 
Часом як подумаєш, то рішиш, що навряд чі й варто стілько 
труда затрачувать на устройство тих «народних чтеній» для 
того, щоб потім прочитать дві-три скучні і сухі брошюрки... 
Ну, з таким кореспондентом, як я, не багато жизнерадосних 
ідей наберетесь! Мені аж сором, що Ви так гаряче приймаєте до серця мої недотепні листи, вони таки не варті того, я 
сама те знаю. Але ж легче говорить, ніж писать, се мусить тепер всякий знати.
Простіть, що тут скінчу, не через те, що не хочу писать, 
а через те, що іще маю инші листи писати, а тут вже пізно. 
Ну, та се ж не остатній лист, — будемо жити, будемо краще 
писати!
Бувайте здорові! бажаю Вам всього найкращого. Ліля кланяється Вам.
Ваша Л. Косач