
Гелуан, 7.IV.1911
Любая Лілеєнько!
Я вже зібралась в дорогу: маю білета до Одеси, забрала гроші
з банку і 12.IV (на третій день Великодня) маю їхати. Але путь
моя якась невиразна… Ізраель написав мені, що «не сподівається нічого
особливого» (ich halte nichts für Sie) від світолічення, але й сам
нічого особливого не радить, тілько — провести
літо «в сухому і теплому місці — напр[иклад], в Баден-Бадені
або в Шварцвальді (sic!)». «Сікаю» я тому, що напевне знаю,
що в Шварцвальді, як і взагалі в Німеччині, така сама сухість,
як у нас на Волині. Уже коли шукати сухости, то скоріш її можна найти,
напр[иклад], в тіфліських горах, а теплости скрізь
на Кавказі «хоть отбавляй» — то чого б се я погналась у Німеччину?
Досить з мене й на зиму курортів, а то маю ще й літом ганятись? І що ж
він мені ставить в перспективі? — аж нічогісінько. От просто: їдь у
Шварцвальд, та й уже. Брат моєї
тутешньої хазяйки прожив раз літо у Шварцвальді, то казав,
що просто заливало його дощами, — от тобі й «сухість»! Мене
чогось аж розізлила така порада. Все одно, як тутешній лікарь:
то радить їхати на літо в Євпаторію (він сам там практикує літом), хоч
я кажу йому, що там було мені зовсім нездорово, то
радить зоставатись тут і на літо, хоч сам бачив, що з надмірної спеки
мені нема користі. Та й як се — зоставатись на літо?
Вже ж не з тим, щоб на зиму додому вертатись? А хіба ж я можу
сидіти тут безконечно? І се все для того, щоб «поддерживать
процесс в сносном состоянии»… Чи не задорога ціна для такого мізерного
здобутку?..
Я все-таки думаю поїхати в Київ до світолікарів. Адже Ізраель не каже,
щоб мені світлолічення мало завадіти, а чей же,
з нього не менше може бути користи, ніж з німецької сухости.
Я б дуже просила тебе, коли се тілько можливо, приїхати хоч
на скілька день в Київ в 20х числах (я приїду десь 23–25 апріля), щоб
помогти мені трактувати з твоїми колеґами. Коли
мені справді не годиться Фінзенова сістема, то нехай мене
навчать, як мені користати з кавказького сонця (якийсь ото є
метод Штребеля, «розсіяного світла»), і вже коли «нічого особливого»
мені не предстоїть, так, може, хоч що-небудь можна осягти, бо я зовсім
не вважаю, щоб мій процес був справді
«в сносном состоянии», коли я можу жити тілько в Єгипті, та
й то з якимсь «інтерстіціальним» бісом в тілі… Коли ж ти думаєш, що
після «отзыва» Ізраеля зовсім не варто нічого пробувати, то телеґрафуй
мені про се в Одесу. Я тобі звідти протелеґрафую, приїхавши, а ти дай
знати, чи можеш бути в Києві та
чи радиш мені їхати в Київ.
Дуже б я хотіла побачити тебе і Михаля. Михальові я везу
«арабчика», та не такого, як торік, а великого — «кукола».
Будь здорова, любая. Цілую тебе міцно і Михалютку.
Твоя Леся 