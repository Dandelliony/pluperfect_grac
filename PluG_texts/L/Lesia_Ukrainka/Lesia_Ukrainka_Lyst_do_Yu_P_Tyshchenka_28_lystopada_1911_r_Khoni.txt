
15.ХІ.1911
Вельмишановний Павле Пилиповичу!
Тілько що я одержала послані од Вас 200 р[ублів]. Дякую, що
не задержували довше, бо мені сі гроші тепер дуже до речі.
Значить, я вже отримала всього за книжку «Твори Лесі Українки» 250
р[ублів]. Напишіть, чи, по отриманні решти, я маю
Вам прислати якусь формальну розписку (може, Вам треба для
звідомлення спільникам), чи досить моїх листів і почтових
розписок.
При сій нагоді прошу передати до редакції «Вістника» моє
прохання, чи не можна б надалі, якщо друкуватиметься ще
яка моя віршована річ (напр[иклад], як буде прийнята недавно послана
«Лісова Пісня» і инші), давати для неї трохи буйніший друк і ширші
пробіли межи стрічками, такі, які даються
для прозаїчних творів, а то я знаю напевне, що не всім читачам під силу
таке дрібне читання. Коли редакція не має змоги платити за менше
убористий аркуш ті самі гроші, то я згожуюсь на те, щоб аркуш рахувався
не по розміру паперу, а по
встановленому досі числі стрічок, себто по 784 на аркуш. Коли
ж се робилося з огляду на довжину твору, щоб не розтягати на
багато книжок, то нові мої речі, я думаю, не завдаватимуть
уже сеї трудности. Варто б пошкодувати очей, коли вже не
моїх читачів (їх, може, замало для того), то хоч друкарських
робітників, — се ж відома річ, що від дрібних друків вони скоріше
сліпнуть, та й коректорові, либонь, тиї «петіти» не
дарма даються. Мені дуже прикро, що саме я, хоч і по неволі,
завдаю таку кривду людям праці, і прошу вірити, що се моє
прохання подиктоване не бажанням собі матеріяльної користи, а вищими
мотивами.
Дуже дякую за прислані 2 прим[ірники] книжки. Пробачте, що досі я Вас
не повідомила про те, що їх отримала, — отак
то нездужалось, то ніколи було.
Бажаю Вам усього доброго.
З правдивою пошаною Леся Українка