Interview
Я своє «інтерв’ю» почну-таки з опису самого себе. Властиве, 
так роблять всі «інтерв’юїсти», що з себе починають, собою 
кінчають, та не ким иншим і наповняють свої interviews, але 
вони роблять се скрито, «межи стрічок», а я от зроблю відкрито, так, може, буде оріґінальніше, а вже напевне буде чесніше.
Отже, дозвольте рекомендуватись. Я — естет. І то не в теорії тілько, а в житті. На доказ сього мушу зробити невеличкий 
екскурс автобіоґрафічний. Зовсім недавно знав я одну панночку, себто знаю я її і тепер, але тоді я її любив, а тепер не люблю. 
Не люблю рішучо і безповоротно і то саме через те, що я естет 
всіма фібрами своєї істоти. Панночка була (і єсть) гарна, ідеальної вроди (се я признаю й тепер), ідеальної добрости, має 
душу живу і навіть искру Божу, я в значній мірі завдячую їй 
свою славу незвичайно чуткого interview-їста — маю щирість 
признатися в тому! Її искра Божа, правда, не творча, дехто називає таку искру прозаїчним терміном «нюх», а я назову се (нехай хоч із вдячности) «дар». Отже, має вона дар пізнавати прийдешніх знаменитостів у «починаючих» письменниках. Між 
иншим, ви не думайте, що «починаючий» се справді той, хто 
тілько що починає писати, ні, «починаючим» можна бути 
і в 20 літ, а на 21 раптом стати «нашим відомим», я навіть знав 
і такий курьоз, що автор був перше «нашим відомим», а потім 
спустився до «починаючого» (alias «подаючого надії»). Не вірите? Далебі, правда. Але се так, між иншим. Так отож кажу, 
I Інтерв’ю (англ.). 
II Інакше (лат.). 
панночка моя — ох, колись, і ще недавно, чого б я не дав за се 
«моя»! а тепер се тілько холодний façon de parler!
 — панночка 
моя була для мене, я б сказав, музою, та interview-ерам музи 
не належиться, ну, то вже не знаю, Еґерією, чи як там хочете. 
Вона любить тих «починаючих» (кажу ж вам, добрість ідеальна!), завжді у неї на столі тоненькі книжечки віршів у ясних 
обложках з «дерзающими» заголовками, і коли вона стріне 
мене з такою книжечкою в руках і на привітання скаже, показавши пальчиком на ймення автора: «Слухайте, сього вам варто побачити», то я без найменших сперечок вихожу від неї, сідаю в трамвай і мчу розшукувати прийдешню знаменитость, 
поки її инший не «відкрив».