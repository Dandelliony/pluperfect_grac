[Лист 
до товаришів]
Не від імені Русько-Українського народу, не від имени радикальної партії звертаюсь я до вас, мої знайомі і незнайомі товариші, я одважуюсь удатись до вас від свого, може й невідомого вам имення: обізвіться, докажіть, що ви живете і думаєте. 
Я чую свій товариський зв’язок з вами і вся ганьба, недовір’є, 
іронія, що падає на вас, падає однаково і на мене. Через те я 
звертаю до вас річ не з докором, я дивлюсь на вас не з гори 
в низ, я хочу говорити з вами як з товаришами, просячи тілько розуміння безсторонного і щирої відповіді словом і ділом.
Мені згадуються ті довгі вечорі-ночі, проведені у великому 
гурті або вдвох з яким товаришем (кожний з вас певне пам’ятає 
такі часи), я не можу забути тих речей, що говорились. Скілько 
хороших, щирих слів, скілько ясних думок! І політична воля, 
і освіта народу, і потреби нашого краю, і оборона прав народности, і конечність здобування волі слова, хоч за кордоном 
поки що (ми вірили що наше вернеться нам), все то, здавалось, 
стояло так ясно перед нами, здавалось, що от-от здіймуться руки і закипить робота… Але щож? Невже то був марний 
гомін?
Я знаю, де-хто може робить свою тиху, скриту роботу, але чі 
се ж вона — та мета, що блищала перед нами в ті довгі вечорі?
Хто знає, що робиться на дні моря? Всякий, хто бачить 
його тихий гладенький поверх і сумно спущені вітрила на кораблях, скаже: — тиша в морі! Отже і в нас доти буде «тиша 
в морі», поки хвилі з глибини не здіймуться на поверх, власне 
хвилі, а не ті одинокі сплески з гребінчиком ясної піни, що зараз же зникають без сліду.
Хто ж має здіймати ті хвилі? Ми сами. Ми сами мусимо 
бути тими хвилями, отже, не нам сидіти край моря та ждати 
погоди чі то пак негоди та супротивного вітру.
Скажіть, мої товариші, чому не чутно вашого голосу, тим 
часом як усяка «темна сила» не боїться здіймати його прилюдно? Невже для нашої країни ще не настав час, щоб виявила 
себе сила світліша? Що буде, коли сторонні люде приймуть на 
віру оті безсоромні речі, що говоряться ніби від всього «руськоукраїнського народу», пам’ятаючи приказку: мовчання знак 
згоди.
Правда не все було мовчання, було заявлення 62. Після нього минуло більш року — і що ж потому? Після нього ждалося якось ще иншого заявлення з боку тих 62 словом чи ділом 
яким. Але ні, то, здається, був сплеск…
Ви певне знаєте, що дві газети — «Народ» і «Хлібороб» — 
тяжко хворі на брак грошей і праці, власне нашої праці. (Якби 
було більше праці з України, то й гроші українські давались би 
з більшою охотою, а то тепер де-кому либонь здається, що він 
дає на чужу користь). Та ще гроші так чи инак даються, але невже ж нам, панове, грішьми від роботи відкуплятись! «Народ» 
при всіх своїх хибах (і тут не без нашої вини) єсть все таки єдина часопись на українській мові, де можлива одкрита розмова про наші громадські питання та подавання фактів з життя 
нашого люду, незалежно від всякої «тонкої політики», без огляду на різних «їх благородій» (чі там «всечесних» та «високодостойних» або «найсвятіших» та «найясніших», діло не в словах — се як до краю!).
Коли загине Народ, то хто знає, як довго прийдеться ждати 
до нової часописі та тинятись по різних «чужих хатах»; вже ж 
тяжче засновати нову газету, ніж підтримувати давнішу.
Коли згине «Хлібороб», то тим загальмується, хто зна як надовго, і праця над розбужуванням того селянства в Галичині, 
що саме тепер почало прокидатись.
Вам відомо, що зложений фонд на видання просвітніх книжечок для селян, головно ж книжечок про релігійні справи, бо се ж либонь чі не сама пекуча потреба нашого люду, 
замороченого попівською опікою і блукаючого навманя через 
усякі мальованщини і т. п. Чі буде ж зложена й праця? Аже 
гроші без діл певне не менш мертві, ніж віра.
Ви знаєте, панове товариші, що вся робота над освітою 
і обороною прав галицького люду лежить на плечах двох-трьох 
людей (назва русько-українська радикальна партія більш 
голосна, ніж правдива назва); на них же лежить і прилюдна боротьба за нашу, українську, справу. Чі не пора ж нам, товариші, 
взяти хоч яку частку їх праці на себе? Не все ж сидіти заложивши руки та дякувати їм, що побиваються за нас.
Робітники біля нашої літератури красної ще є (хоч і то не 
гурт), робітників же, що ретельне працюють біля нашої волі, 
що зробили сю працю завданням свого життя, — тілько сих 
два-три чоловіка і тим уже врешті сили не стає. За нами більш 
нема старих борців, поперед нас — все ще діти, отже, хто поратує нас, коли не схочем ратуватись? Сумно, що знов мусимо 
виступати ми, недосвідчена молодь, але ж иншого виходу немає, коли не хочемо зректись нашої волі.
Врешті, не всі ж ми недосвідчена молодь, є між нами і люде 
з певним громадським становищем і з укінченим образованням, їм, запевне й початок мусів би належать.
Коли ви не хочете довіряти вашої праці закордонним людям, то невже, коли справді є праця і охота до неї, не найдеться 
у вас людей, що взялись би її доглядати за кордоном? Чому ж 
перше знаходились такі люде? Чі вже перестали у нас вірить 
в силу і потребу вільного слова? Не видно сього по ваших заявленнях. Та не чутно було і в розмовах. За чим же діло стало?
Поки не буде в нас широкої течії вільного слова, то все буде 
в нас «тиша в морі», або, що найбільше, «мертвая зыбь»!