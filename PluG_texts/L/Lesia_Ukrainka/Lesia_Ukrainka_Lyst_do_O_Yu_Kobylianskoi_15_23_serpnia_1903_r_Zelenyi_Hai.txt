
Гадяч, Зелений Гай
2 (15).VIII.1903
Що то хтось любий та чорненький думає, що не їде до когось? 
Чи то все ті прокляті німці винні? Хтось уже дожидає когось 
так! Нехай би хтось приїхав таки сього місяця, то був би міг 
звідати Полтаву з нагоди відкриття пам’ятника Котляревському (то буде 30 серпня стар[ого] стиля). Там у Чернівцях, 
відай, вже є у людей відозва від полтавців з тої нагоди? І до 
моря хтось та й ще хтось поїхали б собі. Ей, нехай хтось приїде, нехай! Та то зовсім і недорого: хтось з Новоселиці платив до Києва тілько 8 р[ублів] за II кл[ас] і не потребував нічого надавати. Ну, як хтось матиме тілько 25 ґ[ульденів], то вже 
може хоч до Києва приїхати, таки може! а 25 ґ[ульденів] комусь, 
в крайнім разі, і родичі та брати повинні б скласти, бо хтось 
конечне мусить мати якісь вакації, инакше готов заслабнути 
на тій роботі, і тоді сама родина на тім найгірше вийде — хто 
тоді їх всіх там буде глядіти? Хтось нехай приїде, і вже.
То тілько шкода, що хтось не хоче до Гадяча їхати, бо комусь (білому) в Києві буде тепер не дуже приємно і хтось волів 
би якнайменше там бути. Та дурна справа з Тр[ушем] стала 
клином між мною і кревними, а як ще він сам буде в Києві 
(мав, власне, тепер приїхати), то, певне, ще більше поб’є клинів, і буде тоді мені з ними і стрічатись тяжко, і не стрічатись 
гірко… Хтось, натурально, се тілько до когось пише, а більш ніхто не потребує того знати.
У нас тепер з гостей є тілько Кривинюк, був Квітка, та вже 
давно виїхав знов на Кавказ (ледве дістався через страйки 
в маринарці та на желізницях). Татко теж від’їхав, пробувши з місяць тут; пише, що в Києві вже все вернулось до спокою, а то були великі страйки і розрухи, як і скрізь на полудні 
Росії.
Хтось реферує комусь просьбу від молодих українців з петербурзьких вищих шкіл і від Лілі зосібна, аби хтось був ласкавий дати щось до збірника, що має видати восени тая молодіж. 
Хтось знає, що комусь трудно писати, але, може, таки там десь 
щось найдеться. Та молодіж запрошує тілько когось, та ще когось, і Стефаника, і Франка та й більш нікого, чомусь собі так 
уподобала. Хтось щось дасть, — а хтось?
Хтось все має листів, листів, листів — силу писати! І так 
всього иншого. Написав ще одну сцену до «Кассандри», а як 
ще одну напише, то вже буде кінець. Тепер от зараз напише 
заміточку до «Ruthenische Revue» і попросить когось переслати (поправивши мову, коли хтось ласкав), бо хтось знов згубив і забув адресу.
Чи хтось відослав книжки до Delle Grazie? Хтось би їй охочий написати, та не сміє, поки не знає, що книжки послані. 
Нехай хтось когось сповістить з ласки. Всі наші здорові і когось вітають. Мій привіт всій родині, а комусь паси дуже дрібненькі 
10.VIII. От і досі хтось якийсь листа не відправив! То через сю 
нім[ецьку] замітку (комусь таки німеччина тяжко йде, не так, 
як комусь!). А тим часом ще й перебилась робота всякою кореспонденцією наглою, та хтось не хотів уже замітки від листа розлучати. Хтось мало що не поїхав до Києва, але якось 
обійшлось. Комусь дедалі все неприємнішою стає думка про 
побут в Києві, бо хто зна, які відносини будуть у когось з Радою… Хтось дуже Раду любить, але є такі, що заборонили Раді 
з кимсь бачитись і знатись, а нарешті просто ставлять причиною свого власного зірвання з Радою — когось! Я не думала, що можна ще й в такий низький, негідний спосіб зривати 
відносини, що нібито були щирі. Адже «любити вічно» ніхто 
не обов’язаний, тілько ж треба мати одвагу признатись щиро 
в зміні почуття, а не крутити і не складати «вину» на когось 
третього, хто нічого з того не винен. Так чи инакше, чи Рада 
пожертвує мене, аби не рвались такі «щирі» відносини, чи їх 
пожертвує для мене (властиве, не для мене, але їй буде так 
здаватись), то все наші з нею відносини будуть скаламучені, і, 
живучи в однім місті, буде нам тяжко і бачитись, і не бачитись. 
Легше вже буде жити нарізно… Ніколи я не думала, що може 
колись до такого між нами дійти… Колись, може, знов усе в нас 
влагодиться і якось направиться, але тепер стан дуже тяжкий 
і траґічний.
Все-таки мусітиму хоч на недовгий час приїхати перед зимою до Києва, хотілось би так коло 15 се[н]т[ября] ст. ст. (раніш 
не можу, бо матиму тут гості) з тим, щоб тижнів за два вже 
десь виїхати. Хтось заміряє виїхати на зиму на Кавказ, але 
ще з мамою о тім не говорив і боїться певної опозиції, бо мама 
наслухалась від людей про кавказькі пропасниці і не хоче брати на увагу, що далеко не всі місцевості кавказькі маляричні. 
Але таки, певне, хтось туди поїде, бо так сам собі зважив і гроші на те матиме (трохи дає татко, а трохи хтось собі заслужив 
і ще заслужить писанням).
Тілько нехай перше хтось приїде до когось та поїдуть до 
моря, а звідти вже роз’їдуться різно. Так буде? Нехай буде так! 
Нехай хтось напише, коли і куди міг би хтось до когось приїхати. Хтось когось цілує.
Хтось
Поклін всій родині.
Мама вітає когось і просить запитати, чому хтось їй нічого до збірника не присилає? Хтось там обіцяв якісь «Місячні 
леґенди» — то чи не прислав би вже? А Стефаник і зовсім на запросини п[ана] Старицького не обізвавсь! 