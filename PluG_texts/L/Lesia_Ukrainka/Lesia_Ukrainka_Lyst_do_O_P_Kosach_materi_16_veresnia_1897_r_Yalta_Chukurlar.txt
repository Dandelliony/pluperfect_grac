
4.ІХ.1897
Люба мамочко!
Спасибі тобі за телеграму! Справді се для мене весела звістка,  бо я вже починала думати, чі не пов’яла вже моя «Блакітна троянда» де-небудь на чужині, але ще, видно, моя доля не 
зовсім загинула. Може, ся моя безумна дитина і на сцену попаде сього року, тілько я не побачу її… се, може, й краще — не 
так страшно. А не побачу того, що Ваші листи ще більше зміцнили мій замір зостатись тут надовше, а може, й на всю зиму, 
попробувати ще, що з того буде. Жаль мені дуже, що не побачу Шишманових (Раду сподіваюсь бачити тут), та що ж коли 
справді видно ні гора до Магомета, ні Магомет до гори не може 
прийти; хто з нас в сій справі гора, а хто Магомет, зоставляю 
на розсуд Ліді. Твоя правда, що їздити «туди та сюди» (с[еб]т[о]
вертатись після побачення знов у  Крим) не випадає, а  їхати 
на дощ і осінь просто страшно після такого теплого літа. Тепер тут у морі 18°, один день пройшов дощ, один день віяв північний вітер, а сьогодні люде купаються і ходять, як і перше, 
по-літньому. Сьогодні їхала я човном у Ялту і зовсім не думала, 
що надворі сентябрь, оце увечері знов трохи вітер, та все-таки 
всі п’ють чаї надворі і вікна у всіх одчиняні. Чудне з’явисько 
тілько для непривичної людини, що тут на осінь гори починають зеленіти, бо сонце вже не так їх випалює. Винограду тепер 
тут видимо-невидимо, бо саме тепер «ріжуть», от і в нас в Чукурларі сьогодні була велика різня.
Добре було б, якби ти справді могла приїхати сюда в октябрі, 
та боюсь я, що тебе оте будування затримає,  — се страшенна річ — «недвижима» власність, вона не тілько сама нерухома, 
але й людей позбавляє вільного руху, як тілько вони з нею зв’яжуться.
Прости, що зараз тут кінчу, якось не вдалось написати раніше — то се, то те заважало, а  тепер уже пізненько і  спати 
пора, одправити ж хочеться конечне завтра рано, бо ти, певне, 
ждеш мого листа, як я ждала твого. Бувай здорова, люба, дорога мамочко! Міцно цілую тебе і весь наш клан.
Твоя Леся