
1.ХІІ.1905
Високоповажаний добродію, Микола Віталієвич просив 
мене запитати Вас і Ваших товаришів, д[обро]д[іїв] Грінченка і Дурдуковського, коли Ви могли б зібратись для обговорювання проєкту статута того культурно-освітнього товариства, про яке було постановлено на зборі в неділю. Слід 
би, щоб ми вже мали перед собою тоді, як зберемось комісією, якийсь нарис такого проєкту, але хто має написати такий 
нарис? Я не беруся, бо одно, що мені неясно, які бажання має 
громада і які вимоги становить такому товариству, а друге, 
що я вже з одним «нарисом» провалилась, то не хочеться знов 
провалюватись та ще й через короткий інтервал, а третє, що я 
втомлена власне від писання статутів, а маю, крім того, багато 
всякої роботи. Здається, і Ви з товаришами не виявляли охоти братися до праці над самим нарисом, а Микола Вітальєвич 
і тим більше, то чи не попросити б нам д[обродія] Бердяєва
(теж члена комісії) взяти на себе сю роботу, а ми б уже, зібравшися, стілізували і виправляли той нарис та й придали б йому 
форму такого проєкта, який можна було б уже подати загальному, чи то пак установчому, зборові. Д[обродій] Бердяєв, здається, був би не від того. Коли згода, то я можу переговорити з ним про се, однаково маю бачити його хутко для иншої 
справи. Чи не могли б Ви порадитись про се з товаришами та 
й дати мені знати хоч листом? При тому, може б, визначили 
час, коли б нам зібратись у Миколи Віт[алійовича] (він запрошує до себе збір комісії), — коли в неділю, то він може прийняти нас в першу половину дня, а коли в будень, то ввечері. 
Я буду виразно зайнята в суботу і в середу ввечері, а в инші дні 
можу вільно вибрати час, щоб прийти. Мик[ола] В[італійович]
казав мені, що Ви з товаришами вже не їдете в Петербург, то, 
може, Вам випаде час, щоб уділити сій справі?
Я думала прийти до Вас і до всіх вибраних в комісію сама, 
щоб порадитись про це все, але не можу, бо не смію виходити в сюю негоду, а хто ж її зна, коли вона скінчиться. Хтіла 
оце написати до д[обродія] Грінченка, та забула № його оселі, а нема в кого спитатись. Та Ви з ним, певне, часто бачитесь, 
а з д[обродієм] Дурдуковським такі близькі сусіди, що, може, 
Вам не буде клопоту переказати їм або й просто передати сей 
мій лист.
А шкода все-таки, що спілка літератів провалилась, шкода 
навіть практично… та що вже!
Бажаю всього доброго.
Л. Косач