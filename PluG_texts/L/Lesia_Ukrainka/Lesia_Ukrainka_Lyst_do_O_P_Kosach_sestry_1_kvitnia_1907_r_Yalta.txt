
Ялта. Гостиница «Ялта» на Садовой ул[ице] 
19.ІІІ.1907
Любая Лілеєнько!
Я послала тобі вчора телеграму про гроші, бо тут трапились 
несподівані речі: я ото все ждала, поки наймемо постійну 
квартіру, щоб звідти подати адресу і написати, як урядимось. 
Я писала тобі, що з Алупки, куди направив нас севастопольський лікарь, вигнав нас холод і ми мусіли таки volens nolens
їхати в Ялту, бо тілько в Ялті та в Алупці є постійні лікарі і хоч 
який-небудь комфорт (і то в Алупці сливе неможливо знайти домівку з приспособленнями на зіму). В Ялті погода тілько один день була трохи соняшна, а то все дощ, вітер, насуплене небо… Дорогою застукала нас буря сніжна. Хоча холодно не 
було, бо ми їхали в закритому ландо з двома попутчицями. 
В дорозі К[льоня] почував себе дуже добре, t° була зовсім нормальна, міг ходити, ну, сливе як здоровий. І в Алупці ще нічого, хоч t° трошки підвисшилась. Перших два дні в Ялті знов 
нічого, але надумався він бритись (для «дезінфекції» — все 
здавалось йому, що з бородою неможливо держати себе чисто, та, може, се й правда) і, певне, на набережній трохи простудився, бо від того часу йому стало гірше, і він було намагався вертатись в Алупку, але тутешній лікарь сього ніяк не 
радив. Тоді ми найняли собі квартіру (дві хати) і мали туди 
перебіратись 18-го (вчора), коли раптом 17-го увечері зробилось 
у К[льоні] страшенне кровохаркання, навіть кровотечення. Я
моментально викликала лікаря, і він якось затамував тую 
кров усякими вприскуваннями і т. и. Звісно, перебіратись тепер не можна з тиждень, коли не більше, бо мусить додержуватись абсолютний спокій, поки зовсім перестане показуватись 
кров, а вона ще й сьогодня трохи відходила шматками. Все ж 
сьогодняшня ніч минула досить спокійно і без трівоги, а минула була дуже страшна, аж згадувати тяжко… Лікарь мені казав, що у К[льоні] є каверна, — невже се за час подорожі так 
слабість розвилась? 
Ну, поки що не буду більш про се писати, бо я тілько тоді 
владаю собою добре, як не пишу й не говорю нікому на сі 
страшні теми. А владати собою треба добре. 
Прошу тебе, получи з банка 300 p[ублів], візьми з них собі 
те, що послала мені телеграфом, а решту пришли сюди так: 
коли ти послала вже мені рублів з 50, то нові гроші можна 
й почтою перевести, а коли менше, то треба телеграфом, бо 
инакше боюся лишитися в стіснених обставинах при такому 
екстреному стані. 
Будь здорова! Ніколи писати. Поцілуй міцно всіх. Напиши 
про Михаля. Не можу піти на почту і не знаю, чи ти писала. 
Цілую тебе, моя дорогая. 
Твоя Леся
P. S. Напиши за мене папі і мамі, коли їх нема в Києві, — мені се 
тепер дуже трудно, нехай простять. 
Не забудь проставить дату на чекові. 