
Ялта, Дарсановская [улица], д[ача] Терещенко 
3.ІІ.1908
Люба мамочко!
Вибачай, що я тобі давно не писала. Та ото тиї медичні теми 
якось і томили, і настрій одбивали, а треба ж було з ними 
якось покінчити. Послухавши Лілі і Макс[има] Ів[ановича], 
я поки що оперуватись не збіраюсь, але й на провірку не їду — 
нехай уже як зовсім тепло стане, бо я тепер холоду більш усього боюся, себто не тілько теоретично «простуди» там якої чи 
що, а таки просто саме учуття холоду мені до невитримання 
прикре, і я інстінктивно його уникаю. Ще й завважила я, що 
ходіння і їзда мені шкодять. Отож, може, скоріш поправлюсь, не рипаючись. Коли б тілько швидче справжня весна 
настала, щоб сонця було багато! А то тепер усе так: то тепло, 
то сніг або вітер з півночі. Хоча мене, власне, вітер мало діймає, бо наша веранда добре захищена від півночі, то, як тілько сонце світить, на їй можна вигрітись як слід. Кльоня став 
тепер виносливіший щодо холоду і всяких змін, ніж я (аж часом мене дивує), і під впливом сього вже, здається, занадто 
став покладатись на своє здоров’я: справляє за мене всі орудки в місті і навіть в хаті, а се вже й на службу знов поступив… 
уже й «приказ» має, що він лічиться при сімферопольському 
суді, але фактично буде не в Сімф[ерополі], а в Ялті помагати 
тутешньому слідчому. Зробив він се для того, що його дуже 
пригнітала свідомість життя без власного заробітку, та ще 
й те, що инакше він не надіявся утворити собі ґрунт чи то для 
адвокатури, чи для нотаріату, на який він тепер більше лагодиться (навіть студіює «Положение о нотариальной части»), — 
він каже, що без знайомостів і зв’язків у судовому околі трудно 
досягти чогось в обох тих спеціальностях. Того я вже гаразд 
не знаю, а тілько, правду кажучи, я не рада тому вступленню 
на службу і сперечалась проти того, скілько могла, та, на жаль, 
мене лікарі не піддержали, запевняючи, що така служба не завадить здоров’ю, а навіть може добре вплинути на нерви, яко 
робота сістематична, привична і не дуже втомна; вони се й порадили именно з сього починати роботу після довгого перериву, а не з якоїсь нової, ще не випробуваної спеціальности, яка 
вимагала б більшого напруження пам’яти і нервів. Ну, нехай 
вже. Потішаю себе тим, що се ненадовго сей перехідний ступінь. Поки що К[льоня] ще на службу не ходить, бо там не всі 
формальности скінчились, та се й добре, може, поки що весна 
встановиться. 
Я теж трохи «підтягнулась» і писати було почала, хоча, 
як звичайне, не те, що треба. Замість викінчування речей, 
що давно пора викінчити, написала якесь оповідання, 
що й досі йому назви не доберу, а тепер воно лежить, бо нам 
обом переписувати трудно. Хочеться, коли буде знов lucidum 
intervallum, написати маленьку повість для твоєї «Молодої 
України», ніби історічну, з татарсько-українських часів (приязнь малого українця, сина бранки, і татарочки-селянки, невважаючи на традіційний антагонізм старшого покоління, 
потім дальша доля сеї пари, таки розлученої життям). Але 
що ж сама «Молода Україна»? Чи виходить? Ми її не отримуєм. Белетристику «Рідн[ого] Краю» читаю уважно і з приємностю бачу, що земля наша «не оскудевает», — далебі, люде багато пишуть і притім незгірше! 
А чому ти мені волог[одського] збірника не прислала, як 
обіцяла? Мені таки цікаво його бачити. Чи, може, він не дійшов до мене? 
Ти хочеш, щоб К[льоня] написав рецензію на галицькі композіції, але ж жадних композіцій тут немає, а з виписуванням 
цілий клопіт (ми вже пробували теє!), крім того, він і не спеціаліст в такого рода рецензіях, бо давно вже обмежив себе 
етнографічною музикою (народніми піснями). А головно те, 
що таки література його найбільше томить: раз він почав був 
писати статейку для «Рідн[ого] Кр[аю]», але й не скінчив, бо 
так загострилась неврастенія, що аж я злякалась за нього, та 
й потім прийшлось повозиться йому з собою (я писала тобі 
тоді). Хоча він почав заніматись та оце й службу має почати, 
але і то, як на добрий лад, не під силу ще, та вже він вважає, 
що «мусить», ну, та й то хоч робота привичніша, а писання, та 
ще й «популярне», — річ, може, й для всякого трудна. Нехай, 
може, там далі більше зміцніє, то й писатиме. 
Хтіла я давно спитати, як там справа з моєю «Блакітною 
трояндою»? Щось ніби мали її ставить, переписувались зо 
мною… та, здається, то тілько «заячий жир». Певне, молоді 
артисти злякались конкуренції з Садовським і иншими 
світилами. А то таки тій «Троянді» особливо не ведеться, от 
і з друку ніяк не «излезе», а се таки й шкода, бо, може б, хто 
її й поставив, якби вона була доступніша, все ж, може, вона 
не гірша від многих «новинок»; як не в Києві, то, може б, десь 
у Баку (там якісь «новатори» є!) абощо поставили, а так їй 
вже хутко 10-літній юбілей лежання під спудом можна справить. Се і «для слави», і навіть з матеріяльного боку не корисно, — адже люде часом щось заробляють і за гірші п’єси, а моя 
і коштів переписування досі не вернула… Та вже сяк чи так, 
я б хотіла хоч знати, в якому вона там «состоянии или положении» (скоріш, що «в положении»…). Як буде час, напиши, будь 
ласка. 
Лілі я тепера не пишу, хоч її одкриточки отримала, бо не 
знаю, чи в Києві вона тепер, чи вже, може, в Тагачині. Коли 
б то там Михальові не заваділо в наших поліських сторонах — 
боюся я того клімату! 
А що Оксана? Чи рішила, куди їй поступать? Дуже прикро, 
що такий їй знов перелом… Як її здоров’я? Не розберу якось, 
чи йде тепер, чи ні наука в Політехніці і як наші наймолодші 
ставляться до того. 
Треба вже кінчати, а то я таки дряпаю погано, бо се ж тепер і писати стараюсь лежачи, нехай уже буде той «покой», 
що знов рекомендується мені від лікарів. Та от одвикла було 
за скілька літ і стратила техніку лежачого писання. Ну, все-таки се слабість ліпша, ніж була ота з ногою, бо хоч болить рідко і мало і спати ніколи не заважає. 
Цілую міцно тебе, і папу (він же, либонь, тепер у Києві), 
і всіх наших. Кльоня просить кланятись тобі і всій родині. Ще 
раз цілую. 
Твоя Леся 