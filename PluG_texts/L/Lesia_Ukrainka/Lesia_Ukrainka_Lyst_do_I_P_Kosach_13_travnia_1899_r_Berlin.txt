
Berlin, 13–1/V.1899
Милая Гусінько!
Спасибі за листок, я дуже з нього рада. А напротив чого срібная свинка — га? Ай, Гусю, Гусю!.. Я тепер буду писать не довго, бо треба збіраться їхать гулять: я надіну свою нову, вчора 
куплену, чорну накідку і червону (!) шляпу з чорною лентою, 
сяду в «одкидную карету» і поїду «во всю прыть тихими шагами», на тих конях, що так чудово копитами клапають. Тут, 
знаєш, усі коні клапають, навіть тиї, що возять пиво у таких 
величезних возах, як цілий вагон. Поїду дивиться, як маленькі німчинятка у зелених, червоних і ярко-розових шляпках 
з обручами бігають і лебедів кормлять.
От якби ти бачила, Гусю, як тут смішно дітей возять в тачках, по двоє в одній тачці! сміхота! Смішно теж, як багато людей на велосіпедах їздять, зовсім як ті павуки, що скачуть по 
болоті. Панове в коротеньких штанчиках, а пані в коротеньких спідничках, дуже чудно.
Іще скажу тобі чудну штуку, як з мене гіпсову мірку здіймали: намазали ногу жиром, а потім наложили гіпс так товсто, 
як тісто на бужанину, а як трохи підсохло, розрізали вздовж 
і зняли осторожно, щоб не розломилось. Потім доктор тую 
порожню форму з ноги забінтував так, як живу, щоб не скривилась, і її понесли до майстра, щоб робив на неї апарат! Той 
апарат теж буде такий, як ціла нога. Тепер я буду настоящий 
божок на трьох ніжках, — зобачиш.
Ти, Гусю, повинна мене літом глядіти так, як Ліля тут, — ти 
будеш мене водить гулять на Макітру і гойдати в гамаку, бо 
инакше я не хочу, я тепер дуже капризна.
Я хотіла тобі знов послати картинку, тілько ми вже всі порозсилали, а нову сьогодня не можна купить, бо неділя.
Кланяйся од мене Мусі і Олі. А тобі я сама кланяюсь, і міцно цілую, і за крильце твоє гусяче потрясаю.
Твоя Леся