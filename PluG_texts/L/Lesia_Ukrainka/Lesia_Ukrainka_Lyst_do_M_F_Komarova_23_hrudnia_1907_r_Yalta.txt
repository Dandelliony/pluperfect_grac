
Ялта. Дарсановская ул[ица], д[ача] Терещенко
10.ХІІ.1907
Вельмишановний Михайле Федоровичу!
Либонь, Маргарита і Галя забули передати Вам моє прохання — принаймні Галя в листі нічого про нього не споминає, — 
то я вдаюся вже просто до Вас. Пришліть, будьте ласкаві, нам 
ті «Пісні до танцю», що колись Клим лишив у Вас для проєктованого видання в Одесі. Тепер він змінив свій замір видавати сі пісні окремо, а хоче прилучити їх до більшого збірника, куди увійдуть всі пісні, які він записав від мене. Хто буде 
видавцем сього збірника — може, которе з наших товариств — 
поки що невідомо, але ми тепер дуже заняті ним, щоб викінчити, поки ми обоє маємо на се час, тож і будемо Вам дуже 
вдячні, коли Ви надішлете нам тепер і ту збірочку. 
Ми дуже жалуємо, що Галя роздумала їхати сюди, хоча для 
самої Галі, може, то і не така велика шкода, бо погода тут таки 
частенько капризує. Все-таки і при такій погоді люде тут поправляються — от хоч і Клим поправився настілько, що вже 
прокидається надія попрощатись на той рік з Кримом і зажити десь у рідній стороні. Зрештою, «не кажи гоц, поки не 
вискочиш»… Як же Вам там живеться? «Просвіта», по словах 
Шелухіна, добре процвітає — щасти Боже! Чи так же гаразд і Вашій хаті? 
Про наше життя трудно що й написати, таке воно «лічебне», себто монотонне, і не ми одні тут так живемо, а, либонь, 
уся Ялта зімою. Чи не знаєте Ви кого з українців, що проживав би в Ялті, може б, ласка і нас якось рекомендаційним листом познайомити, бо таки сумно без земляків. Був тут молодий Крамаренко за лікаря в однім загороднім санаторії, та 
й той вже рушив в Умань. Отак ми на безлюдді й живемо. 
Будьте здоровенькі, щирий привіт від нас обох усій Вашій 
родині. 
З великою пошаною Леся Українка