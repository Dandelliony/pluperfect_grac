
27.І.1903
Простіть, дорогий брате, що не пишу. Була страшно занята, 
настілько, що не встигла і скрипту Вашого переглянути,
оце сьогодня візьмуся до нього, перегляну і тоді поспішуся 
відослати Вам. Занята була, між иншим, і полемікою проти 
статі Єфремова в «Київській Старині», де він зачисляє мене 
до «вредных антиобщественных» елементів за те, що я нібито тягну руку за декадентів і сімволістів. Я поясняю, що дек[аденти] і сімв[олісти] мене нічого не обходять, окреслюю деякі 
риси мого напряму і запрошую п[ана] Єфр[емова] «виражаться точнее и разборчивее», инакше буде кепсько для його «литературного флага». Статя Є[фремова] написана прекапосним 
тоном і дуже мене обурила не так за мене (я там приплетена 
«між иншим»), як за Кобилянську (вона ж там найвреднішою 
виходить) і взагалі за правду. Обзивається давня коніщина,
і нудить мене від неї, і поривається в мені душа нащадка Драгоманова… Певне, Єфр[емов] зачепить мене ще раз, не думаю, 
щоб він «ззів і облизнувся», ну, тим гірше буде для нього, бо я 
вже вдруге вдарю «нещадно», а тепер ще, тим часом, «церемонюся» — «рыцарство», бачте, обуяло.
Не в пору мені полеміка, бо нерви мої остатніми часами 
капризують і здоров’я взагалі часом поскрипує, був і бронхіт, а потім з місяць t° трималась на 37° і вище (до 37,7), се не 
який і «жар», але як цілий місяць так триває, то таки воно томить, не дарма увесь італьянський «жир» (1 kilo) назад спустила. Ну, та, може, за остатні два тижні і знов поправилась, не 
знаю ще. Поскрипувало і в грудях, приходилось йодом мастити, чого ненавижу! Правда, було раніш холодно і вітряно 
(щось таки прибилося з півночі), але тепер знов погода і тепло, 
то вже, може, буде гаразд. Скінчивши полеміку, я значно заспокоїлась нервами і почуваюся добре, так що, певне, вже буду 
здорова.
Жду в гості Оксану з тіткою. Побачу, яка то Оксана тепер, — 
всі хвалять, що здорова і зовсім не пищить. Дай Боже! Мені випаде жити з Оксаною в одній хаті, — як буде зле, то втічу.
Ліля писала, що вмисне не поїхала на Різдво в Київ для 
ощадности нервової енерґії. Мудро зробила, хвалю. Її стілько вимучено за літо, що треба довшого відпочинку.
Мушу зараз бігти на почту, а потім ще маю листи і роботу. 
Мій скрипт не скінчений ще, як скінчу, пришлю.
Коли з бемами трудно, то, може б, до Матвієва вдатись, 
а то я ще маю «пути» в Лондоні, можу списатись. Як гадаєте? Мене в Лондоні досить почитують і звернуть увагу на мій 
голос. Напишіть, яка Ваша думка.
А до Черновець не можна вдатись? Чи не варт уже?
Погано, що Ви все сумуєте. Бийте лихом об землю, от як я 
(тілько фізично будьте ліпше від мене). «От хвастає», скажіть. 
Ну, нічого, «скромности» і без мене на світі багато, а я от, поки 
сонце не зайшло, похвастаю трошки.
Я коли мовчу, то ніколи не через «щоти листами», а просто 
з браку часу або настрою (буває, що час і настрій ніяк не прийдуть до згоди). Ви ж не гніваєтесь? Злої волі в моєму мовчанні нема ніколи.
Будьте здорові, цілую Вас і руку стискаю.
Леся