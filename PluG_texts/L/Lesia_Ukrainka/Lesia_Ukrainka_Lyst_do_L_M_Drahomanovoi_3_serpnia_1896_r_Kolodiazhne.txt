
22.VII
Дорога моя дядино!
Не вспіла почати Вам листа, як уже прийшлось кидати, то 
шити треба було, то приїхали гості; перше одні, а потім другі, 
а врешті приїхав Міша. Говорили ми, базікали довго, врешті 
порішили, що треба ж колись і спати йти, отож всі розійшлися, 
пішла і я в свій ермітаж, але, поки спать, хочу таки написать 
пару слів до Вас, щоб не задавнювати листа. Дуже я тронута 
тим, що Владая заставила всіх думати часто про мене. Взагалі, я не знаю, що тому причиною, а, здається, про мене у Вас, 
і  навіть серед софійських знайомих, зостались кращі спогади, ніж я заслужила. Дивно тілько, чому Владая не нагадує нікого Раді, щоб їй згадати часом: «От десь там у Росії живе тая 
Леся, що ми з нею два літа прожили у Владаї, — чі не написать 
би їй хоч два слова dans mes heures perdues?» 
Чому Ви не пишете нічого з поводу наших запросин Ради 
в Росію до нас? Ми зовсім серйозно питали про се, і дуже нам 
жаль, що Ви не звертаєте на се уваги. Невже справді нам несужено бачити кого з ваших хоч у гостях у себе?
Наші хутко писатимуть Вам. Папа тепер у  Полтавщині, 
певне, приїхавши, напише Вам про Ваші справи, щодо землі... 
Ох, вибачайте за такий дурацький лист, але завтра, знаю, що 
і такого не напишу за Мішею та за чужими людьми, уже і сьогодня жуки в голові гудуть од «галдения». Цілую міцно Вас, 
і Раду, і mon petit grand cousin  Зорю. Хочу ще до Ліди обізватись, хоч я і безтолкова, а все-таки люблю Вас усіх дуже.
Ваша Леся
Про бюст мама хоче Вам написати сама.