Музині химери
(Гумореска)
Поет (сидить за столом, крутить в руках перо над білим аркушем 
паперу; крутить довго, але папір все зостається білим. Зітхає).
Ой музо-чарівнице,
ти, вірна помішнице,
прилинь до мене з неба!
Муза (прилітає невидимкою з невідомого краю, але, здається, не 
з неба. По голосу чутно, що вона «не в настрою»).
Чого тобі ще треба?
Поет.
Ох люба, не питай…
Муза.
Як так, то прощавай!
Поет (почуває, що муза хоче зникнути, і хапається затримати її).
Спитай, чого не треба
нещасним слугам Феба!
От працювати мушу,
щоб підживити душу,
на вбраннячко дружині,
на забавки дитині,
собі ж хоч би на хліб…
Муза (з понурим сарказмом).
Мені ж на що? на гріб?
Поет.
Не химеруй, кохана,
бо мусимо до рана
списати сей папір.
Муза.
Ти, наче землемір,
призначуєш границі
для «музи-чарівниці»…
Поет (радісно).
Тісні тобі границі?
Достанем ще з полиці!
Поезія поза збірками 403
(Хоче достати ще паперу.)
Муза (спиняє його).
Не поспішай, ще час!
Дозволь тебе спитати:
який «сюжет» у нас?
Поет (не завважає іронії в питанні музи. Заклопотано).
Тобі се ліпше знати…
Муза.
Ах, так?.. Се кепська справа.
(Безгучно сміється, але поет таки чує той сміх — серцем.)
Поет.
Не будь така лукава!
Ні, музо, будь гречненька,
дотепна, чепурненька,
а про сюжет дарма,
не треба нам ярма!
Нам треба лиш настрою,
ми очаруєм грою
відтінків, барв і слів.
Муза.
Так всякий би волів!
Поет.
Нам треба трохи злости,
і ніжности, і млости,
жорстокости, й любові,
і сміху, й сліз, і крові,
і святости, й розпусти…
Муза (сердито).
Гороху і капусти!
а ще чого? скажи!
Поет.
Єдина! поможи!
(Складає благально руки, муза обертається до нього плечима і скандує собі на пальцях щось без слів, зовсім у невідповідному ритмі. 
Поет починає гніватись.)
Та доки ще благати?
Ти мусиш помагати!
Се слово тямиш — «мус»?
Муза (байдужо).
До нього рима — «дзус».
Нічого я не мушу
і пальцем, знай, не рушу.
Не я тобі служу,
а ти мій раб, ще й вірний,
ти мусиш буть покірний
всьому, що накажу.
Звелю писати оди…
Поет (роздражнено перебиває).
Сто літ як вийшли з моди!
(ущипливо) осмілюсь довести —
тепер не в моді й ти.
Якби дізнались друзі,
що я молюся музі,
то був би й сміх і жаль,
попав би я в шпиталь,
неначе божевільний…
Муза (ображена).
Прощай. Тепер ти вільний.
Живи собі по моді!
(Зникає.)
Поет (з одвагою розпачу).
Давно б так!.. я в пригоді
поможу й сам собі,
не пропаду в журбі.
(Хапає перо і пише, що тілько на думку спадає, але спадає таки небагато, через те, погризши досхочу перо, поет починає гризти 
олівця. З тяжкою бідою записує половину потрібного числа аркушів 
і зітхає ще важче, ніж перед початком роботи.)
Нехай вже завтра докінчу…
Чи ще багато — полічу…
(Лічить листки.)
Перечитати б… Страшно щось…
Ну що, як знову «не вдалось»?
Та ні, читати не потрібно,
воно написано так дрібно,
Поезія поза збірками 405
а тут і світло гасне…
Все до ладу…
(Задумується.)
 Прекрасне
убрання справлю їй — муар,—
дадуть чималий гонорар.
Се буде свято їй тепера…
А тая муза, то химера!
То стародавня байка, міт…
(Задумується глибше.)
Чого се на душі, мов гніт?
Так якось… мов оскома…
От, просто перевтома!
Ще й сам собі я заважав,
чогось у думці розважав
про речі давнії, забуті,
хто зна коли й від кого чуті,
і так мене кортіло
їм дати душу й тіло.
Але даремна та жага,
ніхто ж не дасть мені й шага
за ті немодні хрії.
(З болем.)
Та гарні тії мрії.
Такі хороші та знадні,
аж тане серденько в мені!
(Нестямився, як узяв до рук перо і став писати на яких попало 
клаптиках, шпарко, ретельно, з радісним блиском в очах.)
Муза (некликана з’являється і ніжно обіймає поета).
Прости! хоч я не в моді…
Поет (палко стискає її).
Без тебе жити годі!!
10.VII.1909