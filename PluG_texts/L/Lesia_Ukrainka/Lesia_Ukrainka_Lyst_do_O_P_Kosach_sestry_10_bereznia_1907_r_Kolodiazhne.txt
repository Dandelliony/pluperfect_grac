
25.II 
Любая Лілієнько!
Сьогодня я отримала твого листа, що писаний 23-го, тож, як 
бачиш, деякі мої питання вчорашні вже розминулися з твоєю 
відповіддю. К[льоня] неправильно думає, що се я скептично 
відношусь до Фаворського, — навпаки, я його не нижче ставлю, ніж Яновського, і для мене буде повною загодою, коли 
К[льоня] покличе Ф[авор]ського. Я тому настоювала на Ян[овському], що бачила у Ф[еоктисти] С[еменівни] якесь різко негативне відношення до Ф[авор]ського (инших «авторітетів» 
я не знаю), а знаючи, який вплив мають на К[льоню] її, часом 
навіть слабо мотивовані, настрої в таких справах, я й хотіла, 
щоб запрошений був такий «авторітет», який мав би значіння 
справжнього авторітета і для Ф[еоктисти] С[еменівни]. Сказати правду, то мені доволі авторітетною здається думка М[одеста] П[илиповича] і М[аксима] І[вановича] (може, тому, що діаґноз М[одеста] П[илиповича] я чомусь наперед вгадала, ще 
тілько побачивши К[льоню] перший раз, відколи він заслаб…), 
а Сікорський напевне тілько для заспокоєння перечить тому 
діаґнозу. Але ж для Ф[еоктисти] С[еменівни], я певна, потрібен 
авторітет із «світил» і такий, щоб вона йому вірила (взагалі, перед нею не слід скривати правди про слабість К[льоні], тілько 
якщо треба, то можна попросити її самому К[льоні] про те не 
казати), бо инакше вона, з її природним оптімізмом, знов почне настоювати на короткому одпуску, як побачить, що К[льоні] поліпшало, і, може, навіть на повороті в Іванків і т. п., «чтоб 
не огорчать папу». Коли вона не буде заважати, то я думаю, що 
мені нетрудно буде вмовити К[льоню] поїхати, куди вже там 
накажуть лікарі, хоч би й ради «бронхіта» чи просто «поправки» після довгої слабости, але при опозіції з слізьми, істериками, «предчувствиями» й апелюванням до синовнього (або 
ще й иншого) довгу я не ручу за успіх. К[льоня] занадто тепер 
пройнявся думкою, що вона «має право бути нервовою» завдяки справді тяжкому життю з хворим чоловіком та ще й слабостям инших всіх, і через те на все готовий, щоб тілько не дратувати тих нервів. Може, инакше й трудно поступати на його 
місці, через те треба з сим рахуватись, як фактом незмінним 
і дуже важним. Мені самій шкода Ф[еоктисти] С[еменівни], 
і я б радніша скрити від неї всякі прикрі діаґнози про К[льоню], 
бо по собі знаю, як тяжко привикати миритися з ними, але ж 
життя К[льоні] мені все-таки дорожче, та, певне б, і їй було б 
тяжко, в разі чого, винуватити себе в необачности. Так ото ж, 
значить, кличте Ф[авор]ського, коли його авторітету буде досить головно для вищеозначеної мети, але ж, звичайно, і сама 
по собі поміч Ф[авор]ського дуже бажана і мені, і, здається, самим лікарям К[льони]ним. Все-таки охвітніше, коли досвідчений і поважний спеціаліст додасть своє слово до спільної ради. 
Я думаю, К[віт]ці можна не казати всього, що оце я з сього 
поводу написала, тілько все ж можна сказати, що я б хотіла закликати такого авторітета, якому вірять і його родичі, бо думаю, що й їм хотілось би сього. Зрештою, се я й сама йому напишу. Коли Ян[овський] став тепер менше уважним, то його 
візіт міг би, може, й пошкодіти справі — значить, Бог з ним. 
Я, з свого боку, обіцяю не заважати навіть «блаженной лжи», 
коли лікарі вважають її потрібною в даному разі, і взагалі матиму на увазі правило благочестія з катехізіса XVIII в[іку] про 
те, як належить з «віригідними» лікарями поводитись, через 
те сподіваюсь, що й вони будуть вважати мене за союзницю 
і казатимуть мені все по правді і без жадної fraus pia. Коли 
треба знати, як я сама ставлюся тепер до справи, то я можу 
сказати теж по щирій правді: тепер я вже не боюся так гостро, 
як то було після першого загострення слабости К[льоні] (коли 
зважили, що то плевріт), — тоді я боялась, що то початок безповоротного загострення, — вірю, що се хоч затяжна, але не 
дуже страшна форма, але відношуся все-таки дуже серйозно 
і найбільше (може, навіть занадто?) боюся — необачности, через те мене навіть більше лякають такі «приємні» діаґнози, як 
С[ікорсько]го, ніж такі «неприємні», як М[одеста] П[илиповича]. Я ж і по собі, і так знаю, що з Spitzenkat[arrh]’ами люде боряться з повним успіхом, і, значить, не можу прийти в «невменяемое состояние» від думки про щось подібне. Навіть думаю, 
що, може, й тут «лихо не без добра», а власне, що се лихо примусить енергічніше й скоріше почати визвол К[вітк]и з службового ярма і з тих обставин, які все одно «не тепер, то в четверг» його б зломили, тілько, може, «в четверг» се було б уже 
безнадійно… Навіть загострення остатні мене вже не так злякали, як перше, — значить, я починаю дивитись на справу нормально — правда ж? 
Тепер от що. Ти пишеш, що по вашій спільній думці К[льоні] слід би лежати не дома, а в лічебниці. Але чому він не вибрався досі в лічебницю? Чи з грошевих, чи яких инших причин? Мені треба б се знати. І для чого, власне, треба лічебниці? 
чи для того, що инакше не можна досягти дісціпліни в курації 
при такій натурі, як у самого К[льоні] (лишивши на боці натуру инших, хто є коло нього); чи просто для того, що куди ж 
його инакше можна перевезти в Києві з його невигідного й тісного помешкання? Недавно папа (з власної ініціативи, бо мені 
й на думку се не спадало) став казати, що я могла б перевезти К[льоню] до нас (у києвську квартіру) і помістити в ту хату, 
котру лікарі вважатимуть найвідповіднішою, та й глядіти 
так, як вони накажуть. Я, властиве, думаю, що власне наша 
кв[артира] не підходить, перш усього через те, що для всіх 
вас після діфтерітів, ларінґітів і т. и. близьке сусідство з таким хворим, як К[льоня], може бути небезпечним, та й взагалі буде вже з вас того клопоту з слабостями в домі; крім того, 
наша вулиця не вважається дуже здоровою місцевостю, надто навесні, та й сама квартіра laisse à désirer де в чому. Я вже 
не кажу про всякі инші «осложнения» при такій комбінації… 
Але, може б, можна якусь иншу квартіру знайти в разі, коли б 
через що-небудь неможливо було перейти в лічебницю або 
коли б се було зважено в лічебному відношенні рівнозначним (бо на квартірі, певне б, вийшло дешевше). Коли б треба 
було уряджувати К[льоню] на иншій квартірі, то я б для сього 
приїхала в Київ скоріше, коли ж комбінація з квартірою не годиться, то, либонь, краще мені посидіти тут, поки погода дозволить, головно для того, що тут мені жити далеко дешевше, 
ніж в Києві, а я б хотіла як можна менше тратити на себе сими 
часами. Що ж до моєї власної поправки, то се річ все одно проблематична при даних умовах, і хто зна, де мені було б краще — 
і в Києві погано, і тут нелегко, — фізічно, звісно, тут спокійніше й вигідніше, але ж хоч як держи себе в руках, то все-таки 
се дає більш внішні, ніж внутрішні результати: «стульев ломать» не буду, бо «не розпускаюсь», але наскілько така внішня «врівноваженість» помагає дійсній і придає здоров’я, про 
те не берусь судити, бо я не медік, — може, вона й помагає фізічним умовам робити своє діло, а може, й ні, не знаю. Знаю
тілько, що якби не думка про инших (папі, видно, хочеться, 
щоб я довше побула) та про економію, то я б уже давно була 
в Києві. 
Чом ти не пишеш, чи послала ти т[ьоті] Саші гроші і, коли 
послала, з яких сум? Мій замір помагати їй не змінився, бо я ж 
мала се робити не в тім разі, якби в мене були «зайві» гроші, 
а у всякім разі, — т[ьотя] Саша має на се право, більш ніж хто 
з наших кревних. 
Сумно стоїть справа з «Просвітою». Ну, чей же, «Бог помилует…» Я думаю, що тут все винне те ідіотське недомисліє 
і нерозуміння укр[аїнської] мови, через яке такі слова, як «просвіта», «спілка», «рада» вважаються жупелами, хоч би в якій 
комбінації вживались. За дурною головою нема й ногам супокою! 
Чи питала тебе Дора про папін йод? Папа жде відповіді. 
Здоров’я папіне не погано, але одишка все ж трохи єсть. Цілую 
всіх, а утю найбільше. 
Леся 