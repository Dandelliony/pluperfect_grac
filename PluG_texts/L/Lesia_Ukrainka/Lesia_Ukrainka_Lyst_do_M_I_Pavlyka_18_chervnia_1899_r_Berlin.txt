
Berlin, Johann[e]sstr[asse], 11
[…].VI.1899
Шановний друже!
Напишу оце короткий лист, а більше згодом, не хочу затримувати посилки. Я написала своїй ще молодшій сестрі в Київ, 
щоб вона знайшла в публ[ічній] бібл[іотеці] те, що Ви просите. Вона зрозуміла так, що треба тілько дядькових статей, 
і через те прислала виписку з «Киевлянина», «Письмо в ред[акцию]», а я оце посилаю її Вам. Сказати правду, і я якось не зрозуміла Вас: сестра пише, що в ч. 265 «Пет[ербургских] Вед[омостей]» за [18]74 p. є тілько статья самого О. Міллера, а не 
суперечка дядька проти нього. Чі Вам потрібен текст сеї статьї 
Міллера? Більш в «Пет[ербургских] Вед[омостях]», як пише 
сестра, нічого нема на сю тему.
Тим часом напишу їй, щоб виписувала замітки «Киевл[янина]», належні до сього питання, а про статью Міллера напишіть точніше. Може тілько статись, що сестри досі нема 
в Київі, бо родина наша має бути вже досі на селі. Не знаю теж, 
кого б із знайомих могли б тепер застати мої листи в Київі, — 
на літо звідти всі втікають. Тоді вже мусите пождати, поки я 
і сестра Ольга повернемось в Київ, там О[льга] піде в бібліотеку і випише Вам все, що треба, — «Пет[ербургские] Вед[омости]», «Известия», «Русск[ие] Вед[омости]» і «Киевл[янин]», 
і всі головні рос[ійські] газети можна знайти в Київі, і в Петерб[ург] про се писати не варт, а до того ж я не знаю адреси Араб[ажина], а з моїх знайомих ніхто там літом не сидить.
Я досі ще не знаю, коли виїду звідси, — властиве, я повинна б уже досі виїхати, але ортопедист мене підвів, робить апарата неможливо довго, а до того й погано, так що на поправки йде страх багато часу і я, невідомо за чиї гріхи, сижу досі 
в шпиталі, коли далеко краще було б сидіти на селі. Як тілько 
апарат буде зовсім добре — виїду. Все-таки Ви ще пишіть мені 
сюди, тілько не гаючись, то ще отримаю. Друкованих річей 
сюди більш не посилайте, а в Гадяч, як я просила, бо я й так 
вже голову сушу над тим, що мені робити з сею всею літературою: покинути жаль, брати з собою неможливо, — родичі пишуть, щоб нічогісінько не везти, бо — не довеземо. Не знаю, наскілько вони мають основи думати так, але, певне б, не писали 
про такі речі без причини. Мені ж тепер ріскувати не випадає, 
тим більше, що сим загородилась би сестрі дорога в медичн[ий] інстітут.
Про питання, зачеплені в Вашому листі, напишу згодом, 
хутко. Тим часом прошу вірити, що про жадну «закостенілість» Вашу і т. и. я не думала, лишаю се д. Ярос[евичеві].
В серйозність замірів Міхн[овського],
 скажу правду, не 
вірю, але, звісно, Ваше поручення справлю.
Будьте ласкаві, добудьте мені адресу П[авла] Граба.
Стискаю Вам руку.
Л. Косач