
15.ІХ
Люба дядино!
Дуже мені прикро, що Ви стілько турбувались, чекаючи від 
нас телеграми, але ж, далебі, трудно було зважити, куди тую 
телеграму посилати і що у ній писати. Екзамени Зоря, як уже 
досі знаєте, витримав, але з документами справа не скінчена. Ходила мама по участках різних з сього поводу (у нас же 
без сих милих «учреждений» ніщо не обходиться!), і їй там 
сказали, щоб вона подавала прошеніє губернатору, чі не видасть він паспорта Зорі на проживання тут (він може се зробить), а тим часом Зоря може місяць так прожить. Мама того 
дня, 10-го сент[ября], поїхала в Колод[яжне] і казала мені, що 
як тілько приїде туди, то зараз пошле прошеніє губ[ернатору], 
порадившись з папою, в якій формі його треба писать. Можна думати, що до 22-го сент[ября], т. є. до того часу, як почнуться занятія, се діло буде улажене. Мама на днях вернеться 
сюди, бо вона поїхала ненадовго з поводу кінця аренди в Колод[яжному]. Потім вона збірається в Гадяч, а там, може, ще 
куди. Але Ви не турбуйтесь за Зорю, він не буде без догляду, бо 
я буду увесь час тут, до января, поки не поїду в Берлін, а може, 
ще і поїхати не вдасться. Хотіла я зараз по екзаменах взятись 
до занятій з Зорею, але мама випросила для нього канікули по 
16-те, та і справді треба було дати йому спочинок. Завтра ми 
з ним рішили все-таки почати заніматись, щоб не так було 
трудно одразу в гімназії. Я думаю, що заніматься зо мною він 
буде не гірше, ніж з іншими, не знаю тілько, який Ваш погляд на се. Взагалі напишіть мені все, що Ви хочете, аби було 
зроблено для Зорі, і будьте певні, що я постараюся зробити 
все так, як би робила для свого рідного брата, коли ж мене тут 
не буде, то мою обіцянку перейме Ліля, хоч я її про се не питала, але я в сьому певна, бо знаю її і знаю, як вона відносилась до Зорі увесь час. Недавно Ліда написала сюди листа до 
Лілі, але нехай простить, я перешлю його в Колодяжне тоді, 
як мама звідти виїде, — думаю, що так буде краще. Лілю не 
вразить те несправедливе, що відноситься до неї, але мама 
навіть до справедливого може віднестись пристрасно, бо взагалі вона тепер якась роздражнена, дякуючи справам з арендою, гадяцькій постройці, що завела її в справжній грошовий 
крізіс і т. и. Не моє діло відповідати на чужі листи, инакше я б 
сказала, що Ліля заслужила собі не на такі слова. Про Зорині екзамени вона сама тоді ж довідалась, як і Ви в Софії, отже, 
не могла б, хоч би хотіла, дати Вам у свій час звістку. Прошу 
Вас, не кажіть Ліді нічого про се, що пишу з поводу її листа, бо 
справді вона може сказать, що се не моє діло.
Сподіваюсь, що Ви вже перестали сердитись на мене за моє 
мовчання (повторяю, в тім не було моєї злої волі) і напишете 
мені пару слів, як будете писати вдруге до Зорі. Не мені запевняти Вас у своїй приязні, — Ви знаєте мене і знаєте, як я відносилась до Вас, бувши в Софії, з того часу я взагалі мало змінилась, а в стосунку до Вас не змінилось нічого. Коли часом 
в переписці була задержка, то се походило або з поганих обставин, або з лінощів, теж чисто патологічних: часом, Ви, може, 
і сами се знаєте, нападає якась така апатія, що і перо в руки 
взяти противно, і власні думки дурними здаються. З сим, запевне, слід боротись, та не завжді людина се вміє. Тепер, я думаю, така апатія не повинна б чеплятись до мене: здоров’я моє 
краще, робота єсть, а коли не все іде так, як мені хочеться, то я 
вже до того звикла…
Пишіть же мені, моя дорога, люба дядино, нехай я знаю, що 
Ви не думаєте про мене нічого прикрого. Раду поцілуйте і привітайте від мене. Я тим часом ще не маю права нападатись на 
инших за недбалість в кореспонденції, але згодом нападуся, 
то краще упередити сю страшну погрозу.
Бувайте здорові! Мушу кінчати, бо дуже втомлена, зовсім 
не виспалась сеї ночі — воно і по стілю видно?
Цілую міцно Вас і всіх Ваших.
Ваша Леся