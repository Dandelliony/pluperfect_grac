
7.IX.1898
Милая Лілія!
Зоря видержав екзамени! Grâce à Dieu c’est fini! Тілько що я заставила його написать про се Л[юдмилі] Мих[айлівні] і сама 
написала. Екзаменували його дуже легко і не тілько ніяких 
умисних причіпок не робили, а ще немов щадили його. Впрочем, не його одного, а взагалі всіх щадили, бо з переміною місця гімназії в ній поменшало учеників і, видно, начальству 
не вигодно провалювать новопоступаючих. Возня ще тілько 
предстоїть з документами Зорі, з тим дворянским достоїнством і паспортом «на жительство». Мама оце мусить іти 
в «старокиевский участок» для всяких «выяснений» та «заявлений». Детально не можу тобі роз’яснить, в чім именно діло, 
бо все то якось плутається в моїй голові: мама сама, певне, про 
се писатиме. До того ж мама збірається їхати в Колодяжне, 
правда, «на сіх днях», а се, як ти знаєш, термін невиразний, тепер же більш ніж коли, бо справді тепер клопоту чимало, надто з Зориними справами і його обмундіровкою. Вчора мама 
і Зоря весь Крещатік і Васильковскую сходили і все-таки не 
знайшли для нього плаття готового, отже, треба заказувать. 
Заніматься з Зорею хотіла б я сама, от тілько з математікою 
та гречеським не знаю як буде, впрочем, греч[еським] на перших порах я теж могла б, а для матем[атики] то вже треба когось иншого. Налякала ти мене тілько тією «феноменальною» 
ліностью, а я сама знаю, що з мене ніякий педагог. Тим часом 
Зоря мене слухається, от і листа своїй мамі по моїй раді написав, і пальто мусить носити «по моему усмотрению», і так взагалі мої бажання «увзглядняє», але я боюсь, що то все тілько 
так, поки він мене не розібрав, а як побачить, що я великою 
твердістью вдачі не владаю, то, може, й перестане слухатись. 
Ну, що буде, те побачимо!
Оксана, видимо, скучає без тебе і, може, через те, а може, 
й так, якось більше признається до мене: часто закликає мене 
з собою гулять в бот[анічний] сад або на бульвар, приходить 
в мою хату просто на розмову, раз прийшла слухать, коли я 
мамі щось із уліт читала, сама заявила бажання вчиться знов 
зо мною по-англійськи. Се мене дуже радує, бо ти знаєш, як 
мені прикро було, що Оксана і Микось так якось «чужо» відносились до мене. Микось, правда, і тепер досить неприступний, та все-таки мовби трошки приступніше. Який він великий і важний став!
A propos важности, прислали мені вчора Дериж[анови]
портрет Капрела в гімназічеській формі, так от де важность!.. 
Прислали і портрет пані Дер[ижанової] з сином, вона дуже 
похожа, а сина якось трудно розібрать, на кого він похож, малий ще дуже. Пан Д[ерижанов] знов зовсім розхорувався, от 
іще нещасний чоловік!
Ну, й звичай же у мене! не вмію зовсім коротких листів писать! Сьогодня от і часу не маю, а все-таки лист вийшов куди 
довший, ніж я думала. Робота моя тепер: писання і перешивання.
Бувай здорова! пиши частіше. Цілую міцно тебе, папу і Дору.
Твоя Леся
P. S. Хом’якова приходила, тобі кланялась.