
31.V.1899
Люба мамочко!
Листа твого ми ждали, як бога, уже й Briefkrankheit починалась, я сьогодня збіралась писати «укорительного» листа, ну, 
та гаразд, що не написала, бо з таких листів нема нікому приємности. Перше питання у тебе і всіх наших запевне: коли ми 
приїдем? Отже, і досі нема жадної певности! Апарат я ношу, 
і при тому ношенні щодня виявляється потреба такої чі иншої 
поправки, а коли він дійде до «совершенства», хто його знає. 
Оце й сьогодня в 6 г[один] має знов прийти бандажіст, забрати апарата і переробити до грунту всю верхню частину його, 
через те завтра лежатиму цілий день, се, впрочем, не дуже досадно, бо погода щось-то зопсувалась, то й не жаль в хаті сидіти. Вчора коник «для проби» приказав мені більше ходити, 
ніж звичайне, отож я пішла для тої проби в Altes Museum, 
і там в нижньому етажі подивилась ассіро-єгипетський відділ, 
я ж, властиве, ціх річей ніколи в орігіналах не бачила. Найцікавіші здались мені сфінкси, таки справді «таємні істоти», і я 
не вірю, щоб то були образи раннього сонця, вони всі злорадні, 
таємні і страшні — чого ж би сонце мало бути таким?
Сьогодня вже проби не треба було, тож не ходила нікуди, 
тілько поїхала в магазін і купила собі дві блузи, довгу і коротку (блузку). Всякі «проби» показали, що для щоденного убрання мені можуть служити тілько довгі блузи (Morgenröcke), бо 
всякі спідниці, ліфи і навіть блузки при апараті невигодні, бо 
при ньому ні станіка, ні корсета не можна толком надіть (пояс 
у ньому дуже широкий, т. є. високо підходить), так на годину-дві для гуляння можна вбратись, але сидіть, а надто лежать 
дома таки найвигодніше im Morgenkleid. Через те я купила 
два Morgenkl[eider] таких, що до прання, одно за 8, друге за 5½ 
марок, а одно шерстяне за 11, се остатнє дуже гарненьке. Блузок коротких купила дві, дуже трудно знайти добрі для мене, 
бо тут все або англійські (з стоячими комірами крохм[альними]), або на підшевці і рощитані на дуже великих німок, а не 
на таких Wesen, як я. От і та, що я сьогодня купила, по матерьялу і фасону гарненька, але широка скрізь. Шляпи я ще не 
купила, все не виберусь ніяк до того Вертгейма.
З ваших порученнів Ліля вже сливе все купила, тілько морковок ніяк не може знайти, чі вони з моди вийшли, чі що, тілько нема нігде!
Хтіла я вчора піти на «Versunkene Glocke» (вдень), та побоялась і не пішла. Може, апарат врешті дійде до ідеала, тоді, 
може, (і то тілько може) в суботу піду. Ліля бачила «Einsame 
Menschen» на сцені, — каже, що дуже хороше виходить, так, як 
і сподіватись трудно було. Драму сюю я тобі купила.
Ти, мамочко, не бійся, що я натружу ногу, — тут сього не дадуть, скілько прикажуть, стілько людина й ходить. Тут єсть 
один пан, що рад би і міг би, як той Spanier, в 2 г[одини] ночі 
додому вертатись, та от коник заборонив йому «без надобности» ходить, і сидить пан, правда, лається страшенно, але 
все ж сидить. Я, по думці коника і Geheimrat’a, належу до тих 
пацієнтів, що ходять менше ніж слід, і через те мені все приказується ordentlich spazieren.V Все-таки в апараті ходить тяжкувато, та й сама нога ще не прийшла в нормальний стан, але 
прогрес чималий, напр[иклад], мене вже можна було «легко 
и без труда» посадити в ванну і витягти з неї; вночі я сплю без 
ніяких «оков» (już dawno nie doznawałam takiej rozkoszy!), V ну, 
i т. д. Врешті, може ж, таки я скоро і сама тобі покажуся, не 
можу ж я безконечно тут стриміти!
Ну, бувай здорова, я ще Уксусові приписку зроблю. Цілую міцно тебе, папу і всіх. Куди ж тепер тобі писать?
Твоя Леся
P. S. Пакети досі в Гадячі вже.