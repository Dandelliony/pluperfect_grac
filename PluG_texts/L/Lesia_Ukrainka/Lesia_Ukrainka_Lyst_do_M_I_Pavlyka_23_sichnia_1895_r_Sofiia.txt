
Софія, 11–23/І. 1895
Шановний друже!
Ви не бійтесь, не з тим я листи починаю, щоб напастись на 
Вас за неписання до мене, Вам там, відай, «циганські діти не 
милі», то куди вже там листи розписувати. Може, Вам не такто цікаво і чужі листи читати, але вже вибачайте, діло маю. 
Оце я написала листа до товаришів (прочитайте його) та й не 
знаю, як послати, бо не маю ні одної певної адреси, я б послала його братові у Дорпат, та він недавно з одної халепки викрутився, то коли б у другу не попав. Друкувати сього листа не 
варт, бо се ж не «універсал до люду вкраїнського», а простий 
товариський лист. Шкода, що не можу підписати свого ймення, але сподіваюсь, що по почерку пізнають. Звернутий він до 
тих молодих людей, що приймали участь в юбілею (себто радикалів укр[аїнських], чі, як їх звуть, драгомановців). Я просила б Вас переслати його до A[rbeit]g[eber], а він щоб пустив 
його в Київі між тими товаришами, яких він стрівав у мене, 
надто під конець мого пробування там (найліпше дати тому, 
що перекладав на укр[аїнську] укупі зо мною один адрес на 
юб[ілей]), окрім того, переслав би його в Чернігів (там він знає 
мого товариша) і в Дорпат, нехай би мої товариші читали 
його в своїх компаніях, може, що з того вийде, щонайменше 
«вив’яжеться діскусія», як у Вас говорять. Дядько дивиться на 
сей заход скептично і друкувати листа не радить (я й сама тої 
думки), ну, та все ж таки послати можна, каже він. На сім тижні пришлю я Вам (напевне) одну свою роботку — «Волинські 
образки», коли вона Вам невлад буде, то дайте її в «Житє 
і Слово», хоч я й не думаю, щоб вона туди пасувала. Ви не сердіться, що я не прислала Вам тієї роботи, що обіцяла літом, 
се не через недбальство, я її писала, але вона не так вийшла, 
як би я хотіла, видно, мені такі речі не вдаються. Жаль буде, 
коли мої «Образки» запізно прийдуть до «Нар[оду]», врешті, Ви їх тоді де-небудь приткнете (в «Ж[иті] і Сл[ові]» чі деинде). До Нового року я не мала часу писати, багато було хатньої роботи і люде вештались, а вже ввечері, коли найліпше 
писати, я була втомлена і зоставалось тілько лягати й читати. 
Ви ж не забувайте, що я тут учуся, отже, більше читаю й слухаю, ніж пишу. Біда наших укр[аїнських] писателів у тому, що 
вони більш пишуть, ніж читають, а як і читають, то все більш 
своє, — не хотілось би з них приклад брати. Шкода мені, що не 
можна більше помагати дядькові в роботі, та все ж я помагаю 
йому, скілько він позволяє. Він оце, бідний, кашляє все міцно, 
тілько сьогодні мовби трохи не так, а то було аж по ночах не 
спить; ще та біда, що тут і лікарів добрих нема. Нема гірше, як 
дурний лікарь, часом більше пошкодить словами (знаєте, ота 
лікарська щирість, як у Нотнаґеля!), ніж поможе рецептами. 
А тут ще й зима у нас гнила, на Водохреща дощ ішов, та й тепер 
невідь що таке, вітер такий, що голову зриває. Не смійтесь — 
у нас питання про погоду дуже важне!
Журять дядька Ваші гал[ицькі] справи, та й я була така 
люта, прочитавши про штуку Д[анилови]ча з «Хліборобом», що якби моя воля, то я б сього пана не то з партії вигнала, а загнала б там, де вже й перець не росте. «Да, жестокие, сударь мой, нравы», — скажеш тілько, слухаючи про 
гал[ицькі] справи. У нас хоч і лінивство, й недбальство, і страх, 
та все ж хоч етіка ліпше. Сі панове не знають, яку шкоду вони 
роблять всій справі своєю безличностю. Ну, та нехай їм біс!
Бувайте здорові, мій бідний друже. Рада Вам кланяється.
Л. К.