
Egypte. Helouan. Villa Continental
17.ІІІ.1910
Вельмишановний добродію!
Сьогодні я одержала повторно І кн[игу] за 1910 р[ік] «Л[ітературно]-
Н[аукового] Вістника», на сей раз, очевидно, пробний
примірник, бо з увагою поверх заголовка. Думаю, що се так
сталося через помилку, замість того, щоб послати мені ІІ кн[игу], що
досі вже мала вийти в світ. Бо, чей же, редакція не думає, що така
давня співробітниця «Вістника», як я, може ні
з того, ні з сього «звернути» пробний примірник, що ж до
передплати, то редакція вже раз при нагоді виразно сказала мені, що від
мене плати не бажає. Приймаючи, однак, на
увагу, що за минулий рік нічого з моєї роботи у «Вістнику»
не появилося (хоча й не з моєї причини), я ще раз призволяю
одвернути річну плату з мого сподіваного гонорару за поему «На Пущі».
Послати звідси мені трудно, бо малі суми через банк не посилаються, а
через почту се вимагає масу клопоту, на який мені тепер бракує енерґії.
Се прошу прийняти
на увагу, якщо будете мені сюди посилати гонорар, — найкраще зробити те
через якийсь банк: внести гроші в котрийсь
із києвських банків, а той нехай переведе їх в каїрський відділ Crédit
Lyonnais. Адреса тоді буде: Egypte. Le Caire. Crédit
Lyonnais pour M-me Larissa Kwitka (прошу точно написати
се ймення й призвисько, бо инакше можуть не видати), а банкову
квітанцію зволите прислати мені рекомендованим листом на ту адресу, що
стоїть в заголовку сього листа (відміна
від попередньої та, що тепер вже не Pension Antonio, а Villa
Continental).
Я не вважала за можливе прийняти Ваше ласкаве призволення щодо авансу.
Старі досвідчені літерати радили мені «по
змозі ніколи не брати авансів» і — в тому є рація, а щодо літератури
української, то, може, навіть і дві рації…. бо ми надто «під
Богом ходимо», і редакції, й автори, тому-то й «не кажи гоп, 
поки не вискочиш». Проте Ваша уважність до моїх інтересів
осміляє мене просити не задержуватися з висилкою гонорару,
як тілько річ моя буде видрукувана. Се таки, мушу признатись,
матиме для мене чимале значіння, бо, може, дасть мені змогу
вволити бажання мого лікаря і пожити тута з місяць без зарібної праці,
а при тому вволити своє бажання — попрацювати
трохи не ad panem et aquam, а так собі над речами… можливо,
що й нікому не потрібними, як драматичні поеми і т. и.
Прийміть моє щире поважання.
Л. Квітка