
Високоповажаний добродію!
Посилаю на Вашу адресу матеріяли фоноґрафічні і прошу їх
передати Етноґрафічній Комісії враз із листом до неї, долученим до
сього листа. Дуже прошу сповістити мене, як дійде моя
посилка, чи не попсують її на границі або в дорозі, — для того
бажано, щоб вальки були зараз провірені у Львові фоноґрафом. З огляду
на непевність посилання через границю я не всі
на непевність посилання через границю я не всі
вальки, які в мене є, посилаю тепер,
 — 8 я задержала при собі
і пошлю їх тоді, як виясниться, чи добре дійшла ся посилка та
чи не треба якось инак упакувати решту вальків. Ті 8 вальків —
то продовження і закінчення тих трьох дум, початки яких посилаю тепер,
а продовження ті можуть більш-менш служити і за дублєти посиланих тепер
початків, бо характер мелодій
все однаковий, тож якби початки попсувались, то все ж мелодії не
пропадуть, коли продовження доїде в цілости. Усе ж заразом боюся
посилати, бо якби все попсувалось, то з відновленням був би великий
клопіт: ми вже на сім тижні з Криму
виїзжаємо на Кавказ, а кому иншому їхати з України чи з Галичини
спеціяльно до Гончаренка в Севастополь було б тяжко,
тому я так дорожу сими матеріялами. Будьте ласкаві сповістити мене, в
якому стані доїде посилка, на таку адресу: Тифлис,
Судебная ул[ица], № , Ивану Клементьевичу Савицкому,
для Л. Квитки.
Тексти дум посилаю окремою бандеролькою.
Рівночасно пишу до проф[есора] Колесси, сповіщаючи його
про вислання матеріялів.
З правдивим поважанням Л. Квітка

