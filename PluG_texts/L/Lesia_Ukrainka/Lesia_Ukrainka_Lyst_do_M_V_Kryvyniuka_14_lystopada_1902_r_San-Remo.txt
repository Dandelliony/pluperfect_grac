
San Remo, Villa Natalia, Corso Cavallotti
14.ХІ.1902
Дорогий брате!
Не по-людськи я зробила, що досі не відписала Вам. Та коли 
спочатку треба було злагодити різні наглі листи (переважно 
ділові та ще й на різних мовах), а потім вчепилась якась біда 
(відгук подорожі), якийсь плеврічно-ревматичний біль, що 
відстрелив було і на праву руку, настілько, що й писати було 
трудно. Поки те минуло, я переважно валялась і якось мені ні 
робота, ні листи не йшли. Очунявши (цілковито), прийшлось 
братись заразом до різних клопотів і робот, та от і досі з листами не покінчу. Погано те, що ввечері по 7-й не можна писати (заборонено), а й ті 6 год[ин], що дано мені на літ[ературну]
роботу, сказано на три часті перебивати, то якось більше налажуєшся до роботи, ніж справді робиш. До «Міра Божого» 
ще не писала: привожу в сістему начитані матеріяли та жду, 
що з редакції відпишуть, котра з моїх тем їм годиться. Поряд 
займаюсь і другою (Вам відомою) роботою, виписала ще матеріяли з Женеви — на диво, дуже хутко вислані — чекаю ще 
й з Берна, та без тих в крайнім разі обійдуся. Треба ще до віденської «Zeit» обіцяну статейку написати, та вже хіба згодом, 
бо 6 год[ин] на три роботи поділити, то повстане літературний 
хаос в голові.
Питаєте, що було в Києві за той час, поки я була там? Ну, 
про наші родинно-пріватні справи, либонь, знаєте вже стілько, що й я, а тепер, може, й більше, бо відколи я з дому (хутко 
місяць), то мені ніхто з наших ні стрічки не написав — чисто 
«с глаз долой, из сердца прочь»… Чи не знаєте Ви, що з ними 
робиться?
А з громадських справ якось мало тоді було уваги вартого. 
От прокламацій багато, з них 3‒4 українські. Одна, про селянські справи (з пропозицією страйку), нічого собі, другі (терорістичні) досить дурні і навіть трохи донощицькі (звичайне, 
несвідомо). Одна така наробила галасу серед укр[аїно]філів, бо 
зачіпала їх поіменно, виражаючи сором за їх існування перед 
чужими людьми (сором виражався за існування Грінченка,
Мордовця і самих розмаїтих людей).
А так більш нічого не було, окрім розмов про всякі проекти студентських розрухів. Сподіваюсь, Ви тепер те саме знаєте, що й я, а, певне, більше, бо все ж Ви ближче.
Вибачайте, що я Вам досі не переслала Дориної карточки: 
в посилку забула вложити, а так забарилась з листом, що аж 
ось коли діждалась. Посилаю тепер і решту її перекладу.
Я не знаю, куди Ви його мали помістити, і через те не лишила 
у Львові: там гублять рукописі, коли вони без виразного призначення.
Ми на сей раз добре познайомились з Гарматієм, і він мені 
дуже сподобався. З ним і з Старо[сольським]
 я буду вести літературно-видавничі справи, а Вас я прошу (як і всі товариші, 
і Ліля), щоб Ви в Празі сих справ не розпочинали, бо в Празі 
дуже вже легко догадатись (кому не слід), від кого така діяльність походить.
Переклад з Сеньобоса я пристроїла, нарешті, у «Просвіті». Своє буду друкувати окроме під тою ж фірмою і на ті ж 
фонди. З В. В. бачилась перед виїздом, та, крім всяких прінціпіальних і звичайних балачок, нічого не було, бо не було потреби, а в потребі матиму вже в нього готову «зацепку».
Напишіть, куди поділи Ви той сортімент брошюрок Драгом[анова], що я Вам послала колись з Палермо (чи з Конст[антино]поля)? Мені вони тепер потрібні. Якби Ви могли їх послати 
Гарматієві, то я була б Вам дуже вдячна, а я вже йому сама напишу, що з ними робити.
Пора кінчати, бо ніколи. Як управлюся трохи, то писатиму частіше, а ні, то посилатиму картки. Як знаєте що про наших (Лілю і Cº), то напишіть мені, бо сумно так. Бувайте здорові. Цілую Вас.
Леся