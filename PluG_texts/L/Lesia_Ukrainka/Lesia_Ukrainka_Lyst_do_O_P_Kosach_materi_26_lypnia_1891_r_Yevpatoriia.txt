
14 іюля
Мамочко-голубочко!
Я вже, здається, без пуття часто зачинаю листи писати, а надто як подумати, як мало кругом мене є матерьялу для листів. 
Але таки, певне, за се ніхто з вас мене не лаятиме. Лист мій до 
Пуца і Уксуса ітиме цілий вік до вас, отже, сей лист, може, дійде вас хутчій, бо думаю послати його з пароходом. Твій лист 
із портретами одержала вчора. «Гетьманство» вийшло добре, тілько в Уксуска мордочка вийшла далеко кругліша, [н]іж 
вона є, а у Микося губи якось чудно стулені і вираз такий, 
який буває у нього під час слухання казки. «Лис» просто як 
живий і настоящий «шпортсман». Тепер ще кна-кни мусять 
дати свої фізіономії. Мені Верзілов передав через Мішу свою 
карточку, — дуже похожа, тілько вираз якийсь не такий, як, 
впрочім, завжді на фотографіях буває. Оце думаю, як се так 
сталося, що я не маю ні одної твоєї карточки, щоб належала 
до мене і щоб я могла її возити по своїх нескінченних дорогах, 
коли мені приходиться так далеко від роду відбиватись. Сподіваюсь, що гетьманство дано мені в особисту власність? Міша 
карточок не бачив, бо ще 10-го звідсі виїхав, — я тобі писала 
про се. В листі від 10-го я описала в коротких словах стан 
своєї ноги, а раніш того описувала і в довгих, але, певне, ти ще 
не одержала тих обох листів перед тим, як писала свій остатній лист. Тепер я з ногою маюся добре, тілько мені непріятно, 
що мушу надівати апарат частіше, ніж доси було, бо тепер 
приходиться ходити самій до міста, як чого треба, та от іще 
теж цікаво мені, аби листи скоріше доходили, то я заміряюся носити їх до парохода щосереди й [що]неділі. Врешті, я 
владновую ції справи, як можу, і часом прошу пуців Крас[овських] або їхню служницю, коли вони йдуть на базар, щоб купили мені якого там огірка абощо. Анюта не може ходити на 
базар, бо тепер їй справді сила є роботи, — повнісінька хата 
різного люду і її рвуть на всі боки. Наскілько тут багато людей, можеш судити по тому, що в одному з номерів живе сім’я 
в вісім душ і гнітиться в одній хаті! лихо їх знає, як вони можуть витримувати таке собаче життя. В компанію собі нікого 
не знайшла, та вже щось і знайти не сподіваюсь. За гроші не 
турбуйтесь, — з мене стане їх до виїзду. За сей місяць я розплатилась з господинею, а в кінці сього місяця (10-го августа) я дам 
їй 70 р. за все, що маю у неї, і буде кінець. На прожиття з мене 
стане сих, що маю до 10-го августа, а далі не знаю, як буде коштувати по тих южних берегах. Бувай здорова, мамочко!
Твоя Леся
Пуцам недавно писала і ждатиму від них відповіді. Сподіваюсь, що Міша вже вдома, то вітаю його і цілую.