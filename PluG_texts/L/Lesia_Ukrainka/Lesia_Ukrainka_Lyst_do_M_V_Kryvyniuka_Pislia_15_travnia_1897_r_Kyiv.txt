
Шановний і дорогий товаришу!
Давно вже я Вам не писала, а Ви мені ще давніше. Зато тепер, 
бачите, пишу вже по-людськи: чорним на білому!  Ну, та вже 
й пора, а то вже ледви собі плечей не одпарила, лежачи в таку 
спеку, як ото була. Тілько ще з дому не вихожу та й по хаті ледве лізу, і то при енергічній помочі Ліліній. Думаю все, як би 
тут і мені достатись до Вас «на свидание» на тім тижні, що я 
ще не можу довго стояти і гаразд на київських повозах сидіти 
(се мені завжді було не легко), та вже, певне, трамваями заїду, 
а там нехай мене люде несуть, аж до Вашого «общежития». Се 
вже буде щось похоже на появу гоголівського Вія по своїй урочистости.
Ліля так розохотилась на візіти до Ком[ишанського],
 що 
аж сердиться, навіщо він їй пообіцяв сам знати дати. «Я б, — 
каже, — щодня до нього ходила, щоб він мені сім “свиданий” 
дав». Страх воно пронозувате, мало того, що ходить, та ще 
й шпильки «предержащим» заганяє. Ну, коли б Ви бачили наших панночок минулого тижня, які вони вернулись додому 
лихі і засоромлені! Ліля казала: «Я тепер не можу йти до тюрми, не того, що боюсь, а того, що мені сором на очі показуватись». Правда, і сміху було багато при сій комедії, та добре, що 
минулось без скандалу.
Нарешті Ліля знайшла собі компаньйона для водяного 
спорту і буде далі переймати Вашу науку, як «ловити щуки» 
на Дніпрі, та тілько навряд чі багато наловить — екзамени не
дадуть. І[лля] Б[орисович]
мав поїхати з нею на човні і в театр 
піти, та так і виїхав з обіцянкою. Я ніколи не думала, що І[лля]
Б[орисович] такий завзятий чоловік, а він як впаде в азарт, то 
аж страшно дивиться, раз мало не ззів Оксану за Ваш Witz: 
«Говорила тебе я, ты не ешь грибов, Илья»… А полонофоб з нього такий, аж горить, каже, що поляків треба б усіх вивішать. 
«Батюшки, какие страсти!» А  все-таки, як ближче придивитись, то не страшно. Ми з ним за сей час ближче познайомились, і він обіцяв бути у нас в гостях літом, та, на жаль, я з ним 
не побачусь. Всі потрохи роз’їзжаються з Київа, от і М[оргу]н 
виїхав, викликаний додому телеграмою. Инших якось не бачу, 
або рідко коли заходять. Сама я, певне, теж тижнів через 2 виїду, бо, здається, ходити навчуся скоріше, ніж думала.
З літературою тихо, статьї моєї у Фр[анка] і досі не чутно. 
Треба буде восени поїхати, нагадати про себе, а то загубляться зв’язки. В літературні заходи тут у Київі я мало вірю, надто 
тепер. Ще раз кажу: Київ — се яма, надто після того, як стілько 
ліпших людей позабірали та порозганяли, то він зовсім мені 
спротивився.
Ви даремне думаєте, що Лілі дадуть «свидание» тоді, як 
вона виїде; ні, їй мусять конечне дати тепер, а виїде вона не 
хутко, бо екзамени ще не хутко кінчаться. Я певна, що на тім 
тижні вона буде у Вас. Коли б не екзамени, вона б частіш приходила, я жалую, що хоч я не можу часом замість неї прийти. 
Того кажу «хоч я», що, знаю, Ліля краще вміє людям щось цікавого сказати, та й вид у неї веселіший, ніж у мене, такий інвалід, як я, може ще більший сум нагнати.
М[оргу]н та І[лля] Б[орисович] все збірались до мене якогось 
свого товариша привести, «замечательного человека», якогось 
великороса, скілька раз урочисто сповіщали мене про його 
близький візіт, але так ся велика подія і не сталась. Тілько я 
даремне сварилась з І[ллею] Б[орисовичем]. Впрочем, не даремне, бо він спитав мене: «Можно ли к Вам придти с великоросом? я слышал, Вы такая малороска, что, может быть…» Я не 
дала йому скінчить і почала лаятись: «За кого Вы меня принимаете?» і т. и. Приходить М[оргун] і починає з такого ж питання; знов прийшлось лаятись. Я не знаю, звідки пішла ся слава, 
що я така ненавидна націоналістка. Часто люде, познайомившись, дивуються, що я не їм великоросів, поляків і инш[их], 
начебто я коли признавалась до каннібальського profession
de foi! I A propos націоналізма і т. и., сьогодні ми отримали випуск «Іст[орії] літератури» Шерра (в рос[ійському] перекладі), 
де замість Шеррової статьї уміщена статья Арабажина  про 
слов[’янські] літератури, здається, нічого собі написана. Се 
її початок тілько, як надішлють кінець, пришлю Вам, може, 
Ів[анові] М[атвійовичу] цікаво.
У нас в Літ[ературному] общ[естві] люде так розохотились 
на літературу, що вже хотять щороку збірник видавати на 
трьох мовах: рос[ійській], укр[аїнській] і  польській. Се вже 
теля вовка ловить!
Не скучно Вам, що я завжді літературними новинами займаю Вашу увагу? Роблю се через егоїзм, бо се мене інтересує, 
і згадую тілько post factum, коли вже написано.
Чі приходив до Вас Є[вген Григорович Черняхівський]? 
Вони там на весіллі його брата такі історії розвели між собою 
(брати його всі пересварились), що не знаю, чі й помирились. 
Взагалі якесь вийшло весілля, наче «скачка с препятствиями».
Щось давно мені ні Ф[ренке]ль,  ні К[рохма]ль  не пишуть, 
одному, може, за екзаменами ніколи, а  другий уже не знаю, 
чого мовчить, у нього чудна натура, сам мовчить по пів року, 
але ображається, коли йому инші не моментально відповідають на лист. Сьогодні приїхав один хлопець з Петербургу 
і каже, що там «комедія» скінчилась найбільш трьома днями 
сидні в  участку. Цікава, чого, власне, у  Київі лишили  козлів «отпущения» досі у турмі? тут уже «неисповедимые пути» 
якісь винні, що Нов[ицький] один знає.
Пізненько вже, як я бачу, — 12 г. 40 м., забалакалась я, воно 
то для мене не біда, я рідко раніш другої сплю, та вже мені
шкода Ваших очей, що мусять таку дряпанину читати, щось 
то моя каліграфія не поправилась за сих пів року. Окрім того, 
що пізно, я собі мислі розбила — цілий вечор говорила поітальянськи, то тепер все мішані фрази в голову лізуть. У мене 
тепер зовсім караван-сарай італьянський, здається, всі «вільні музиканти» м[іста] Київа,  підданці di eterna Roma, I у мене 
перебували, ми з ними дуже сімпатізуємо. Я вже отримала запросини в Неаполь від одної такої гості, хоч зараз їдь!
Ну, скажіть? правда ж такий лист — чиста кара Божа? Видно, що не наставлена я в страху Божому, а то б знала, що «во 
многоглаголании несть спасения».
До побачення! Ів[анові] М[атвійовичу] моє вітання.
Л. Косач