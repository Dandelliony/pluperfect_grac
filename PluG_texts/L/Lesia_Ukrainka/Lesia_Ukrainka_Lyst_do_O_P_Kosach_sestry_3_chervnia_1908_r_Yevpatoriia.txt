
Приморская санатория. Євпаторія 
21.V.1908
Любая Лілеєнько!
Говорила я сьогодня з нашим діректором про місце для тебе, 
бо почула, що та лікарка, яку він запрошував, відмовилась. 
Він казав, що справді одна відмовилась, але він ще чекає 
відповіді від другої, якій написав 17 мая, але не дуже має надію, 
щоб вона згодилась. Більш у нього кандідаток нема, і він казав, 
що коли тая не поїде, то він запросить тебе телеґрамою, бо їм 
саме тепер потрібна лікарка через великий з’їзд хворих. Плата тут 70 р[ублів] в місяць, але без стола і квартіри, обов’язки — 
наглядати над гідропатією і робити електрізацію (по назначенню, здається, тутешнього головного лікаря), для масажа 
і гімнастіки тут є масажістка і хвершалка. Здається, се не так 
трудно буде, бо тут теж хворі все здебільшого з діаґнозами та 
й метод лічення виразний, а більше треба глядіти, щоб хворі 
не робили собі шкоди, бо деякі занадто «увлекаются», инші 
ж «отлынивают» (до остатніх належить Кльоня). Якщо справа з місцем устроїться, то я постараюсь докладніше довідатись, що саме тут роблять. Тепер знаю, що більшости роблять 
з самого ранку обливання або всього тіла, або якоїсь частини (К[льоні] обливають спину), потім т[ак] звані «воздушные 
ванны», себто хворі бродять по садку роздягнені та в одніх сорочках, декому роблять соняшні ванни (здебільшого по двічі 
на тиждень всього) по ¼ або по ½ години (не більше), а після їх 
знов обливають (хворим на серце соняшних ванн не роблять). 
Холодні душі водяні та прісніцовські обгортання роблять тут 
дуже рідко, зате часто електрічні душі і ванни, усяку «фарадізацію» і т. и. Майже всім радять раз або двічі бродити по бігучій воді босоніж (або по морі з берега). Решта доповняється 
годівлею (5 раз на день, причому страва дуже добра), дієтою, 
кому треба (а взагалі тут дають мнясо, иншим навіть тричі на 
день), гімнастікою, свіжим повітрям, масажем. Лікарств дають мало, хоча знаю один приклад, що і вприскування мишьяку роблять. «Ляманівські кабінки» для життя уряжені так, що 
при бажанні можна їх так само замикати, як і звичайну кімнату, але рекомендується держати відчиненими день і ніч — се 
дехто і робить, але не всі. Еге, ще роблять і парові ванни ревматікам, і єсть люде, що хваляться виліченням своїм тута. Як я 
вже казала, се компроміс ляманівщини з звичайною медициною в формі дуже старанно уряженої санаторії. 
Мушу тобі сказати, що плата 70 р[ублів] в місяць дуже невелика, як на тутешні сезонні ціни, бо тепер тут хати дуже дорогі, за 45 р[ублів] зовсім середня хата, а за 25 нужденна, правда, що як наймати на весь сезон (3–4 місяці), то дешевше. Може, 
Кльоні вдастя здобути собі, по скінченню одпуска, сюди командіровку, тоді ми б наняли собі в городі квартиру на ціле 
літо і держали б свою кухню (бо в городі за обід з 2-х потрав беруть 15 р[ублів] і обід здебільшого поганий), тоді і ти могла б 
врядитися з нами і було б тобі дешевше, бо квартиру більшу 
з кухнею можна найняти вигодніше. До того ж, маючи «за що 
зачепитись», можна вже було б згодом і ще якої роботи пошукати, та, нарешті, хоч би папа і мав би тобі помагати, то у всякім разі в далеко меншім розмірі, ніж се було в Києві. Няньки 
можна б, я думаю, не брати, бо за Михальом і я могла б доглянути в ті години, коли ти була б занята. 
Я була б просто щаслива, якби вдалось мені залучити тебе 
сюди! Та тілько ти вже, може, в Києві врядилась? 
Маємось ми тут досить добре і не скучаємо. К[льоня] мовби 
живіше почувається, у мене самопочуття нічого собі, але кров 
часто з’являється, а се все-таки неприємно. 
Ну, поки що будь здорова. Цілую тебе, маму, Михалів і всіх 
наших. 
Твоя Леся 
Ще подам тобі результати Кльоніного хожденія в земство по 
твоїй справі. Сказали тут, що вакансій в сей момент нема, а лежать шість прошеній від лікарів, але що все-таки є смисл і тобі 
подати прошеніє, бо вакансії часто відкриваються несподівано, а тиї лікарі, що подали раніше, може, досі вже деинде пристроїлись. Тут земським лікарям платять 1200 на рік і дають 
хату та опал, а що два роки додають ще по 150 p[ублів], поки 
дійде до 1500 р[ублів]. Казали, що се тілько за остатній рік таке 
«предложеніє» велике, а то вони раніш вдавались до бюро Пироговського з’їзда, щоб поміг їм знайти лікарів на вакантні 
місця. Взагалі цеє бюро має значіння рекомендаційного бюро 
для земських лікарів, то, може, було б добре, якби ти мала 
якісь зв’язки з тим бюро (хоча я не знаю, чи легко того осягти). 
Тепер почала тут видаватись сезонна газета «Евпаторийский листок» (вийшло досі 2 №), то можна б там про тебе 
якесь об’явленіє умістити, але краще, якби ти сама його зложила, бо, може, я що не так напишу. 
От поки що все, що можна було довідатись. 
Сумно, що досі не маю ні від кого з вас листів. Чому не 
пишете?
Кланяється всім вам Кльоня. Ще раз цілую всіх. 
Леся 