
Любі мої дядино і Радочко!
Адже ви не розсердитесь, що я пишу Вам обом разом? Правда ж, 
ні? Рада жалується, що мої листи sont trop rares et trop courtes, I
але, Боже мій, я ж була «хозяйка дома»! Се ж не жарти. Сьогодні
теж не заслужу од Вас похвали, бо ні́коли довгого листа писати, — завтра їду в Київ, то треба збиратись. Мама тепер тут, а я 
на який час поїду на її місце туди — мені вже пора, треба дещо. 
Довго, впрочім, не думаю бути, мені тепер ліпше тут, ніж у Київі.
Тіф у нашому селі вже проходить, троє слабих ще лежать, але 
то вже так, од ослаблення сили, робити з ними нічого не треба, 
а тільки глядіти за дієтою та за ходом виздоровлення. Та вже ж 
і пора кончитись сьому проклятому тіфові, аже хутко два місяці, як він у нас гостює. Один 20-тилітній хлопець зробивсь 
уже зовсім як дитина, так йому тіф памороки забив за 5 тижнів, ну, та се вже нічого, одійде.
Сьогодні я прийшла до нього і кажу: — Оце, Степане, я завтра їду вже в Київ. — А надовго? — питає. — Ні, кажу, тижнів 
на два. — Ну, аби не надовго, — промовив і так притомно подивився на мене. Раз він назвав мене просто Леся, а не панна чи 
баришня, так мені се в душу запало. Я думала, що він скоріш 
мене ненавидить за мої впорскування, касторку і т. п., а видно, що ні. Справді, мені здається, що у нас таки люди привітніші, ніж у Болгарії, чи, може, я мало знаю болгар? Шкода справді мені кидати Колодяжне, але  ж і  в  Київ треба. Найбільш 
мені хочеться туди, щоб побачити там одну свою товаришку,  що приїде туди на сих днях з Одеси. Хоч я на неї і сердита, як і на всіх своїх знайомих, та все-таки хочу побачити. 
Адже ти, Радочко, обіщаєш приїхати бити мене, то, значить, 
і для того люди їздять. Бити не бити, а ти таки приїдь, ZurickBourick! Ага, от що — щоб Ви з Ванею не сміли мене Байбуком 
називать, се я забороняю виразно навіки (так говорить одна
людина, котру ми споминали часто в іюльську спеку), мама 
і папа розпитуються, що то значить, а се для мене «по меньшей мере» скучно!! Міцікатові скажіть від мене: «Вить, какво 
ти си лошичко, лошичко дете!», уже і Дора допитується, чому 
Міка не пише письма, і  перестає вірить в  його грамотность 
хвальоную. La réputation en danger! I Ваніне болгарське письмо мама, при моїй помочі, прочитала і епітету какалашки не 
одобрила (absolument!), ніяк не хоче признати гармонії сього 
слова. Пора б уже Вані і Ліді написать друге письмо, бо я вже 
те виучила напам’ять.
Перешліть Зорі в Женеву мого листа,  він уже давно написаний, та все не одсилається якось. І напишіть мені Зорин адрес, 
то я йому ще з Києва напишу, хотіла б тепер друге письмо написать, та часу мало, а по-французьки писать довго. Ну, як же 
Ви уживаєтесь з Вашими квартірантами?  M-r est une bonne 
pâte, mais M-me II «сім з оком» (інакше як по-українськи я не 
можу сього виразити!). Ваша історія з  Іванкою так нагадала мені Софію! Але, по-мойому, не варт возитися з Чорними 
Джаміями, обороною Іванки і т. і., бо все одно нічого з того не 
буде, окрім клопоту і прикростів Вам, а Іванка і без того «ще 
избегне», коли не зробила сього досі.
З моїми забутими вещами, Рюрик, нема що робити, вже ж 
нехай зостаються в  тебе, впрочім, bien de serviette, III може, 
Ліда колись привезе. А  що її проєкт візити до нас? Як там 
Лідина невралгія, чи вже зовсім пройшла? Як твої зуби, Редісочка? Я, здається, в Київі покину зубів зо два, обридли вони 
мені зо своїми флюсами, ну їх! Приймусь і знов за желізо та 
арсенік, бо вже знов голова по цілих днях кружиться і анемія 
забирає страх сильно. Хоч то воно, певне, «не поможе бабі кадило»... Оце була у мене на тім тижні лихорадка, то так чогось 
вибила з сили, як ніколи, оце ледве прийшла я в себе. Папа, 
звісно, подумав уже, що в мене тіф, і я мусіла пролежати день 
не встаючи, але се була фальшива тривога і од одного прийому хініну мій тіф минув. Між іншим, сей «тіф» помішав мені 
написати Вам листа, хоч я увесь час про се не забувалась, але, 
вірте, не було сили довгого листа писати, а короткого боялась 
після Радиних погроз, я знаю, що то не жарт, коли вона розсердиться, як тупне та як крикне: «Rave!», то я аж тут почую. 
З Києва ще напишу, як там застану нашу ученицьку колонію 
і який там train de vie I буде. Впрочім, мама Вам, певне, писала вже не раз про все те. Київське життя мене не дуже тягне, 
багато там «раздражаючого» буде, ну, та побачимо. А тим часом бувайте здорові, годі вже писати, нехай ще потім. Цілую 
міцно Вас обох і тріфоліюм Ліду, Ваню і Міку (лошичко дете!!). 
Пишіть мені ліпше сюди, а не в Київ. Ще раз цілую всіх.
Ваша Леся
Чи є вже фотографія дядькової хати, чом не присилаєте мені?
Боже, як мені прикро, що дядькову бібліотеку, мою дорогу 
«Сибір», мусіли розруйнувати!...