

Ялта, Виноградная ул.,
Вилла Ифигения, кв. д[окто]ра Дерижанова
26.III

Дорога моя дядино!

Оце тілько що отримала Вашого листа і зараз одписую, щоб
не задавнилось. Я Вам відповідала на Ваш різдвяний лист, та,
видно, мій лист пропав — се таки часом буває... Шкода все-таки,
 бо що Ви думали про мене?! Потім я скілька раз збіралась
 писать Вам і Раді, ба навіть раз написала, та не схотілось
посилать такого листа, під дурним настроєм він був написаний.
 Ся зима була для мене трохи краще минулої (97 р.), та все-таки
 поганенька: багато сили вимотали з мене вприскування,
і ніяк я не можу вернутись «в свої береги». Нога, правда, поправилась
 трохи, та зате були всякі ліхорадки, інфлуенці, екземи,
 аж бридко згадувать, а коли те все нарешті минуло, то
прийшлось трохи повозиться з нервами, та і досі ще мушу про
них не забувать. Впрочем, тепер я здорова так, наскілько взагалі
 я буваю здорова; у нас тепер настояща весна, тепло зовсім,
 ясно і гарно, а се вже багато значить і для здоров’я, і для
настрою. В сей вечер я надто в доброму настрою, бо завтра
жду в гості Олесю, Лілію свою, оце вона, певне, тепер їде через
 Азовське море або північно-кримський степ, а завтра в 9-й
год[ині] увечері буде тут! Мені, може, не прийдеться виїхать
звідси до іюня, то такі одвідини мені тепер більш ніж до речі.
27.ІІІ. Листа В[арварі] І[ванівні] я передала, і вона нарешті зібралась
 до мене. Справді, вона робить вражіння симпатичної
людини. Багато розпитувала про Вас і казала, що напише Вам
сама, але просила мене привітати Вас від неї, коли я буду раніш
 писати. Казала, що не могла довго зібратись до мене перше
 через слабість, а потім через виїзд у Москву.
Що ж Вам написати про своє життя? воно похоже на піскові
часи, сиплеться та й сиплеться собі, досить монотонно. Живу
тепер, як по-заведеному, роботи у мене мало: всього один урок,
займає він ранком години дві; маю ще одну роботу для писання,
 але пишу мало, коли-не-коли. Більше місяця прийшлось
повозиться з нервами, що були зовсім здуріли, ну, тепер вже
можна б і за нормальну роботу взятись, та доктор ще не радить,
а каже, що замість роботи треба краще гідропатією зайнятись.
 Нехай і так! Все-таки, помимо всіх лих, я тут поправилась,
 так принаймі казала мама, як приїздила зимою, от побачу,
 що Олеся скаже. Се ж ми з нею хутко рік, як не бачились!
Що таке нападає на Раду? якісь нариви? Бог зна що! Як приїдете
 до нас, то я їм не дам боліти, прийму се за обіду собі.
Напишіть, як справа з бібліотекою, де Ви її помістите,
коли будете виїздити. Я тут пробуду у всякім разі до мая (коли
не іюня), то Ваш лист мене застане тут.
Ну, прийшов мій ученик — треба кінчать. Цілую Вас дуже-дуже
 міцно!

Ваша Леся

Спасибі M-me i M-lle К[ойчу],
що мене не забувають, кланяйтесь
 їм від мене.