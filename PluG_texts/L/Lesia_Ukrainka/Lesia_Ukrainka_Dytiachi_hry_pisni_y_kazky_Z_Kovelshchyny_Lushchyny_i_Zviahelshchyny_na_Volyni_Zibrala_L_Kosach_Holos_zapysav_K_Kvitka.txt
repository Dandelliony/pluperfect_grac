«Дитячі гри, пісні й казки. 
З Ковельщини, Лущини 
і Звягельщини на Волині. 
Зібрала Л. Косач. Голос 
записав К. Квітка»
ПРЕДИСЛОВИЕ
Всѣ предлагаемыя здѣсь дѣтскія игры, пѣсни исказки собраны 
среди народа на Волыни, въ Новоградъ-Волынскомъ, Луцкомъ 
и Ковельскомъ уѣздахъ; при записываніи удержанъ выговоръ, 
свойственный каждому изъ этихъ уѣздовъ. Но матерьялы эти 
не были записаны подъ диктовку одной какой либо личности изъ народа, — они собирались долго въ моей памяти, почти всѣ они хорошо знакомы мнѣ съ дѣтства, со времени игръ 
съкрестьянскими дѣтьми. Матерьялы жеизъ Ковельскаго у[ѣзда] мнѣ не разъ удавалось провѣрить на мѣстѣ позже.
Быть можетъ, такъ составленный, сборникъ ине отвѣчаетъ 
всѣмъ требованіямъ современной этнографіи, но, если онъ 
возбудитъ у другихъ желаніе сдѣлать лучше, то трудъ, положенный на него, не будетъ напрасенъ.
Считаю долгомъ замѣтить, что всѣ мелодіи, помѣщенныя 
въ этомъ сборникѣ, г. Квитка записалъ съ моего голоса, а потому отвѣтственность за нихъ я принимаю всецѣло на себя. Все, 
сказанное выше о текстѣ, относится въ равной степени и къ 
мелодіямъ.
Лариса Косачъ

ПЕРЕДМОВА
Всі оці дитячі гри, співи та казки зібрані серед народу на Волині, в Звягельському, Луцькому та Ковельському повітах; при 
записуванні задержана вимова, властива кожному з повітів. 
Матеріяли сі однак не було записано від якоїсь одної людини з народу, вони збіралися довго в пам’яти моїй; мало не всі 
їх я знаю, як то кажуть, «зроду», перейнявши їх ще дитиною 
від сільських дітей, а матеріяли з Ковельщини мені трапилось 
не раз перевірити на місці пізніше.
Може, так споруджена, збірка ся і не задовольнить всіх вимог сучасної етнографії, та коли вона заохотить инших зробити щось ліпше, то праця, покладена на неї, не буде пропаща.
Вважаю собі за повинність застерегти, що всі мелодії, уміщені в сій збірці, д. Квітка записав з мого голосу. Отже, приймаю відповідальність виключно на себе. Все, сказане тут про 
текст, відноситься в рівній мірі і до мелодій.
«Пускайте нас»
Діти стають так, що половина береться за руки, а друга половина так собі гуртом тримається і співає:
1) Пускайте нас,
пускайте нас
за гір погуляти.
Той гурт, що за руки побрався, одспівує:
2) Не пустимо,
не пустимо,
бо близько Дунай,
а ми мости
помостимо
за райський Дунай.
Незчепляний гурт співає:
I Може, воно «з-за гір», але вчувається «за гір». —Л.У.
3) А ми мости
поломимо,
сами собі
поїдемо
за райський Дунай.
Та й силоміць прориваються крізь зчепляний гурт.
(с. Колодяжне коло Ковля)
Треба завважити, що в с. Колодяжному діти, так само як і дорослі, намагаються співати якомога грубшим голосом, націлу 
октаву нижче, ніж записано тут і далі в піснях з Колодяжного.
Варіанти:
1) Kolberg Oskar. Pokucie. Obraz etnograficzny. Lwów, 1883, tom I
(№ 75, st. 175; № 86, st. 181; № 34, st. 186).
2) Милорадовичъ. Народные обряды и пѣсни Лубенскаго у. 
Полтавской губ. (Сборникъ Харьк. Историко-филологич. Общества, т. IX. Харьковъ, 1897), с. 52. (Три варіянти).
3) Чубинскій. Труды этнографическо-статистической экспедиціи в Западно-Русскій Край. Том III, ст. 42. (Танокъ «Король»; той самий у Лисенка — «Молодощи», Збірник танків 
та веснянок. Київ, 1875).
4) А. И. Рубецъ. Двѣсти шестнадцать народныхъ украинскихъ напѣвовъ. Москва, 1882 (№ 29).
I Часом замість сих слів співають знов: «сами поїдем». —Л.У.
«Дитячі гри, пісні й казки...» 217
Гра в «залізного ключа», або у «вовка»
Діти стають в коло, побравшись заруки, а одно всередині, в крузі, намагається прорватись, налягаючи грудьми їм на руки. 
Його питають: «Який ключ?» Воно відказує: «Залізний!» Як розчепить чиї руки, то виривається з круга і втікає, а за ним всі женуться та співають:
Ой дзвони дзвонять,
чорти вовка гонять
по болотах, очеретах,
де люде не ходять.
Хто зловить, той сам стає «вовком» у крузі, і тоді знов грають 
спочатку.
(с. Колодяжне коло Ковля)

Гра у «Відьми»
Діти вибірають «відьму»: одна стає і, — показуючи за кожним 
словом на кожного з дітей по черзі, починаючи від себе, «по 
сонцю», себто зліва направо, — «рахує» так:
Ене, мене, іки, паки,
ерве, серве, ісумдаки,
ей, свей, скусматей,
сіньки, піньки, цервута,
алки, малки, талки, туз., 
На кого впаде остатнє слово, той стає за «відьму». Так само вибірають «матку».
«Відьма» сідає долі, надувшись, мовби лиха, инші йдуть 
до неї, побравшись за руки «ключем» (устяж), так що передня, 
«матка», може заслонити собою всіх. «Матка» починає співати, 
мовби дражнячись, а за нею всі:
Ой ти, бабо, ой ти, стара відьмо,
запрагаймо й їдьмо
за границю по пшаницю,
а поки ще видно.
I Так само рахують не тілько до сієї гри, а й до инших. Инші «лічилки»: 
див[ись] Ивановъ. Игры крестьянскихъ дѣтей въ Купянскомъ у. Харьковской губ. (Сборн. Харьк. Ист.-фил. Общ., т. ІІ. Хар., 1980), № 57, № 60. — Л. У.
«Дитячі гри, пісні й казки...» 219
«Відьма» зривається і силкується схопити котре, а «матка»
боронить всіх собою. Коли ж «відьма» таки торкне котрого, 
то той зостається, а всі біжать врозтіч; «відьма» ловить, і, котрого зловить, той стає «відьмою» на її місце. Той, що «відьма»
торкнула ще перше, поки всі розбіглись, стає за «матку», і гра 
знов починається.
(с. Колодяжне коло Ковля)
Варіанти:
Сементовскій. Замѣчанія опраздникахъ умалороссіянъ. Маякъ, 
1843 (т. 11, ст. 13).
Милорадовичъ. Народные обр. и п. в Луб. у. Полт. губ. (Сб. 
Харьк. Ист.-ф. Общ., т. IX, ст. 54).

Гра в «Бобра»
Вибірають «бобра» і «мисливого». «Бобра» вибірають так, 
що беруть кійка (ціпка, паличку), держать правцем, і кожне 
з дітей береться за нього одною рукою, а чия рука прийдеться 
зверху, на кінці кийка, той стає за «бобра». «Мисливого» вибірають так, що всі кладуть по одному пальцю на чиє-небудь коліно, всі пальці сходяться кінцями докупи («зірочкою»), тоді 
одна дитина «рахує» їх:
Котилася — торба —
з високого — горба,
а в тій — торбі —
хліб — та паляниця, —
кому — доведеться, —
той — буде — жмуриться.
На чий палець прийдеться слово «жмуриться», той стає за «мисливого», а решта всі стають за «хортів» і вибірають собі кожне собаче імення (напр[иклад], Сірко, Рабко, Крутько, Бровко, 
Лиско, Лиска, Співка, Знайда, Жук). «Мисливий» з «бобром»
відходять далі, щоб «хорти» не бачили «бобра», де він сховається. «Мисливий» сідає, «зажмурившись» (заплющивши очі 
або сховавши голову), і співає:
I Див[ись] Чубинскій. Труды, т. ІІІ, ст. 161. —Л.У.
«Дитячі гри, пісні й казки...» 221
Ой ти, старий бобре,
заховайся добре,
бо я хорти маю,
на поле пускаю.
«Бібр» мусить сховатись, поки «мисливий» доспіває; часом 
«бібр» просить проспівати тричі або й більше, щоб мати час 
заховатись, то можна співати й більше, тілько «бібр» повинен 
просити, ще не починаючи ховатись. Проспівавши, скілько 
раз було вмовлено, «мисливий» гукає: «Хорти з ліса!». «Хорти»
біжать на голос і шукають «бобра», коли той встиг сховатись, 
а знайшовши, ловлять його, бо він зараз кидається втікати, 
а коли він ще не встиг сховатись, то все одно за ним женуться, 
як тілько «мисливий» гукне. «Бібр» може і втікаючи ховатись 
по скілька разів, коли спритний, а «хорти» мусять його шукати. «Мисливий» сам не шукає і не ловить, тілько цькує, як бачить, що котре лінується: «Шукай, Сірко!» або «Лови, Бровко!», 
«Гуджа, хорти, гуджа його!» То знов завертає, як котре томиться: «На, сюди, Лиско! Не руш, Співко!» «Хорти», бігаючи, брешуть — «валують». Як хорти зловлять «бобра», то «мисливий»
наміряється на нього кійком і кричить: «Бабах!» «Бібр» падає 
додолу, «мисливий» гукає: «Хорти, вліс!» — і сам зними біжить 
геть, а зостається «бібр» і той, хто перший торкнув його, ловлячи. «Бібр» стає за «мисливого», а той, хто зловив, за «бобра», 
і знов грають так само.
(с. Жабориця коло Звягля)
I Варіант з Дубенщини:
Ой ти, милий бобре,
Заховайся добре,
Бо я хорти маю,
З лісу попускає.
Як випущу хорта,
Розірвуть до чорта.
Подав В. Боровик. —Л.У.

Варіанти:
1) Свидницький. Великдень у Подолян. (Основа, 1861, № 11, 
ст. 37).
2)Moszyńska. Kupajło і zabawy doroczne z okolicBiałejCerkwi
(Zbiór wiadomosci do antropologii krajowej. Wydanie Akademii
Umiejętności w Krakowie, 1881. V), ст. 83 (Piżmurok).
3) Чубинскій. Труды Этн.-стат. эксп., т. IV, ст. 40.
4) Ивановъ. Игры крест. дѣтей, № 70.
«Савка»
Клем — бом — клем!
Савка вмер.
Прийшов піп,
Савка втік.
Прийшла попадя,
Савки нема…
Часом се так собі співають, без гри. А часом одно з дітей удає 
«Савку» і лягає долі, як мертве, друге — «попа», третє — «попадю», і тоді так грають, як співають, що приходить «піп», 
а «Савка» втікає і ховається. «Піп» з «попадею» шукають «Савку», і котре знайде, то само стає за «Савку». Решта дітей з гурту не грає, тілько приспівує.
(с. Жабориця коло Звягля)
«Дитячі гри, пісні й казки...» 223
 «Рак-неборак»
Діти кладуть дошку одним кінцем на колодки, другим на землю, по черзі вбігають або слизьгаються по ній та співають:
А й а рак-неборак
Цівки суче,
щукойка-рибойка
догори скаче
то вгору, то вдолину.
Так бавляться найбільше на Великдень.
(с. Чекна коло Луцького)
Вар[іант]: Б. Гринченко. Этнографическіе Матеріалы, т. III
(Черниговъ, 1899), № 238, вв. 8–9.
I Цівка — веретенце для зсукування двох ниток докупи, сукати таким веретеном зветься «цівки сукати». Рак зсукує два вуса докупи. —Л.У.

 «Мир миром»
Як двоє дітей посваряться, то инші їх мирять, співаючи:
Мир-миром,
пироги з сиром,
варенички в маслі,
ми дружечки красні,
поцілуймося!
Посварені подумають, подумають, а далі поцілуються та вже 
й добрі.
(с. Жабориця коло Звягля)
«Дитячі гри, пісні й казки...» 225
Воскресениє-день
Воскресениє — день,
ходім гулять на весь день,
та вкрадемо порося,
та й прославимося!
Постой, Левку,
постой, Бревку,
похристосуємся!
Так співають на Великдень.
(с. Жабориця коло Звягля)

 «Безконешна»
Був собі журавель
та журавочка,
накосили сінця
повні ясельця.
Наша пісня гарна й нова,
починаймо її знова:
Був собі журавель… (і знов спочатку, і знов, 
без кінця, поки обридне).
(с. Жабориця коло Звягля)
Варіант:
Ивановъ. Игры крест. дѣтей, № 91.
 «Козуня-любуня»
Козуню-любуню,
пристань до мене,
нічого не будеш
робити в мене:
у мене водиця
віконцем тече,
у мене горобчик
хліба напече,
у мене лисиці
спечут паляниці,
у мене ведмідь
ізварит обід.
(м. Миропілля в Звягельщині)

«Козинятко»
Бігло, бігло
козинятко льодком, льодком,
за ним, за ним
цапок слідком,
воно бігло топитися,
за ним цапок дивитися,
воно бігло в ополонку,
його цапок за головку:
«Стій, козо, не топися,
ще на мене подивися!»
(м. Миропілля в Звягельщині)
Варіант:
Б. Гринченко. Этнографическіе матеріалы, т. III, № 1365.

Танець
(Козачок)
Танцювали миші
по бабиній хижі.
Стало бабі за танець —
ззіли миші буханець.
(м. Миропілля в Звягельщині)

Казка про котика та півника
Був собі котик тапівник, і були вони у великій приязні. Котик, 
було, у скрипочку грає, а півник пісеньки співає. Котик, було, 
йде їсти добувати, а півник вдома сидит та хати глядит. То котик, було, йдучи, наказує:
 — Ти ж тут нікого не пускай та й сам не виходь, хоч би хто 
й кликав.
 — Добре, добре, — каже півник, засуне хату та й сидит, 
аж поки котик вернеться.
Навідала півника лисиця та й надумала його підманити. 
Підійде під віконце, як котика нема вдома, та й підмовляє:
 — Ходи, ходи, півнику, до мене, шо у мене золота пшеница, 
медяна водица.
А півник їй:
 — То-ток, то-ток, не велів коток!
Бачит лисиця, шо так не бере, прийшла раз уночі, насипала півникові попід вікном золотої пшениці, а сама засіла за кущем. Тілько шо котик вийшов по здобич, а півник одсунув 
кватирку та й виглядає. Бачит: нікого нема, тілько пшеничка 
попід вікном розсипана. Понадився півник:
 — Піду-но я, трошки поклюю, нікого нема, ніхто мене не зобачит, то й котикові не скаже.
Тилько півник за поріг, а лиска за нього — та й помчала 
до своєї хати. А він кричит:
Котику-братіку,
несе мене лиска
по каменю-мосту
на своєму хвосту.
Поратуй мене!
Котик поки почув, поки завернувся (далеко був), то вже й опізнився лиску догоняти. Біг-біг, не здогнав, вернувся додому 
та й плаче, а далі надумався, узяв скрипку та писану кайстру
та й пішов до лисичиної хатки.
А в лисиці було штирі дочки та їден син. То стара лисиця 
на влови пішла, а дітям наказала півника глядіти та окріп гріти, щоб ото вже, як вернеця, зарізати його та обпатрити.
 — Глядіть же, — наказала, — нікого не пускайте.
Та й пішла.
А котик підійшов під вікно та й заграв, ще й приспівує.
Ой у лиски, в лиски новий двір
та чотирі дочки на вибір,
п’ятий синко ще й Пилипко.
Вийди, лисе, подивися,
чи хороше граю!
От найстарша лисичівна не втерпіла та й каже до менчих:
I Кайстра — торба. —Л.У.

 — Ви тут посидьте, а я піду подивлюсь, що воно там так хороше грає?
Тілько що вийшла, а котик її цок у лобок та в писану кайстру! А сам знов грає:
Ой у лиски, в лиски новий двір… і т. д.
Не втерпіла й друга лисичівна та й собі вийшла, а він і ту — 
цок у лобок та в писану кайстру! Так усіх штирох виманив. 
А синко Пилипко жде-пожде сестричок — не вертаються:
 — Піду-но, каже, позаганяю, а то мати прийде — битиме.
Та й вийшов з хати. От котик і його цок у лобок та в писану кайстру! А потім почепив кайстру на сухій вербі, сам у хату, 
знайшов півника, розв’язав, взяли вони удвох усю лисиччину 
страву поїли, горщика з окропом вивернули, горшки-миски 
побили, а самі втекли додому.
Та вже потім півник довіку слухав котика.
(м. Миропілля в Звягельщині)
Варіанти:
Рудченко. Народныя южнорусскія сказки (Кіевъ, 1870), т. 1, 
ст. 27; т. 2, ст. 3.
«Дитячі гри, пісні й казки...» 233
Казка про Ївашка
(Сю казку мало котре з сільських дітей не знає; її навіть часом удають, мов гру: одне стає за «Івашка», друге за «відьму», 
а решта за «Оленку», за батька з матіррю та за гусей, так кожне 
співає й проказує, як там за кого приходиться в казці).
Був собі чоловік та жінка, а в них синок — одиначок Ївашко. 
Ото Ївашко, як підріс трошки, став просити батька:
 — Зробіт мені, тату, човник та весельце, то я буду рибку ловити та вас обох при старощах годуватиму.
 — Куди тобі, синку, ти ще малий, — каже батько.
А він таки в одно:
 — Зробіт та й зробіт.
От зробив йому батько човна і весельце, і став Ївашко рибалити. Поплине Ївашко геть-геть річкою, а мати тим часом 
йому їсти наварит та в двойнятка накладе, візьме ті двойнятка ще й сорочечку білу для Ївася, піде до берега, стане та 
й кличе:
Ївашечку, Ївашечку,
приплинь, приплинь до бережка,
я дам тобі їсти-пити
і хороше походити.
А Ївашко почує:
 — Це ж меї матінки голосок. Пливи, пливи, човнику, 
до бережка.
Приплине, пообідає, сорочечку білу озьме, подякує, віддасть матері рибку, що наловив, та й знов на річку.
Нагледіла Ївашка відьма та й каже собі:
 — Ото б добре Ївашкового мнясця попоїсти! Дай-но я його 
підманю.
Стала в обідню годину на бережку та й кличе:
I Двойнятка — два невеликі горщики, з’єднані разом. —Л.У.
Ївашечку, Ївашечку,
приплинь, приплинь до бережка,
я дам тобі їсти-пити
і хороше походити.
Ївашко послухав, послухав:
 — Ні, це не меї матінки голосок, у меї матінки голосок, 
як шовк, а се такий, як вовк. Пливи, пливи, човнику, далі та 
далі!
Бачит відьма, що так не підманит, пішла до коваля:
 — Ковалю, ковалю, скуй мені такий голос, як у Ївашкової 
матері.
Коваль скував їй тоненький голос, а вона пішла до річки 
та вже новим голосом кличе Ївашка:
Ївашечку, Ївашечку,
приплинь, приплинь до бережка,
я дам тобі їсти-пити
і хороше походити.
Ївашко слухає:
 — Оце ж меї матінки голосок. Пливи, пливи, човнику, 
до бережка.
Тілько що Ївашко на бережок, а відьма його хап! — та й потягла до свеї хати. Принесла та й каже дочці:
 — Ось на, Оленко, цього хлопчика, спечи мені його на обід.
 — Добре, мамо, — каже Оленка, — я вже й у печі напалила.
 — То я піду по сіль, — каже відьма, — а поки вернуся, щоб 
була мені печеня готова.
Відьма пішла по сіль, а Оленка взяла лопату та й каже до 
Ївашка:
 — Сядай, хлопче, на лопату.
«Дитячі гри, пісні й казки...» 235
А Ївашко каже:
 — Та я не вмію.
 — Та сядай, сядай!
От Ївашко то руку покладе, то голову, а все не сядає, нібито 
не вміє, а далі до Оленки:
 — Ти мені покажи, як сядати, то я й сяду.
 — Та от же так, дивися!
Сіла Оленка на лопату, а Ївашко її  — шух!  — у піч і заслонкою затулив, там вона й спеклась.
Вибіг Ївашко з хати, коли чує: відьма йде, — він хучій 
на явора, сховався та й сидит.
Увійшла відьма в хату, бачит: нема Оленки.
 — Ну, проклята дівка! Тілько я з хати, а вона вже й чкурнула. Я ж тобі дам! Нема що, пообідаю сама.
Витягла сама печеню, наїлася, пішла лягла під явором та 
й качаєця:
 — Покочуся, повалюся, Ївашкового мнясця наївшися!
А Ївашко не втерпів та з явора до неї:
 — Покотися, повалися, Оленчиного мнясця наївшися!
 — А, то ти тут, сякий-такий сину! Чекай же, я ж таки тебе 
ззім!
Та йпочала відьма явора гризти. Гризе, гризе та зубами клацає. Бачит Ївашко, що непереливки, аж тут, дивиться, летять 
гуси. Він до їх:
Гуси, гуси, лебедята,
озьміт мене на крилята
та понесіт до батенька,
а в батенька їсти-пити
і хороше походити.
А вони кажут:
 — Нам ніколи, нехай тебе задні візьмут, — та й полетіли.
А відьма все гризе, аж явір трасеця.
Надлетіли задні гуси. Ївашко до їх:
I Співається так само, як «Ївашечку, Ївашечку». —Л.У.

Гуси, гуси, лебедята,
озьміт мене на крилята…
 — Нехай тебе задне озьме! — кажуть гуси, та й полетіли.
А відьма вже так явора підгризла, що він аж похилився, отот упаде.
Коли-то летит їдна гусочка, їдно крильце їй перебите, то 
вона од гурту одбилась та так сама позаду і летит.
Ївашко заплакав та до неї:
Ой гусятко, лебедятко,
озьми мене на крилятко
та понеси до батенька,
а в батенька їсти-пити
і хороше походити.
Шкода стало гусочці Ївашка, от вона й каже:
 — Та вже сядай, може, якось долетимо.
Ївашко сів на неї — та й полетіли. Відьма, як побачила, 
що Ївашко таки втік, надулася спересердя тайлуснула. А Ївашко з гусочкою полетіли-полетіли та під батьковим віконцем 
сіли. Став Ївашко під віконцем та й слухає, що там старі гомонят. А там мати періжки зпечі виймає попарі, кладе їхна віконце тайпримовляє:
 — Це тобі, дідусю, а це мені, дідусю.
А Ївашко з-поза вікна й обзивається:
 — А Ївашкові й нема!
 — Ой, старий, — каже мати, — щось мені так як Ївашків голос вчувається!
 — Та де там, стара, нашого Ївашка вже на світі немає.
Утерла стара сльози та й знов до періжків:
 — Це тобі, дідусю, а це мені, дідусю.
Аж Ївашко знов:
 — А Ївашкові й нема!
 — Та ні таки, старий, — каже мати, — я добре чую: це або він, 
або його душечка.
Вийшли старі за поріг, аж дивляця: Ївашко стоїт під віконцем. Поздоровкались, почоломкались та такі-то вже раді! 
«Дитячі гри, пісні й казки...» 237
Мати Ївашкові і головку змила, і сорочечку білу дала, і нагодувала, а гусочці щонайліпшого зерна посипала. Та й стали 
вони всі укупочці жити. І досі жиют та хліб жуют.
От вам казка, а мені бубликів в’язка.
(м. Миропілля в Звягельщині)
Варіанти:
Чубинскій. Труды Этногр.-стат. Эксп., т. II, ст. 406.
Драгомановъ. Малорусскія народныя преданія иразсказы 
(Кіевъ, 1876), ст. 353.
Кулишъ. Записки о Южной Руси (Петерб., 1857), т. II, ст. 17.
Рудченко. Народныя южно-русскія сказки, т. 2, ст. 38.

Казка про дивну сопілку
Був собі чоловік та жінка, а в них два сини, і мали вони такий садок, що як уродит расно та продадут садовину, то цілий рік з того самого аж до нового годуюця. Аж то унадився 
у той садок веприк з ліса, риє тайриє щоночі, а вдосвіта втікає, 
і ніяк його достерегти не можна. Щонайліпше дерево підрив, 
та й став садок підсихати. От батько й каже до синів:
 — Достережіть мені, шо воно садка псує, а котрий з вас допантрує садка, тому й садок буде по моїй смерти.
Пішли хлопці вночі на варту, позасідали в садку та й ждут. 
То старший посидів, посидів та й заснув, а менчий нарубав 
терну та й обложився геть навколо: ото ж як почне його сон 
змагати, то він кивнеться, вколеться на шпичку тернову 
та й прокинеться; так цілу ніч не заснув на чатах. Аж то перед 
світом чує, щось хропе та ломиться в садок. Дивиться хлопець, 
а то веприк з ліса — полум’ям дише, клами землю пише, копитами загрібає, хвостом слід замітає. Стрілив хлопець та й забив веприка враз. Тілько менчий брат стрілив, то старший 
прокинувся, бачит: веприк вже забитий; так йому заздрісно 
стало, що вже тепер батько на менчого садок запише, — узяв 
та й забив брата з своєї стрільби, поховав його в полі при дорозі, а сам поніс веприка додому.
 — А де ж брат? — питає батько.
 — Брата, — каже син, — оцей веприк розірвав, то я веприка 
застрілив, а братового тіла не знайшов.
Заплакали старі, батько в плач, мати в голос. Став їх старший син потішати, та так придобрився, що батько йому 
ще за життя і хату, й обійстя віддав, аби він їх старих при собі 
до смерти тримав.
А над забитим братом в полі при дорозі виросла калина, 
та така хороша, аж гочі бере, літо й зиму на ній і лист, і цвіт, 
і ягідки — все разом.
Їдут якось тим шляхом чумаки та дивуюця:
 — Що то воно за калина така дивна?
А їден вирізав гілку, зробив сопілку, сів собі на воза, їде 
та й грає, а сопілка йому людським голосом співає, словами 
промовляє:
Помалу-малу, чумаче, грай,
не врази ж мого серденька вкрай!
Брат мене вбив, в землю зарив,
за того веприка, що в саду рив.
Злякався чумак, хотів ту сопілку викинути, а товариші кажут:
 — Не кидай, треба людей попитати, може, хто скаже, проти чого воно.
Доїхали до села, до крайньої хати, поспросились на ніч. 
Там їх прийняли, ще й вечеряти запросили. Сидят вони, вечерают та про те диво розказуют, що яка то дивна у них сопілка 
з теї калини, що росте при дорозі:
 — Ось нате, господару, хоч самі заграйте.
Узяв старий господар сопілку, заграв, а вона до нього людским голосом співає, словами промовляє:
Помалу-малу, батеньку, грай,
не врази ж мого серденька вкрай!
Брат мене вбив, в землю зарив,
за того веприка, що в саду рив.
 — Що воно таке? — каже господар, — а ну-но ще ти, стара, 
заграй!
Узяла стара господиня сопілку, а вона й до неї:
Помалу-малу, матінко, грай,
не врази ж мого серденька вкрай!
Брат мене вбив, в землю зарив,
за того веприка, що в саду рив.
Тоді старий до сина:
 — Тепер ти грай.
Той не хоче:
 — Чи я малий у дудочку грати?
Та батько таки примусив. Тілько то молодий господар сопілку до губи притулив, а вона як заквилит:
Помалу-малу, братіку, грай,
не врази ж мого серденька вкрай!
Ти ж мене вбив, в землю зарив,
за того веприка, що в саду рив.
Тут батько до сина:
 — Признавайся, що ти брата вбив!
Той і признався, бо вже не було куди. Прогнав його батько 
геть з очей, а сам зостався з старою сиротами віку доживати.
А калина та, мабуть, і досі цвіте…
(Звягель)
Варіанти:
1)Манжура. Сказки, пословицы ит. п. (2 вып. II т. Сборн. Харьк. 
Ист.-фил. Общ.), ст. 58.
2) Кулиш. Записки о Южной Руси (Петерб., 1857), т. II, ст. 20.
Одміна мелодії у Рубця. Двѣсти шестнадцать укр. нар. напѣвовъ, № 208.
Близький до нашого варіянт мелодії взяв за тему М. В. Лисенко до свої сюїти Suite en G sur lesThèmes de I’Ukraine, № 2, 
Courante, ap. 2.
КІНЕЦЬ