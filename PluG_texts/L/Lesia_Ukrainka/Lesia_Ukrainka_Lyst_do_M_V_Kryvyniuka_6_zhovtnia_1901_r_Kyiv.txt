
23.ІХ.1901
Дорогий брате!
Винна я перед Вами, що не писала досі, та вже простіть «по велицей милости своей», тим більше, що листа закритого я тілько вчора ввечері отримала, а остатню коресп[ондентку] позавчора, на першу ж не було ще так що й відповідати. Приємно, 
що Ваші справи починають вже набіратись якогось виразнішого характеру, але становище з «жіночою медициною» зовсім неприємно. До речі, з жіночою медициною: я вже нічого 
не розберу, — то папа казав (писав, властиве), що він не може 
утримувати Лілі за границею, хоч вона і бажає туди, а тепер каже, що то вона сама вважає «выход из медиц[инского]
института и переселение за границу равносильным оставлению медицины вообще»… Тут уже хіба Ліля поможе розібратись. Писала вона в остатньому листі, що мається не зле, тілько горло часом поболює та очі трохи томляться, а се приїхала 
на днях Щербань, то казала, що у Л[ілі] таки не трохи очі болять, а так, що не раз зовсім читати й писати заважають, що 
лікарь органічної порчі не бачить, але й сказати напевне не 
може, чі то від анемії, чі від нервів. У всякім разі, се дуже прикро, боюсь, коли б вона серйозно не розхитала собі здоров’я 
тею медициною, тоді буде ні собі, ні людям. Сьогодня напишу 
їй експортацію, побачу, що вона відповість. Без міри досадно, 
що вона так погано провела літо, і досадно теж, що наші винуватять в цьому всіх і все, окрім самих себе, — невже справді 
вони щиро не бачать своєї вини? чі тілько не хотять признатись?.. Ну, та що вже про те говорить, все одно не поможеш. 
Буду говорити про діло.
Я думаю дати аполог «Просвіті», як люде радять, а ініціали автора «(У)країнець (С)вого (Д)ому» можуть все-таки стояти під заголовком своїм порядком, а як «Просв[іта]» має гроші 
на видання, to і owszem, бо мої на доріжці не валяються. І[ван]
М[атвійович Стешенко] каже, що Старосольський може, 
коли хоче, умістити його хрию в своїй часописі, а коли не хоче 
(може, йому вже не на часі), то чі не прийме теж «Просвіта» (нехай лиш там не змішають псевдонімів, та не підпишуть і його 
Українцем; мені колись так трапилось, що мене Чайченком 
підписали). Запитайте там Сімовича, що він робить з моїми
віршами і чі не час гроші посилати. Нехай Г[анкевич] не балакає дурниць, я йому виразно казала про відбитку не тілько «Над морем», то він забув, а якби був ласкав обізватись до 
мене хоч раз за все літо, то я б йому нагадала. Я стою на своєму, що зо мною він обійшовся зовсім не по-европейськи і не 
по-джентльменськи, тож нехай його хто хоче оправдує, а я не 
прощаю і діла з ним більш ніколи ніякого мати не хочу (йому, 
запевне, від того ні тепло, ні холодно, але то я вже для власної 
Тут у значенні «і прошу дуже», «і поготів».
сатисфакції пишу), коли б дав Бог хоч тепер якось розв’язатись. Що набор розкинутий, то пусте, річ така невелика, що 
передрук не повинен дорого коштувати, але нехай не моняються, бо й так вже пізно, нехай зараз же беруться за передрук. 
Як на мене, то я б інтерпеляцій ніяких не ждала, бо то довга 
казка при галицьких нравах, а послала б передрукувати (без 
пропусків, звісно) на Бук[овину], де прокураторія незалежна 
від галицької і ліберальніша. Не я сама так думаю; зрештою, 
Вам зблизька, може, видніше, чі варто, чі ні надіятись на інтерпеляції (а що, коли прокураторія поставить на своєму і без 
пропусків не позволить?).
Г[анкевич] каже мені (через Ф[ранка]), що нерозбірність почерку манускріптів заставила його покласти їх під сукно, — 
се чиста «безличність»! то не міг він додивитись зараз же до 
почерку? або хоч за ціле літо? чого ж гнітив досі і мовчав, як 
забитий? Фу, злість бере!!!
Оце вже треба кінчати, бо 11 хутко, значить, спать пора. Думаю, що і мій лист не дуже-то консеквентний, бо писаний під 
папіни розмови увесь час (тілько тепер сама в хаті лишилась), 
розмови про маміни будови і т. и. Вам добре відоме… Однак 
я напосілась-таки написати листа тепер, бо завтра може не 
бути часу: кінчаю приладжувати реферат для вечера Літерат[урного] общ[ества] (26, в середу), що, власне, я уряджую 
«ко всеобщему удовольствию» (яка mania grandiosa! га?); крім 
того, маю масу листів на черзі і так деяких практичних справ, 
а се мені, непрактичній людині, найгірша біда.
Сьогодня Оксана, Рада і Дора цілий день просиділи на пріютській лотереї — видавали вигра́ни! A propos, чі лотерея «Бояна» вдалась? не казав Вам хто-небудь?
Як-небудь при нагоді (навмисне йти не варт) розпитайте 
там в Тов[аристві]
 (у Белея, чі Беднарського, чі Гнатюка, 
чі кому «о том ведать надлежит»), як там іде продаж моїх перекладів «Книги пісень» і віршів «На крилах пісень», — чі маю я 
надію колись за те який ґрейцар отримати? Цікаво теж, — так,
для статистики, бо гроші мені за те не належать, — скілько розійшлось моїх «Дум і мрій», може, дуже мало, то все одно не 
соромтесь повідомити. Тілько все це при нагоді, а клопоту собі 
з тим не завдавайте, бо Ви і так заняті.
Скажіть моєму шановному другові, що я його просьб не 
забуваю і все зроблю, що в моїй силі, зрештою, може писати до 
мене, коли хоче про що нагадати. Дуже рада, що він Вам сподобався, я його люблю над усіх галичан. Привітайте його від 
мене і від його приятелів.
Ну, бувайте здорові! Напишіть, як далі пішли Ваші діла, 
а я не лінуватимусь відповідати. Спільним знайомим моє 
вітання.
Стискаю Вашу руку і здоровлю усім гараздом.
Ваша сестра Леся