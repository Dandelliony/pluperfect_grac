
Минск, угол Михайловской и Широкой, д. Нарейко
26.І.1901
Дорогий товаришу!
Випало так, що не я мамі, а вона мені передала Вашого листа, бо він мене в Київі не застав. Я вже третій тиждень, як тут 
пробуваю, і, скілько ще пробуду, не відомо. Чого я сюди забралась, не буду Вам розповідати, бо то справа ні для кого, окрім 
мене самої, не цікава, скажу тілько, що переживаю тепер надзвичайно (навіть для мене надзвичайно) сумний час, і, може, 
власне, через те Ваш лист, — повний такої прихильности, на 
яку я і не заслужила зовсім, — дуже втрапив мені до серця. 
Шкода мені дуже, але не можу вволити зараз Вашого бажання щодо фотографії, бо в мене її навіть в Київі готової нема, 
а вже тут і поготів; здійматись тут навряд чі варт, бо, либонь, 
і фотографії поганенькі, та й сама я в настрою, для портрета 
не властивому. Прийдеться Вам, товаришу, либонь, який час 
почекати ще. Тов[аришка] Черняхівська мені нічого не казала, 
вернувши з Москви, про Ваше бажання, а тоді його легше 
було б загодити, певне, вона забула, хоч передавала мені Ваше 
вітання і все те добре, що Ви їй говорили про мене. Згадуючи 
те все і Ваш теперешній лист, думаю я собі: чим справді могла 
я з’єднати собі таку прихильність? Невже Вам могли так припасти до серця мої вірші, коли Вам одкрите ціле море світової 
поезії, — адже в ньому всі мої друковані і недруковані думи 
і мрії мусять зникнути, мов крапля води дощової! Я, з моїм виключно безбарвним життям, з моєю отруєною душею, маю 
бути «сонцем»? Ідеалізуєте, дорогий товаришу!.. А врешті, 
коли моя муза справді дає Вам і другим людям, не тілько мені, 
якусь ілюзію світла, — нехай то буде навіть оптічна облуда, — 
не мені нарікати на неї, се було б невдячно, бо все ж найясніше 
в моєму житті походило від неї, а коли те життя було все-таки 
темним, то вона з того не винна.
Тов[аришка] Черн[яхівська] казала мені, що Ви збірались 
на Різдво до Київа, — чому не зібрались? Я була б дуже рада бачити Вас. Жалую взагалі, що ми так рідко стріваємось, а на 
сей раз знайшлись би навіть деякі справи до спільної обради. 
Може, згодом напишу Вам дещо про них, але тепер вже ні, бо 
се тема досить довга і про неї треба говорити з більшою притомністю, ніж я тепер маю.
Спасибі, товаришу, за Ваше добре слово, се вже не вперше 
воно мені приходить zur rechten Zeit. Дивно мені і все ж мило 
думати, що й така життям зламана (або, краще, без життя 
змарнована) людина, як я, може комусь дати хвилину втіхи.
Моїм невідомим прихильникам моє вітання, а Вам, дорогий товаришу, щире стискання руки.
Завжді прихильна до Вас Л. Косач
