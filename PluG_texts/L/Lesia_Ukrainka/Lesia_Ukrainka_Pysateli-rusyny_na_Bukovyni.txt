Писателі-русини 
на Буковині
(Читано 9 грудня 1899 р. 
в Літературно-артистичному товаристві в Києві)
На цей раз подається на увагу шановного збору бесіда про трьох 
представників літератури одної невеликої галузі українського 
народу. Річ про писателів, належних до тих австрійських українців, або, як вони сами себе називають, русинів, що живуть 
в австрійській провінції Буковині. Ця провінція ще більш відокремлена від решти Австрії, ніж навіть Галичина, це замкнений, мало приступний стороннім впливам світ. В ньому йде 
невпинна глуха боротьба національна межи окремими оселеними в ньому племенами: русинами, румунами та німцями. 
В наші часи вже існують певні постійні зв’язки та культурні 
взаємини межи русинами буковинськими і галицькими і, почасти українцями, але в той час, коли вродився перший буковинський писатель, цебто в 30-тих роках, взаємин цих сливе не 
було і так велося аж до 60-х років, коли український літературний рух значно поширився і захопив навіть ізольовану до того 
часу Буковину. Отже початок буковинської літератури був зовсім вільний від впливу тогочасних галицьких та українських 
авторитетів і єдиними взірцями для народнього буковинського 
писателя були тілько — буковинська природа та народна поезія.
Юрій Осип Федькович вродився 1834 р. на Буковині, серед 
гуцулів, в Сторонці-Путилові, що належить до найбільш мальовничих околиць в Карпатах. Родина Федьковичів належала 
I Тут було додано дещо про мову русинів-буковинців. — Л.У.
II Уживаю скрізь просто «буковинський» замість «буковинсько-руський» 
просто для скорочення. — Л.У.
до дрібно-маєтних, а такі родини тілько тим одрізнялись від 
селянських, що давали своїм дітям певне шкільне виховання, як це було і в родині Федьковичів. Сам Федькович завжді уважав буковинське селянство рідним собі. Старший брат 
Федьковича брав участь в депутації, що ходила до нового парламенту і подавала цісареві петицію о правах буковинського 
селянства. 1848 р. Федьковичеві трапилось на якийсь час замешкати в Молдаві, де один німецький маляр заприязнився з ним і познайомив його з німецькою та іспанською мовою 
і літературою; під впливом цього приятеля Федькович і сам 
почав пробувати сили в літературі, але спочатку писав тілько 
по німецьки, бо йому не спадало на думку, аби його рідна мова 
придатна була до літератури красної. Національне почутя озвалось у ньому вперше тоді, коли він 1852 р. вступив до війська і брав участь в італіянській війні. Там то, в Італії, написав він свою першу руську поезію «Нічліг», але не придав тоді 
ніякого значіня цьому початкові. Пізніше, по виході з війська, Федькович пізнав у Чернівцях русина-патріота п. Кобилянського, і той вмовив поета, що натуральніше русинови 
писати по руськи. Коли перші руські поезії Федьковича, видані в дуже невеликому числі примірників, дістались до Галичини, то відразу звернули там на себе увагу всіх, кому дороге 
було рідне слово. Дідицький, перший видавець Федьковича 
у Львові, забув свої старосвітські традиції і, гаряче вітаючи нового поета, висловив надію, що Федькович стане Шевченком 
австрійської Руси. Надії цій не судилося справдитись, поетичний талан Федьковича не розвився далі, його перші поезії лишились назавжди найкращими. Надто гарні з них ті, що 
відносяться до спогадів про бідування поета в Італії. Поетичного хисту Федьковича ставало для виразу простих вражінь 
в простій, не штучній формі, стиль народних пісень найкраще виходив у нього, як тілько-ж він вдавався до абстрактних 
тем, широких сюжетів, пробував форми сонета та намагався писати книжним стилем, то виходили твори неживі, мало 
I Тут була прочитана поезія «Товариші». — Л.У.
чим кращі від творів инших тогочасних австро-руських поетів, що не здоймались понад «золоту середину». Це залежало, 
може, й від того, що тоді наша літературна мова була ще зовсім не вироблена і гарно писати нею не міг би навіть ґеній. Сонети Федьковича нагадують лихі наслідування Міцкевича, 
а в поемах знати вплив другорядних німецьких романтиків. 
Що ж до абстрактних тем та широких сюжетів, то для них потрібно було більшої освіти, ніж мав Федькович, що замолоду 
не мав змоги набути великої науки, а потім, у війську, був у некорисних для самоосвіти обставинах.
Не вірші створили Федьковичеві славу (хоч в австр[ійській]. 
Руси вони і доси дуже популярні), а його проза. Прозаїчні твори Федькович спочатку писав теж по-німецьки, а далі, заохочений добрим успіхом віршів, почав писати по-українськи 
і містити свої оповідання в галицьких народовських виданнях; при тій нагоді Федькович познайомився з галицькими 
народовцями тай сам пристав до народовського напряму, що 
був тоді найпоступовійшим у Галичині. Розвиткові його народовських ідей сприяло і те, що, залишивши 1873 р. військову службу, Федькович довго жив у селі, служачи своїй громаді в різних урядах. В ті роки Федькович написав свої найкращі 
оповідання, що зробили славу його іменню і розбудили цікавість до його рідного краю у сторонніх людей. В цих оповіданнях Федькович подає в високоартистичній формі спогади з молодих літ, вражіння з походів, усякі вражаючі події, 
і все те перейняте теплим почуттєм та любов’ю до описаних 
людей і буковинської природи. Оповідання ці гарним народним стилем і щирістю почуття нагадують українські оповідання М. Вовчка. Можна сказати, що кращого <…> і взагалі твори Федьковича можна поставити поряд з найкращими 
взірцями народовської української літератури, та й не тілько 
I У російському тексті тут слова, відсутні в газеті: «…стилиста, чем Федькович, не было и нет среди буковинских и галицких писателей». Ймовірно, 
речення зникло не випадково: когось могла й зачепити така висока оцінка 
стилю Федьковича. — Ред.
української. Крізь легке, а нераз і досить цільне марево ідеалізації вирізняються яскраві живі картини, вдатно, по-мистецьки начеркнуті силуети, на всьому одбивається живе життя…
Федькович не вільний від хиб, властивих взагалі народовській літературі, нераз впадає він в сентиментальність 
та етноґрафічність, крім того, на ньому відбився вплив романтизму (надто німецького); замилування до декоративного 
елементу народнього життя, до виключних фактів і надзвичайних натур не давало Федьковичеві спинитись над глибокими, основними з’явищами народнього життя. У Федьковича, невважаючи на сумні сюжети, Буковина змальована 
в святочному уборі, герої його страждають більше від кохання, ніж від тяжких економічних та соціальних умов. Як в поезії, так і в прозі широкі теми не вдавались Федьковичеві, 
для них він замало був розвитий, для розвитку, відповідного 
його природному таланові, потрібний був такий культурний 
ґрунт, якого не було тоді ні в Буковині, ні в Галичині, куди 
в 1872 р. Федькович переселився, аби працювати в «Просвіті».
Це товариство видало скілька популярних брошурок Федьковича, пройнятих таким клерикально-буржуазним духом, 
який хоч і пробивався часами в белетристиці нашого письмовця, то хіба в дуже малих дозах. Тодішня львівська інтеліґенція народовська, сама пройнята дрібно-буржуазним філістерством, нічого не придала Федьковичеві, а скоріш мала 
лихий вплив на його літературний смак. Сам Федькович писав, що він у Львові «14 чорних місяців перебув, щоб, розчарований до краю, під рідну свою стріху вернути». А вернувши під рідну стріху, цей письмовець, що відкрив Буковину 
для культурного світу, жив до кінця життя самотно і мало 
не в цілковитому розбраті з своїми інтеліґентними земляками. 1876 р. Драгоманов видав у Києві оповідання Федьковича, що були перекладені на різні слов’янські мови і по німецьки, а на Буковині почали 1896 р. видавати збірник його творів 
(повний).
I Тут було прочитане оповідання «Сафат Зінич». — Л.У.
По смерти Федьковича довго не було на Буковині рівного 
йому писателя, аж поки в 1890-х роках виступили на літературне поле молоді сили: Ольга Кобилянська і Василь Стефаник.
Панна Ольга Кобилянська — найближча землячка Федьковича, бо зросла также в буковинських горах. Початкову освіту 
отримала в німецькій школі, а потім доповнила її читанням 
книжок головно в німецькій мові, якою спочатку писала свої 
твори та пише часом і тепер, бо знає цю мову дуже добре і має 
літературні зв’язки в німецькій Австрії та в Німеччині, де ті 
твори здобули собі велику пошану нарівні з кращими творами німецької модерни. Цеї «німечини» не можуть простити 
д. Кобилянській її земляки, бо німецький вплив справді досі 
знати на її стилю, але ж якщо німецька мова і справді була 
шкідлива для стилю писательки, то зате вона була їй дуже 
корисна для загального розвитку і вратувала її думку від сну 
в мало-міщанському та дрібно-урядницькому околі малого міста, де єдиним осередком культури була німецька бібліотека. 
Отже, «німечина» відкрила писательці нашій світ ідей, познайомила її з світовою літературою і навчила любити і розуміти хист. Справді, ідейний та естетичний розвиток у д. Кобилянської далеко вищий, ніж у тих австро-руських письмовців, 
що розвивались від впливом тілько рідної та польської літератури. Німці показали д. Кобилянській і шлях до літератури 
і додали їй сили побороти перші перешкоди, а від своїх земляків вона мала з початку більше прикростів, ніж моральної помочи, і либонь не раз спадало їй на думку покинути на завжді 
українське письменство та й піти знову до своєї привітної, немов рідної «німечини»; однак добре, що вона цього не вчинила, бо в німецькому письменстві вона тілько гість, хоч і милий, 
а в українському вона дома і може розмаїтніше виявити свій 
талан. До того ж від 1895 р. вона стала признаним членом родини в українській літературі і тепер їй не бракує пошани від 
редакторів, критиків, а надто читачів.
В творах своїх д. Кобилянська зачіпає найрозмаїтші теми. 
Найбільше вироблений у неї тип інтелліґентної жінки, що 
бореться за свою індивідуальність проти нівелляцийного, 
загнітливого впливу австрійської буржуазії, затопленої 
в безнадійному філістерстві. Цій темі присвячене перше оповідання д. Кобилянської «Людина» і чималий психольоґічний роман «Царівна», що при деяких хибах форми та феміністичній тенденції, підкресленій більше, ніж би слід для 
гармонічного вражіння, все ж лишається одним з найкращих 
романів такого розбору. В той час, коли творився цей роман, 
д. Кобилянська була дуже захоплена ідеєю жіночого руху, 
бувши дуже під впливом феміністки писательки д. Кобринської, але пізніше її трохи збайдужила ця справа, може, тим, 
що сталася для неї вже «перебутим моментом», а сам принцип жіночої самостійности здався ясним і без довгих теоретичних доказів.
Після «Людини» і «Царівни» написала чимало дрібних оповідань; з них деякі можна назвати ліричними поезіями в прозі. Цей genre найкраще вдається д. Кобилянській, бо її натурі 
дуже властивий ліризм та музикальні настрої. До найреальніших картин вона додає ліричні покраси, що нераз нагадують 
симфонії, де вражіння краєвидів і почування душі зливаються в неподільну гармонію. В збірнику оповідань д. Кобилянської «Покора», що вийшов 1899 p. у Львові, більшість належить до такого «симфонічного» genr’y. Одно таке оповідання, 
під заголовком «Битва», малює нам картину погибелі величезного праліса в кімполюнґських горах, що впав під сокирами 
промисловців «культуртрегерів», напасників зеленої Буковини. З простого факту знищення заповідного ліса через відому 
гандльову фірму писателька вміла створити справді трагічний і високоартистичний образ.
Ліс і гори — це рідна стихія д. Кобилянської, там вона дає 
вільний розмах крилам своєї фантазії і пориває за собою читача. За ці розмахи нераз дістається д. Кобилянській навіть від 
прихильників, їй дорікають тим, ніби вона, як німецькі модерністи, залітає надто високо в надхмарні світа, багато вище, 
ніж сягають верхівля буковинських гір, і через те не бачить і не 
I Тут була наведена чимала цитата з «Битви». — Л.У.
хоче бачити, що робиться по долинах, де страждає буковинський народ. Ці дорікання мають певну основу в тому, що д. Кобилянська, перебувши чималий вплив фільософії Ніцше, поривається часами до «надлюдського» (übermenschliches) ідеалу, 
і це заводить її нераз у млисті, абстрактні мрії, але за те парадоксальний дух того фільософа розвив у молодої буковинської писательки далеко більшу відвагу думки і фантазії, ніж 
ми звикли стрівати у більшости австро-руських письмовців. 
Протест особи проти околу, що конечне викликає за собою поривання ins Blau hinein, становить неминучий момент в історії літератури кожного народу, такий момент, здається, тілько 
тепер вповні настав для української літератури, що найменше 
для тієї, що розвивається в австрійських обставинах. Подібний літературно-громадський рух викликав свого часу в инших народів надзвичайний розцвіт артистичної творчості, 
маємо певну надію, що цей настрій не мине даремне і для нашої літератури. Найкраще з оповідань д. Кобилянської, навіяних цим настроєм, це музично-пластична поема в прозі «Valse 
mélancholique».
Ті, що дорікають д. Кобилянську за надхмарні мрії, можуть 
потішитись, бо ця писателька, — що правда: не належить до 
народовської школи, а ближча до німецької «модерни», — не 
завжді цурається долин. Доказом цьому є високоартистичне 
оповідання «Некультурна», де під чисто сімфонічний акомпанімент росказана дуже реальна історія простої гуцулки, 
емансипованої не по теорії, а по інстинкту. В цьому оповіданні, химерно створеному з поезії і прози, власне дві героїні: 
гуцулка і буковинська природа. Нарешті нарис «Банк рустикальний» дає нам просто з життя вихоплену картину горя селянина, пригніченого темною для нього рахубою рустикального банку, а розуміючого тілько одно: що він був господарем, 
I У синь, те саме, що ins Blau (нім.), але посилене, у значенні «синя височінь», «вищий світ». — Ред.
II Подана тема цього твору. — Л.У.
III Тут був розказаний зміст «Некультурної». — Л.У.
а тепер став жебраком. Цей нарис написаний цілком иншою 
манерою, ніж всі инші твори д. Кобилянської.
Зрештою, властива сфера цеї писательки — це побит інтеліґенциї, вона його краще знає і через те, описуючи його, більше 
має нагоди розмаїтнійше виявити свій талан.
Д. Василь Стефаник з більшою рацією, ніж д. Кобилянська, 
може вважатися наступником Федьковича, він так само, коли 
ще й не більше, близький до селян, до їх мови і світогляду. Він 
син селянина, родом з Покутя, з с. Русова, що відділене від 
Буковини тілько річкою Прутом і етноґрафічно належить до 
Буковини, а не до Галичини. З біоґрафії д. Стефаника відомо 
тілько, що він студент медицини, що почав свою літературну діяльність на Буковині і що з перших кроків був дуже прихильно принятий критикою і публікою. Йому не прийшлось 
шукати навмання дороги, як Федьковичеві, ні боротись за 
своє літературне існування, як д. Кобилянській. Чи то яскравість талану, чи приступність сюжетів зробили його одразу 
популярним, трудно зважити; запевне, і те і друге. У всякім 
разі, ледви три роки минуло, відколи він виступив у письменстві, а вже він широко звісний у своїй країні. Літературні 
приятелі д. Стефаника навіть непокояться, коли б така швидка слава не зашкодила розвиткові його талану. Але, як чутно, 
д. Стефаник не звертає надмірної уваги на хвалу критики та 
прихильників. Треба сподіватись, що приклад Федьковича не 
минув даремно для його літературних нащадків, що вони не 
спиняться, як він, на половині дороги, а зуміють до мальовничої, кольористої форми, до теплого почуття додати глибоку і широку думку, якої брак відбився так фатально на діяльності Федьковича.
Д. Стефаник, хоч і подібний до Федьковича літературною 
технікою, але дуже неподібний настроєм і вражливостю. Коли 
Федькович малював народне життя у його святочному строї, 
то Стефаник малює його в буденній одежі. Властиве ці два 
письмовці беруть свої сюжети з різних станів селянської маси. 
Федькович описував заможне селянство, що бідує тілько від 
рекрутчини та від загальнолюдських лих, д. Стефаник малює 
сільський пролетаріат або стан, близький до повної пролетаризації, що найбільше, як видно, займає молодого письмовця 
траґізмом свого становища.
Маленькі образки д. Стефаника чорним колоритом, виразністю і вкупі недбалістю письма нагадують малюнки пером. 
Д. Стефаник не любить ліричних акордів та поетичних прикрас, він зовсім ховає свою авторську особу. Він уміє віддавати настрій в розмовах і ситуаціях, а до того, малюючи свої 
персонажі в дуже неприкрашеному виді, вміє будити у читача симпатію до них, ніде не вдаючись до «характеристики від 
автора». В таких коротких нарисах д. Стефаник дає нам цілу 
колекцію силуетів; це не фотоґрафії, а власне малюнки, немов 
ескізи для будучої картини. Читаючи їх, мені спало на думку, що коли б їх зв’язати одною спільною фабулою, то вийшов 
би роман юрби. Всі герої д. Стефаника мають однакову психольоґію, міняються тілько обставини, що впливають на неї; 
головні риси цеї психольоґії — пасивність поруч із стихійним 
рухом по інерції. Ні один з діячів д. Стефаника не здіймається вище загального рівня маси, але всі нариси перейняті таким творчим духом симпатії автора до описаних людей, а самі 
ті пасивні або інертні люди перейняті таким живим, вражаючим стражданням, що перед ними читач не може заставити ся спокійним.
Д. Стефаник не належить до народовської літературної 
школи, його «народ» не заховує в собі ніяких «святощів» та 
цнот, невідомих «гнилій інтелліґенції», але ж, власне, брак 
отих святощів та цнот, показаний дотепною люблячою рукою, 
робить на змисленних та чутливих читачів міцніше, глибше 
і — користніше вражіння, аніж всі, перейняті, запевне, найкращими замірами, панегірики ідеалізованому народові в народовській літературі.
Д. Стефаникові докоряють часом за односторонність, навіть 
однотонність його малюнків. Справді, темні барви у нього переважають, а при тому в сюжетах його нема нічого надзвичайного 
I Тут був прочитаний нарис «Синя книжечка». — Л.У.
романтичного. Він малює буденне життя сірого люду, але не 
тілько зверхні факти цього життя, а самий зміст його; двома, 
трьома раптовими рисами він малює нам надзвичайно яскраво цілу драму, і власне через те, що всі нариси мають один тон, 
вони дають нам один спільний образ життя народнього, показують нам колективну душу маси.
Яскравий, ориґінальний талан д. Стефаника привернув до 
нього симпатії не тілько земляків. Переклади його творів починають з’являтись у польських та німецьких виданнях. Недавно берлінська часопись «Gesellschaft» умістила переклад 
одного оповідання д. Стефаника («Арештанський лист») з дуже 
прихильною приміткою від редакції. Тимчасом німці не дуже 
щедрі на хвалу писателям з молодих літератур, і тілько значні 
талани можуть звернути на себе увагу німецької громади, а ми 
бачили, що всі три головні буковинські письмовці з’єднали собі 
її симпатії, вже один цей факт показує, що молода література 
малої галузі українського народу має зовсім немалу артистичну вартість, а крім того вона має ще й громадське значіння. Три 
головні діячі буковинської літератури, взаємно доповнюючи 
один одного, дають нам дуже цікаву картину життя всіх станів 
своєї країни. Мимоволі насувається думка: коли невелике населення дрібної провінції, поставленої в дуже некорисні умови 
для розвитку літератури, могло дати за короткий час після свого національного відродження три таких міцних талани і звернути на себе увагу зовсім сторонніх людей, то якою творчою 
силою пройнятий той народ, до якого належить це мале племено, і як заграла та би сила серед нормальнійших умов!
На цьому кінчаю свою бесіду, дозволю собі тілько додати, 
що хоч би як хто відносився до етноґрафічних та історичних 
теорій про українську національність, але якщо йому цікаво 
бачити життя усеї української нації в широкому змалюванні 
і розмаїтому освітленню, то він повинен бажати цьому народови чи племені, «языку» чи «наречію» — багатої і нормально 
розвитої літератури!