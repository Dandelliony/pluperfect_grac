
11.ІХ. 1895
Люба мамочко!
Посилаю тобі обидва листи від дядини, що вчора получила. 
Який справді жаль, що вона не може зараз забратися в Росію! 
Але, наскілько я знаю, то таки сього року не можна, певне, їй 
нікуди вибратись, бо є такі справи, що без неї вони там ніколи 
не будуть зроблені. Та і з папіної переписки поки що нема ще 
жадного скутку....
Ну, як же ваші подорожі? Папа писав мені (від 5 сент[ября]), 
що їде в Гадяч, то ти, може, вже не їдеш? Мені чогось здається, 
що тобі ліпше туди не їхати, тілько утомишся та ще гірше 
зажуришся.
Дора все частіше й частіше питає: «Коли мама приїде?» або: 
«Коли будуть Микосеві іменини?» або знов до мене: «Чі ти б поїхала в Київ от зараз, якби тобі сказали?» Впрочем, все-таки 
вона не нудиться, я їй кличу дівчат гратися, купую кольоровий папір і гарус для її «роботок» і т. и...
От вибралась я писати листа вдень і  бачу, що се не практично, ніяк не дають писати! Ховала молоко, збірала сметану; 
видавала на обід, а  лист лежав тим часом. А  тут ще дівчата 
принесли рижки, знов кидай листа. Ну, такий же він і вийде.
Ми з  Дорою вже налили грушки, пів барилка, а  хутко досиплемо повний. Варили (чі пекли) пастилу, та щось не вдалась, сьогодні другу зробим. Сьогодні хочу і райські яблочка 
варити, та не знаю, чі буде час, бо вже не дуже рано. Сливок ще 
не варили, бо ще одсипу з них не брали. Масла і сира зібралось 
багато, — хоч і в Київ вези. А що, чі вам ще стало того, що папа 
привіз? Може б, зібрати дещо такого до їди та й послати машиною? Чі вже не варто?
Напиши мені коли-небудь, не спішившись, про весь ваш 
шкільний лад і  т.  и. Дивує мене Людя,  їй Богу, я не можу 
зрозуміти такої псіхології, щоб вибірати чоловіка собі так, як 
шапку або черевики, се вже щось не по нашій культурі! «Остаточно!»... У нас все гаразд, холери не чутно, у селі тілько Сорокова жінка і Хведосьчина Ксеня  слабі, так мов на тіф, але 
й то вже проходить.
Олесі і дітям писатиму хутко, а тепер бувайте здорові усі. 
Тебе, мамочко, міцно цілую і кажу: до побачення!
Твоя Леся
P. S. Міша писав мені з Дерпта вже.
