Вельмишановний пане Петруненко!
Пише мені Ф. Колесса, що він не читав статті Борейка про музикальну етнографію, бо не має «Рідного Краю». Хоча я в свій 
час, по просьбі автора, просила маму послати Колессі №№ 
з тою статтею, але, може, мама якось проминула в листі або 
забула мою просьбу, боячись, щоб і знов так не сталось, прошу вже тепер Вас повторити мамі сю просьбу і, коли мама дозволить, зібрати ті №№ і послати їх на адресу: проф. Філярет 
Колесса, ул. Голомба, ч[исло] 11. Львів. Коли Ви сповните се 
прохання, буду Вам дуже вдячна, коли ж се через що-небудь 
невигідно, то, будьте ласкаві, сповістіть мене, а я напишу авторові, щоб послав Колессі свій примірник, що він напевне 
зробить, бо дуже інтересується, щоб Колесса ту статтю прочитав. Як будете писати до мене, то сповістіть, чи дістав Сірий 
мого листа, посланого в листі до мами, і чи не дав він хоч на 
словах якоїсь відповіді на нього. Сей добродій знов узявся до 
«політики мовчання» супроти мене, а проте мені [ж] треба знати, чи правдива, чи ні чутка про те, ніби він видає II том моїх 
творів без жодної попередньої про те умови зо мною. Розуміється, на нормальні відносини се звучить якось дико таке видавання чужих творів без дозволу автора, але вже мені траплялось переживати чимало «укінчених фактів» (між иншим, 
і з боку Сірого), так що я вже з їх не дивуюся, а тілько стараюся їм запобігти. Коли побачите Сірого, скажіть йому, що я дякую за присилку першого № «Дзвону», але що прикре вражіння від «хитрощів» редакції «Дзвону» супроти мене ще 
не затерлося в моїй душі, і через те я поки що не озиваюсь ні 
до нього, ні в Париж, чекаючи, поки наступить спокійніше відношення. Неприємности писати «себе дороже стоит», 
а приємного я поки що не почуваю і не думаю, отже, зостається одно — мовчати. Вам ся фраза, либонь, не зовсім зрозуміла 
(довго та й зайво було б поясняти її значіння), але Сірий повинен зрозуміти, «о що ходить». 
Заодно попрошу Вас уже й другій редакції — «Л[ітературно]Н[аукового] Вістника» — сказати від мене, що я дякую за присилку грошей, тілько прошу вдруге не посилати нічого рекомендованого на мою дівочу фамілію, бо я з тим мала великий 
клопіт і тілько завдяки тому, що за мене поручились люде, добре відомі в Гелуані, я могла одержати ту невелику суму (великої таки, певне, не видали б) і то не без довгої прилюдної дискусії на почті. Я могла б про се і просто в контору «Вістника» 
написати, але там листи читають дуже неуважно, се я вивожу 
з того, що не прийнято на увагу моєї просьби посилати мені 
журнал сюди (І і II кн[ижок] за сей рік я зовсім не одержала, 
а 12 кн[ижку] одержала через Кутаїс). 
Починаю вже думати про поворіт додому, але навряд чи 
виїду до Великодня. Певне, прийдеться десь на великодньому 
тижні на море пуститись (се дуже вигідно, бо тоді на російських пароходах дуже мало публіки, в каютах просторно та 
й харч іде ліпше, ніж звичайно). 
Не знаю, чи зможу на сей раз заїхати в Київ, хоча і дуже 
хотілось би одвідати маму, побачити родичів і знайомих, та 
й справи деякі з редакціями варто б улагодити, але щось я 
туго поправляюсь сей рік, не так, як бувало в попередні роки 
в Єгипті. Себто мені, розуміється, значно ліпше, ніж було 
дома торік (то вже було так, надто восени, що хоч не живи на 
світі), але якось вага моя, а вкупі в нею і сила, дуже мало збільшуються. Не знаю чому, але навіть торішнього л[іт]а, хоч стан 
мій не раз був гострий, я в перервах могла більше і ліпше працювати, ніж тепер, а тут, чи мене курортний режім деморалізує, чи люде заважають, але робота майже зовсім не йде. Ходити я зовсім не можу безкарно, раз поїхала з конечности в Каїр, 
то три дні потім хорувала. Більше двох листів у день не можу 
написати. Ex, інвалід таки з мене.
Отож, коли до Великодня не наберуся сили, то вже, певне, 
не бути мені в Київі, боятимусь розтрясти і ту силу, що маю, 
а може, скинуся на тиждень в Одесі, і хто з родичів схоче та 
зможе, той мене там одвідає. Все ж я ще не трачу надії побувати в Київі. 
У нас тут уже починається літо, то, може, я і сили наберуся. 
Будьте здорові, привітайте маму і Мих[айла] Вас[ильовича]. 
Пробачте, що клопочу Вас, я вже Вам «колись на весіллі борщ 
перекину». 
Л. К. 