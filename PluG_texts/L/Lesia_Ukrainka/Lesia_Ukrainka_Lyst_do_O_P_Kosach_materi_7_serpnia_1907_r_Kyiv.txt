
Київ, В[елико]-Подвальна, 32, кв. 11 
25.VII.1907
Люба мамочко!
Справа скінчена — ми звінчались сьогодня, в 1-й год[ині] дня. 
Знайшли такого попа, що сам порадив коротший спосіб, без 
оглашеній. Хоч сяк, хоч так дивитись на сей обряд, то все 
можна сказати: «grâce à Dieu, c’est fini», коли вже взагалі він 
мусів відбутись. Ми не запрошували нікого, крім конечних 
свідків, і з них одним був п[ан] Карпов, а решта Петро Васильєвич, Зоря і Максим Іванович. Я не кликала нікого з церкви 
до нас, бо думала, що К[льоні] краще скоріше перейти від урочистого до звичайного, бо таки страшно було за нього. Поки 
що він почувається нічого собі, хоча, звісно, втомлений попередньою турботою та й самою відправою (ми в далекій церкві 
вінчались). Ніхто з родичів К[льоні] не робив нам жадних трудностів і зайвих урочистостів, навпаки, в чому треба було — помагали, чого не треба було — до того не примушували. 
Більше не пишу, бо теж втомлена і мушу чимсь таким 
зайнятись (хоч коректурою), щоб вернути собі рівновагу душевну. 
Цілую міцно тебе і всіх, Кльоня теж, а писати йому тепер 
не слід. 
Твоя Леся