
17.І.1902
Люба Дориночко!
Аж ось коли пишу тобі давно обіцяного листа… довгенько збіралась? Ну, краще пізно, як ніколи.
Найперше прошу тебе сказати мамі і всім, що я вже не 
лежу, нічого мені не болить і хожу добре, як звичайно. Поки 
сей лист до тебе дійде, то я, певне, зовсім забуду про цю пригоду. Я дуже рада, що сьогодня встала, бо шкода було б такий день пролежати. Вчора й позавчора був вітер то з моря, 
то з Франції, а сьогодня нема і так тепло, що чудо (+21°). Наші 
цілий день ходять та їздять, от і тепер поїхали в гори, а мене 
не взяли, та вже нічого, я рада, що хоч у хаті не треба сидіти.
Тьотя Єля збірається завтра виїздити. Остатніми часами 
вона все шила, бо накупила собі вишиваних матерій італьянських, то треба було пошить — кусками не можна везти. Сі матерії тут гарні і не дуже дорогі, може, я вам такі блузки привезу, коли стане моїх коштів на те: се зроблено так, як гафти для 
білизни, тілько на цвітному батисті (рожевому, блакітному, 
ліловому і т. д.). Тьотя Єля і Маланья Фомінішна багато бігали тут по всяких магазінах і на базарі, де, як вони кажуть, все 
нібито «необыкновенно дешево», але я туди не люблю ходити, 
бо то щось подібне до толкучки — раз піти, то ще нічого, а більше, то нехай йому цур. Ти знаєш, я взагалі не люблю купувати. Отож ходять «тьотінькі» сами і говорять з купцями межинародною мовою — на ки́вах, часом то дуже смішно виходить, 
а де кивів не стає, там просто по-російськи з примішкою всяких «иностранных звуков», як вони кажуть. Ну, і дають собі 
раду незгірше. Краще всіх тут в домі говорить Путя (її батько 
й мати говорять по-італьянськи, але не зовсім плавко), бо вона 
ще перше знала добре пофранцузьки (перше в неї була гувернантка швейцарка, а тепер, коли та виїхала, то Путя говорить 
по-фр[анцузьки] зо мною, щоб не одвикнути), а це за 8 місяців так вивчилась по-італьянськи, що витримала екзамен 
в тутешню гімназію і ходить туди. Там хлопці і дівчата вчаться вкупі, тілько дівчат мало (в тому класі, де Путя, всього 4), 
і то їм трохи заважають учителі товаришувати з хлопцями, 
бояться, щоб не дражнились і не бились межи собою. Але то 
нічого не помагає: хто хоче, той товаришує, а хто хоче, то язика товаришкам показує потай від учителя, а хто хоче, то дурні 
записки товаришкам посилає, різно буває. До Путі часто приходить в гості одна товаришка, маленька італьяночка, метке 
дівча, не то що Путя — та не дуже-то метка, — хитре таке, все 
списує у Путі і латинські переклади, і навіть італьянські роботи, а потім в очі Путі одрікається, що і не думала списувати. 
Вони сто раз на день сваряться і стілько ж раз миряться, бігають разом на шоколадну фабрику і бавляться дуже добре. 
Ти собі здумай, що отаке мале дівча (11 літ) не хоче в гостях 
ні мандарінів, ні фініків їсти: «Мені се вже наскучило! вдома 
у нас так сього багато!» (її мати продає садовину). Воно правда, 
що тут всі не дуже-то голодні на сі річі. От і ми щодень за сніданням маємо каштани, мандаріни, яблука, грушки, фініки 
і фіги, — се вже конечне мусить бути щодня.
Мандаріни вже і в нас виросли в садку, зовсім маленькі деревця, в аршин, а вже є мандарінки — дуже гарненькі деревця, 
мов цяцьки.
От би тобі сюди! А може б, і тобі хутко «наскучили» сі мандаріни. Ріжків тут люде не хотять їсти, а купують їх для коней, 
і Садовські для своєї Ніни (кобили) купують. Взагалі, щодо їди, 
то тут нічого не бракує, ти за се похвалила б Сан-Ремо, а вже 
щодо театрів, то не дуже: єсть тут нібито опера, та дуже у неї 
«славушка худа», я навіть щось і не збіраюсь туди, єсть музика в саду, та чогось вибраний для неї найменший і найгірший 
сад, і взагалі чогось на ній скучно, я тілько раз була і більше не 
хочеться. Так, на вулиці музики і співів багато, бо італьянці 
ніколи не мовчать, тут і військо гарно співає, не так, як у нас, 
грубо і різко, а наче в концерті, часом дуже помалу і навіть 
ніжно.
Оце через два тижні буде карнавал з bataille des fleurs і всякими штуками, тут сподіваються всяких див на той карнавал, бо, кажуть, город асіґнував на 14 000 франків, та ще наїхало всяких багатих англічан, що їм нема куди кидати гроші.
Ну, я ще тобі потім дещо допишу, а тепер скінчу, бо треба 
послати, та й пришла італьянка до мене, треба з нею поговорити.
Спасибі всім вам за гарні новорічні карточки! Всі получили 
і дякують.
Цілую тебе міцно. Пиши ще. Будь здорова, біла гусь, моя 
широкенька, моя дорогенька. Поцілуй всіх наших.
Твоя Леся