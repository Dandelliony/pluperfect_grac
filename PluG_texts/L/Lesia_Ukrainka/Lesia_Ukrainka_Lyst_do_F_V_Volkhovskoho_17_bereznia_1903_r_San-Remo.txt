
17.ІІІ.1903
Високошановний добродію і земляче!
Простіть, що не зараз Вам відповіла. Саме тілько хотіла я писати листи в Вашій справі до моїх приятелів галичан, коли 
читаю в газетах раптом, що їх схопила австрійська поліція, 
в порозумінню з російською, посадила під суд за ворожу для 
«дружньої держави» діяльність, поробила у їх хатах трус і тепер держить їх під слідством, а листи на їх імення забірає, не 
даючи їм до рук. З пріватних листів довідуюсь, що і мій один 
близький приятель з України (власне, я хотіла листами познайомити його з Вами) трохи зачеплений тою справою і до його 
треба тепер дуже обережно писати, бо в Австрії, кажуть, тепер 
над приїзжими українцями сливе такий самий «негласний 
надзор», як і в Росії, завдяки новій австро-російській дружбі 
і результатам нарад Голуховського з Ламбсдорфом. Як бачите, наш ценз в очах «великих держав» росте. Се вже другий 
факт межинародної ввічливости на наш кошт. В Чернівцях 
торік австрійські власті, в порозумінні з російським консулатом, закрили надовго українську соціалістичну газету «Гасло» 
(орґан не австрійських, а російських українців), а її відповідального редактора Лева Когута посадили на скілька неділь в турму. Теперешні арештовані звуться: Гриць Гарматій 
(український соц[іал]-демократ, галичанин, австр[ійський] горожанин) і Микола Ганкевич (лідер соц[іал]-дем[ократичної]
укр[аїнської] партії в Галичині, редактор партійного орґану 
«Воля», що виходить у Львові). Рівночасно з ними арештовано двох пограничних гал[ицьких] селян під обвинуваченням 
в контрабанді російських і українських рев[олюційних] видань в Росію, та ще якогось студента-українця (фамілія невідкрита) з чужим паспортом арештували під тим самим 
підозрінням і хотіли видати в Росію, тілько польський соц[іал]-дем[ократичний] посол в парламенті Дашинський не допустив до того, і тепер студента держать вкупі з арештованими 
галичанами і провадять слідство, щоб судити в Австрії. Конфісковано у Львові на вокзалі транспорт російськ[ої] рев[олюційної] літератури, надісланий з Швейцарії на ймення галичанина, укр[аїнського] соц[іал]-дем[ократа] Меленя. Що 
з самим Меленем, не знаю, недавно він був арештований і випущений (по галицькій стрейковій, а не межинародній справі), а тепер, може, й знов сидить, але я не знаю. Сподіваюсь, що 
сі факти будуть оголошені в рос[ійській] рев[олюційній] пресі 
і що Ви, добродію, доложите до того рук у сфері Вашого впливу. 
Було б варто про такі «межинародні гречности» і європейську 
публіку, напр[иклад] англійську, сповіщати, бо се ж крайній 
скандал, таке лигання межи собою двох жандармів! В німецькій пресі се буде відомо, а до англійської і французької ми доступу не маєм. Якщо змога Ваша, поможіть нам.
У Гарматія і Ганкевича нічого компромітуючого не знайдено при обиску, однак слідство й арешт не спинено. Ще маленький деталь: Гарматія покликано в суд яко свідка, а там уже, як 
він прийшов, сказано йому, що се «помилка», що він обжалуваний, а не свідок, і тут же арештовано. Обиски відбувались по 
хатах обжалуваних вже тоді, як обжалувані сиділи під арештом. Tout comme chez nous! Сфера «дружби» російської все шириться, з Божою помічю!
Як бачите, часи для ділової переписки трудні. Однак я знайшла людину, що саме тепер просить знайомости з рос[ійськими] закордонними видавництвами. Се певний Єфремов, 
український критик (більше рецензент), чоловік діяльний
і працьовитий (головно його заходом видана антолоґія «Вік», 
див. рецензію в «Athen[а]eum» лонд[онському]), теоретик 
з нього не дуже-то, відношення до соціалізму для мене неясне, 
але в житті різних українських гуртів (окрім соц[іал]-дем[ократів]) добре поінформований і може дати багато фактичних відомостів Вам та й орґанізувати дописі з України до «Рев[олюционной] Рос[сии]» і до Ваших видань, а може, й за переклади 
візьметься. Я вже йому написала про Ваше бажання і дала 
I Усе, як у нас! Як удома! (франц.).
обидві Ваші адреси. Можливо, що він Вам хутко напише (він 
тепер у Львові), і може, на адр[есу] Club, в виду «дружби», перед якою і в Австрії переписка не зовсім забезпечена. Тоді обговорите з ним самим умови його роботи. Як трохи втихомириться «дружба», напишу своєму приятелеві (укр[аїнському]
соціалістові) про Вашу справу. Зрештою, через півтора місяці я сама поїду до Австрії, буду в скількох місцях і можу тоді 
особисте поговорити з приятелями, товаришами і знайомими 
про Вашу і наші справи. Коли можете пождати сі 1 ½ міс[яці], 
то я вже не писатиму до їх, щоб часом якої халепи їм не вийшло, бо переписка з Італії до Австрії (надто до Галичини і Буковини) зовсім не те, що з Італії до Англії, а земляки мої здебільшого не ту школу пройшли, що я, і не вміють ні писати, ні 
читати листів конспіративних. Між иншим, я через те й не 
кваплюся зараз Вас знайомити з усіма моїми приятелями, бо 
хоч вони прекрасні люде, але можуть провалити справу несподівано для самих себе. З Єфремовим, однак, можна переписуватись, бо він, скілько знаю, досить вишколений та й не молодик (за 30 літ). За моїх товаришів можу говорити я сама, бо 
маю повномочність для справ «межинародних», при тому ж 
і певні редакторські обов’язки, так що праця їх однаково йтиме через мої руки (в справах мови і стіля вони признають мою 
компетентність). Тому уважайте, що представником гурту соц[іал]-дем[ократичного] можу бути я (хоча я маю деякі думки 
a parte і, виражаючи їх, пишу завжді не ми, а я, бо по натурі я, 
властиве, wilde і з орґанізаціями вхожу завжді в оріґінальні 
відносини «союзника» скоріш, ніж члена, бо «залізної дісціпліни» і «діскреційної влади» главарів не зношу, і всі вже давно 
з тим помирились, беручи мене такою, як я єсть). Єфремов же 
може відповідати за свій гурт, бо має там велике довір’я, а напрям свій і свого гурту нехай кваліфікує сам, бо я можу в формулі помилитись (мені той гурт здається націонал-демократичним). Як буду на Україні, то поговорю ще з одним гуртом 
соціалістичним, Р. У. П. або С. У. П., що найбільше наближається до програми соц[іал]-рев[олюціонерів], тілько з сепаратично-українською барвою, але звідси списатись не можу, бо 
не маю ні близьких знайомих, ні адрес в тому напрямі. З старими українофілами знайомити Вас не берусь, бо вони закордонної діяльности рев[олюційної] тепер не признають, а обмежуються чисто цензурною (з спорадичними виступами 
«культурницького» характеру в Галичині), — я думаю, що Вам 
з такої знайомости користи не було б.
У всякім разі, я готова реферувати Ваші бажання і справи 
перед земляками всіх напрямів, бо вважаю, що при недостачі 
вільної преси і вільної почти треба помагати не тілько приятелям і товаришам, але навіть і неприятелям виражати свої думки і знайомитись, хто з ким хоче. Від «мрака неизвестности» 
нікому ліпше не стане, і було б дуже добре, якби і націонал-демократи, і українофіли (старого тіпу) вимовили свої думки 
вільно і вступили б до спілки, з ким хотять і хто їх прийме.
Мої товариші, я знаю, готові перекладати видання Вашого 
напряму, але я не знаю, чи вони схотять їх видавати під фірмою с[оціал]-р[еволюціонерів], надто, чи схотять видавати під 
сею фірмою свої оріґінальні праці. Коли я згожуюсь перекласти Вам і дати для видання фірмі с[оціал]-р[еволюціонерів] Ваш 
твір (і другий), то се я роблю, а не ми. Я думаю, що вони (мої 
тов[ариші]) скоріш схотять писати так: переклад з видання 
партії с[оціал]-р[еволюціонерів], а фірму для видання перекладу таки поставлять свою, якщо, звісно, матимуть власні кошти для видання. Бо в нас, власне, боряться два напрями: один 
уважає, що українцям слід якнайчастіше виступати незалежно від російських партій і фірм, щоб заявляти про своє існування і не попасти знов у невиразну масу «русского народа», 
«русской революції» і тим не викликати знов погорди у тих же 
«русских революціонерів», що вже не раз казали: «Да где же 
эти малороссы? ведь их нет?» Так і тепер широка публіка може 
подумати, що нас нема, а що то, либонь, чи не «великоросы» 
(чи там «общерусы») «благодетельствуют» український народ, 
навчившись, з ласки своєї, по-нашому, — і тим способом ми 
можемо стати в фальшиве і навіть комічне становисько перед 
своїм народом. Другий напрям уважає, що українці досі свідомо і несвідомо стілько сили моральної і матеріяльної віддали 
«русской» революції, що тепер уже пора «вертати довг», і коли 
«русские» чи «российские» партії видаватимуть на свій кошт 
українські праці, то се тілько справедливо і давно пора, бо досі 
ще такого не бувало. «Искра» значно розчарувала людей сього 
другого напряму, заявивши, що в російської соц[іал]-дем[ократичної] партії нема грошей на Україну, бо, мовляв, є справи поважніші. Я гадаю, що Ваша партія могла б погодити сі два напрями і приєднати до себе, якби стала у виразно федеративні
відносини з українськими гуртами і якби на спільних виданнях виразно зазначувалась участь літературна фірми, партії 
чи писателя (на моїх перекладах я буду тим часом, поки я працюю не яко член гурта, писати: «Переклад незалежного українця», а Ви пишіть: «Издание п[артии] с[оциалистов]-р[еволюционеров]»). Бо все-таки ми не бажаємо собі такого стану, що 
«славянские ручьи сольются в русском море», хоч би й революційному: або федерація, або сепарація, иншої дороги ми 
не признаєм. Становисько, подібне до того, яке займає «Бунд» 
в соц[іал]-дем[ократичній] партії, нас не чарує, ми не бажаємо 
вислухувати «поучения» і «наставления» від представників 
«русской» соц[іал]-дем[ократії] і жертвувати своїми інтересами через те, що так треба для «русских рабочих на юге России» 
(українські ж робочі на карті «русских соц[иал]-дем[ократов]» 
не мають, очевидно, теріторії!); хто для нас не має зайвих грошей, для того, либонь, і наша робота зайва, а може, він хоче 
від них тілько рук, щоб жар загрібати, так нехай потрудиться 
сам! От через те гурт укр[аїнських] соц[іал]-дем[ократів] зостається зовсім незалежним від «русской» с[оціал]-д[емократії]
(так само, як і від польської в Росії) і не буде накидатись нікому, та й помочі не проситиме ні в кого, окрім тих, що схотять 
помогти, як рівний рівному, не вважаючи свою поміч за якусь 
подачку, що можна тілько з «лишніх» грошей уділити. Хоч 
як нас мало, хоч які наші матеріяльні фонди невеликі, але ми 
не старці і «з довгою рукою» не ходимо. «Искра» образила всіх
укр[аїнських] рев[олюціонерів] своєю відповідю одному гуртові, і ми більше не можем ріскувати отримати таку відповідь 
прилюдно від якої иншої російської партії, бо то принижає 
честь, і без того принижену, нашого «недержавного» народа. Через те ми ждемо виразного і прилюдного зазначення, 
як представляє собі с[оціал-]р[еволюційна] партія свої відносини до тепер існуючих укр[аїнських] рев[олюційних] гуртів. 
Ми знаєм, що в будучому вона згожується на всякі федерації, а може, й сепарації, але тепер, чи признає вона за укр[аїнськими] гуртами таку саму міру незалежности і «права на «самоопределение», як, напр[иклад], за польськими? Наскілько 
серйозно вона відноситься до укр[аїнських] рев[олюційних]
гуртів? Досі відношення і прінціпіальне, і, так сказати, псіхологічне до польських і до українських рев[олюціоне]рів у всіх
російських партій було далеко не однакове: поляків безперечно признавали, нас же, в найліпшому разі, толерували або «не 
замечали». Я не винувачу в злій волі нікого з окремих діячів, 
так само і Вас, шановний земляче, але мені завжді було дивно, чому італьянець Колумб давно Америку відкрив, а російські революціонери ніколи не могли навіть завважити України і Галичини, коли її відкривав, напр[иклад], Драгоманов? 
Чому ж той Драгоманов знайшов і провансальців, і бретонців, 
і всякі инші недержавні народи з їх рухами і партіями, з ідеалами і навіть неясними аспіраціями? Вже ж таки Прованс далі 
від українця, ніж Галичина від росіянина! Ну, та що вже, будемо сами себе відкривати Колумбам, аби тілько ласка їх звернути на те увагу на сей раз; до нас не посилають interviewers, то 
треба самим про себе розказувати. Тому, шановний земляче, 
зробите нам велику прислугу, коли поможете нам стати у виразні відносини до Вашої партії, вияснити її прінціпіальний 
погляд на тепер існуючі українські напрями. А ми готові розказати про себе хоч і общерускою мовою в російському орґані, якби тілько ми знали, що нам «Бога і порога» не покажуть 
«за недостатком времени и места». Псіхолоґія «недержавного» 
чоловіка вражлива: йому стілько вже окриків, посміхів, іронії і всякої начальственності приходилось бачити по всяких 
«русских» і «общерусских» і «російських» партіях і кружках, 
що він уже навчився обережности і не хоче осліп кидатись непрошений на шию, щоб часом хто й не висміяв. Може, се хвора 
псіхолоґія, але ж всякий «униженный і оскорбленный» до певної міри хворий… Надто молода ґенерація свідомих українців 
хорує на point d’honneur і таких «пімф», як ота від «Искри», ні 
забути, ні пробачити не може.
Можливо, що я теж «не замітила» чого-небудь у відношенні 
рос[ійських] с[оціал]-р[еволюціонерів] до укр[аїнських] рев[олюціонерів], то будьте ласкаві вказати мені, по яких джерелах 
я можу студіювати се питання з тим, щоб реферувати його 
моїм товаришам? я маю всі видання с[оціал]-р[еволюціонерів]
і «Рев[олюционной] Рос[сии]» від октября 1902 p., а раніш отримувала їх не дуже сістематично (як звичайно в Росії!], і, може, 
щонебудь важне скрилось від мене.
Щодо книжок для Вас по «українознанню», то я дещо Вам 
тепер посилаю, що трапилось під рукою, з тим і каталог львівської книгарні Товариства імени Шевченка; за книжками, 
означеними там, а теж і не означеними (просто «всі українські видання Р. У. П., С. У. П. і У. С. Д.»), можете звернутись до експедиторки тої книгарні (адреса: M-me Pankewycz, éxped. de 
la librairie «Towarystwo Imeni Schewtschenka», Lemberg, rue 
Czarnecki, 26),
 то та пані Вам вишле, що зможе дістати, і рахунок дасть (їй пишіть по-українськи), як всякому, хто купує 
книжки в тому складі. «Гром[адський] голос» тепер не виходить, його почасті заміняє «Хлопська правда»,
 але чи її висилатимуть за ту плату, що Ви «Гром[адському] гол[осу]» послали, не знаю. Я думаю, що Вам її Трильовський (редактор 
«Хл[опської] пр[авди]») буде на обмін за яке Ваше видання посилати. Вам слід мати черновецьке «Гасло», але що я забула 
його адресу, то напишу знайомим в Чернівцях, щоб Вам його 
пренумерували. Варто теж мати «Добру новину» (с[оціал]-д[емократичну]) і «Волю» (с[оціал]-д[емократичну]) львівські, 
як теж «Молоду Україну» (пишіть до адміністрації «Молодої 
України»: Павло Чайківський, Ринок ч. 10, Львів, то Вам всі 
три часописі вишле, а може, і ті книжки, яких п[ані] Панькевичева не дістане). Я постараюсь, що всі брошюри всіх рев[олюційних] укр[аїнських] напрямів будуть Вам посилатись, тілько заждіть час-годину.
Я тут пробуду ще місяців 1 ½, а з місяць по Австрії проблукаю, на Вкраїні ж буду не раніш іюня, то ще маєм час про все 
вмовитись. Чи не знаєте, де М[ендель]? Я втратила його 
з очей і жалую про те.
Бувайте здорові, дай Боже, щоб все було гоже.
Л. У.
P. S. Чи Ви не маєте яких шляхів до англійської преси і журналістіки різних напрямів, щоб можна було туди всадити дописі 
по українській літературі, політиці, фольклору і т. и.?
А чом не шлете мені Ваших англійських творів, як обіцяли? 
Я чекаю.
Кланяються Вам мої родичі, ті, що з Вами по Паріжу ходили, вони всі троє тут.
Л. У.