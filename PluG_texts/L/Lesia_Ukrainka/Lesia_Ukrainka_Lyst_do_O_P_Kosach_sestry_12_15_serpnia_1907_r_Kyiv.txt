
В[елико]-Под[вальна], 32, кв. 11
30.VII.1907
Любая Лілеєнько!
Спасибі за повіншування і за добрі слова. Я думала, що 
ти скоріш осудиш мене за сей крок, що тобі трудно буде 
зрозуміти, як могли ми «скласти зброю» там, де ти свою держиш, не хилячи… І великий камінь знявся з душі моєї, як 
я побачила, що ти, очевидячки, «ввійшла в наше положення». 
Справді, стілько вимучившись, як я за сей рік, може, навіть 
Галілеєве одречення можна зробити, бо таки людина більш 
не видержить, ніж її сила дозволяє, та й то, якби річ була тілько в мені, то, може б, я й видержала ще, але наражати К[льоню] на дальшу турботу я вже не могла, се занадто страшно. 
Сподіваюсь, що тепер матимем спокій, хоч від людей, коли не 
від иншого чого. Тим часом усе гаразд, ніхто нас нічим не мучить, і ми собі збіраємось у Крим. Хотілось би дуже побачити 
тебе, і Михаля старшого, і Михаля меншого, та навряд чи се 
можливо, бо до половини августа ніяк не слід нам зоставатись 
тута — душно, тісно якось у Києві літом, — а заїздити в Зелений Гай я не рішаюсь, бо на Кльоні всяка втома подорожня зле 
відбивається (кожен раз або кров, або підвисшення t°), то треба 
вже «простим штихом» їхати. Якби ще не тиї Лохвиці та Ромодани, що вимучують чоловіка до краю, то можна б одбігти 
трохи, а так — страшнувато. Все-таки К[льоня] хоч і поправився значно (тепер лікарь уже тілько в одному — правому — легкому (і то в «верхушці») знаходить процес, а в Ялті знаходили 
в обох, і то десь глибоко) — а все ж виносливість його невелика. 
2.VIII
Перебила собі писання всякими дрібницями, а тим часом папа 
з Оксаною над’їхали. Тепер уже з мого боку перешкод до виїзду 
нема, і якщо К[льоня] завтра одержить звістку, що він уже «переведений» в сімферопольський суд (йому треба хоч номінально «числиться» в якомусь суді, поки скінчиться 5 літ служби, 
щоб потім мати право бути «присяжным поверенным»), то ми 
в суботу або в неділю й рушимо. Буде дуже досадно, коли через 
сю справу або через що инше виїзд затягнеться, бо одно, що 
недобре тут сидіти літом, а друге, що в’явилася знов тут Кльоніна мати (рідна) — він поки що не знає про се, бо вона ще не 
припиталась до нього, але як припитається, то се буде така халепа, що страх, я аж подумати боюсь! Коли б уже швидче виїхати! Ся жінка, кажуть, просто до божевілля довести може… 
План наш тепер такий, щоб їхати на Севастополь залізницею, потім оселитись десь там недалеко (певне, в Балаклаві) 
і пробути виноградний сезон, с[еб]т[о] місяців 1 ½–2, а потім 
К[льоня] навідається в Сімферополь і там або командіровку 
візьме, коли здоров’я дозволить і умови нетяжкі будуть, або 
припишеться в адвокати з тим, щоб роботу справжню почати 
аж тоді, коли поздоровшає радикально (бо нову професію починати полуслабому трудно). Я надіюсь, що буду тепер більше 
писати і що життя моє восени буде легше, ніж було весною, — 
може ж, тая «супротивная» хвиля вже нарешті минає! 
Була я позавчора на «Просвіті» — там літній штіль, всі комісії, крім видавничої, «в бездействии». 
Гр[інчен]ко тобі кланявся, просив нагадати за «Спартака» і ще за якусь роботу, дуже бідкався, що ми обидві не будемо в Києві зимою. 
Ну, обриваю, бо наші хутко здіймуться їхать. Цілую міцно 
тебе, Михалів і всіх рідних. 
Твоя Леся
Кльоня дуже дякує за привіт і за добрі почуття. Тепер він «бавить гостей», а напише, може, згодом. 