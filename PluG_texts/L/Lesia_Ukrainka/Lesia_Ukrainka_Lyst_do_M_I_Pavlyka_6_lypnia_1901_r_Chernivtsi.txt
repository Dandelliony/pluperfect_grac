
Чернівці, Новий Світ, 61
6.VII.1901
Шановний друже!
Добре, щосьте мені по щирости написали про Вашу уразу проти мене: так завжді і краще, і справедливіше, бо дає можливість обвинуваченому виправдатись. Отже: коли я була у Вас 
тілько раз, то не через те, щоб не інтересувалась Вами чі справами, а через те, що була дуже розклеєна і втомлена і на велику 
силу успіла побувати хоч по разу, де мені було цікаво і потрібно 
(і то далеко не скрізь!). Вас я ждала в отелю далеко довше призначеного часу, може, або я не добре почула призначений від 
Вас час, або Ви забули мій, — у всякім разі се було дуже прикре 
для мене непорозуміння. Про візіти д. Лозинського мені в отелю ніхто нічого не казав, хоч я завжді питала портьєра, чі не 
приходив хто до мене, — я се перше сьогодня з Вашого листа 
довідалась про ті візити. Я дуже прошу Вас, перепросіть за 
мене д. Лоз[инського] і скажіть, що я дуже жалую на таку нашу 
«незустріч» і постараюся направити втрачене, як буду на поворіт у Львові. Рівно ж тілько тепер я довідалась, що Ви посилали мені «Гром[адський] Гол[ос]», певне, се було тоді, як я була 
в Кімполюнзі, і коли б Ви написали на опасці, що то для мене, 
то мені б туди переслали. Ті газети і книжки, що Ви лишили 
у портьєра, я маю, а за дарунок їх (мені) щиро дякую. Отже, 
бачите, що всі Ваші урази походили тілько з непорозуміння; 
що все тілько що написане — щира правда, я сподіваюсь, Ви 
не сумніваєтесь, бо я ж досі не дала Вам приводу сумніватись 
в моїй правдивости супроти Вас, через те я не буду ображати ні Вас, ні себе надмірними запевненнями: «хай буде слово 
ваше “так” — так, і “ні” — ні», — так найкраще, правда?
За те, що Ви було «усумнились» в мені на якийсь час, я не 
ображаюсь, бо розумію (може, з власного досвіду) псіхолоґію 
людини, багато раз зраженої і зневаженої приятелями, здавалось би, найщирішими. Чому ж би мали Ви більше впевнятись на мене, ніж на давніших, більше знаних Вам друзів? 
Отже, не дорікаю Вам за се, тілько прошу, аби Ви, кождий раз 
як заворушиться у Вас який сумнів проти мене, казали б мені 
його просто, не замовчуючи, а я Вам завжді з охотою так само 
просто відповім. Я думаю, що так буде найкраще і найгідніше нас обох. Я не буду ні запевняти, ні присягатись Вам, але 
я певна перед своєю власною душею, що я Вас ніколи не зражу і не зневажу, бо се було б проти моєї натури. Не беріть мені 
за зле млявість в моїй розмові з Вами у Львові і моє неписання до Вас з Буковини (до недавнього часу), — я була взагалі 
така прибита, що просто боялась озиватись до людей, аби їм 
не завдавати смутку. Звісно, на погляд, я такою не здавалась, 
бо сю «видержку» я завжді маю (се Ви, либонь, і в Болгарії бачили), щоб триматися при людях (надто при чужих) спокійно і навіть quasi
-енерґічно, — нащо ж має кожний заглядати 
мені в душу? Але перед приятелями, надто в листах, я сеї видержки не маю, отже, коли не хочу їх журити і себе шарпати, 
то мовчу. Не беріть мені за зле, коли я у Львові поводилась дивно і проявляла видиму байдужість до того, що повинно мене 
інтересувати (і справді, воно мене інтересує), я була тоді в стані хоробливої апатії, фізичної і моральної перевтоми. Ся зима 
була для мене дуже тяжка, я була пів року в моральному пеклі, а два місяці були такі, що справді не знаю, як їх витримала, стілько се мене коштувало і нервів, і взагалі здоров’я, потрачених безнадійно… Описувати не буду, що се було, — нехай 
колись при нагоді розкажу, — але вірте на слово, що се була 
страшна траґедія, не кождий може таке витримати. Я витримала, тілько все ж не зовсім без наслідків: маю загострення істерії та анемії, а до того ще й якийсь катар в грудях (новий 
дарунок щедрої природи!). Їхала я сюди просто ратуватись, 
мені треба було змінити обставини, вражіння, спосіб життя. Нерви я справді значно поправила (хоч певности нема, що 
найменша причина знов не поверне status quo), але ж анемія 
й катар зостаються в силі. Оце хутко їду куди-небудь високо 
в гори втікати від лиха, куди, власне, ще не знаю напевне. Напишу, як знатиму, куди їду. Дуже прошу, не кажіть там у Львові нікому (якби ненароком прийшлось де згадати про мене), що 
я хвора і що я перебувала якісь траґедії, — у Львові, я се мала 
нагоду завважити, люблять займатись чужими пріватними 
справами, але я до своїх справ тілько приятелів допускаю. Все, 
що пишу, то тілько до Вашої відомости, щоб Ви розуміли те, 
чого, може, инші не розумітимуть в моєму поводінні, а власне 
сих ненормальних змін активности й апатії, експансівности 
й замкнености etc. Ce не captatio benevolentiae (можете мені 
все-таки найщиріше виявляти, що тілько матимете прикрого проти мене, — мої нерви се видержать), а тілько «об’єктивне 
подання фактів».
Про громадські справи, порушені у Вашім листі, напишу 
Вам з гір, а тепер се б далеко завело, а я вже втомлена.
Пишіть мені ще сюди. Стискаю Вашу руку, шановний 
друже.
Л. Косач