
23 іюня. Неділя
Люба мамочко!
Вчора одержала твій лист з Одеси і папін з Луцька. Якщо 
папа в Колод[яжному], то перепроси його від мене, що не пишу 
йому тепер окроме, бо одно те, що не знаю напевне, чі він 
в Луцьку, чі в Колод[яжному], а друге, що все одно матерьялу 
на два листи в одну сім’ю навряд чі набереться при моєму одномаїтному житті. Найперше докладую, що ліжко перестановила до дверей після твого бажання (сподіваюся, що повіриш 
мені на сей раз). Вчора приходила якась панна і призволяла 
мене прийняти її в сусіди в мою хату, я ж згодитись на її «предлог» не могла, бо не знаю, коли Міша приїде, — якщо на сей 
місяць, то, звісно, мені не можна нікого до себе приймати. Невже од Міші нема ніяких звісток? Я таки сподіваюсь, що він 
таки сього місяця приїде. Як я жду його!
Тут живу, як і перше, ніяких ні перемін, ні одмін, навіть 
дощ перестав давно йти, і море синіє, як і перше, та шумить помалу. Позавчора налетів було такий шквал дощовий, що море 
з небом змішалося, — се було для мене великою розривкою, 
хоча й потоп у моїй хаті був через те чималий. Після дощів 
спекота змоглася ще гірша, — просто хамелеоняча спекота! 
бідний Пуц лежав би досі, як риба на березі. Як-то він тепер 
іділію править? Чі багато малінового варення мені наварила? 
Чі привезли вже фортеп’яно? Ах, який жаль, що тут у мене ніякого інструменту нема! Без музики просто хоч вішайся! Уліт 
не пишу: вдень жарко, увечері сижу надворі допізна, а окрім 
того, боюсь натружувати ногу сидінням при столі, бо тепер 
вона дуже добре тримається, то вже не хочу справи псувати. 
Тепер можу сказати напевне, що сей рік більше мені принесе користі, ніж всі Друскеніки, лимани, Саки, разом зібрані. 
Через се мені навіть тутешня нудота не здається такою нудною, бо можна і нудоту перетерпіти, коли хоч знаєш за що! 
Що ж до страху, то ти можеш за мене не боятися, бо тепер тут 
повна хата людей і тілько один номер незайнятий. Щодо мене, 
то мені здається, що так було краще, як перше, а то тепер така 
тьма усякого караїмства старого і малого, що аж сумно. Наші 
панство господарі вчора робили partie de plaisir в Саки, — ото 
потіха! П[ані] Крас[овська] з дітьми смертельно скучає і возиться з лікарями, ваннами etc., — о, як я тішуся своєю незалежностью! Можеш здумати, — п. Крас[овській] перша грязева ванна її дитини обійшлася в — 12 р.! На сьому Майнакові 
обдирають людей гірше, ніж де б то не було. Ну, матерьял 
вже весь вичерпаний! Бажаю щастя-долі усім любим колодяжанцям. Прошу молодих пуциків писати до мене. П[ані] 
Франковій поклон. Папу цілую і прошу прощення. Прощай, 
мамочко-серденько!
Твоя Леся