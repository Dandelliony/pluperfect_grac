
22.ХІІ.1911
Вельмишановний пане Петруненко!
Вибачайте, що я в свій час на Вашого листа не обізвалась, але
я взагалі можу писати листи тілько зрідка, инакше не стало б
сили на щось інше. Ви і мама даремне так «драматично» віднеслись до
мого проєкту про ті переклади, бо 1) я всіх київських чуток не знаю, 2)
не дуже й збиралась сама з тими добродіями в спілку йти, а думала
урвати з них «хоть шерсти
клок», а втім, Ви маєте… І цур їм навіки, перейдім «до порядку
дневного».
А порядок вже звісно який — буду знов Вас експлуатувати.
Оце написала листи до мами і Дори, та не знаю, чи в Київі вони
обидві на сей час; коли ні, то, будьте ласкаві, перешліть листи, куди
треба (тому папер кожний окремо, що, може, вони
й в різних напрямках роз’їхались). Коли мама дома, то попросіть у неї
для мене, що знайдеться в хаті от із сих книжок (усе
етнографія):
«Етнографічний збірник», т. VII[І], «Галицькі народні новели».
Той же збірник, т. XII — XIII, «Галицько-руські народні легенди».
Той же збірник, т. XV, «Знадоби до галицько-руської демонольогії» (сей
останній найбільше мені бажаний).
Я начебто бачила сі томи у мами в шафі.
Ще якби можна дістати від кого в позику Франка «Варлаам
і Йоасаф», старохрист[иянський] роман, його ж «Слово о Лазареві
воскресенії» і його ж «Апокріфи» (їм єсть якийсь
просторішний заголовок, але я його не можу згадати). Коли
дістати сі книжки можна без великого клопоту (може, Черняхівські
дадуть, мабуть, у їх є), то пришліть Бога для, а я
обов’язуюсь вернути, кому й коли скажете. Коли всіх не можна
дістати, то хоч би «Демонольогію» та «Апокріфи». Купити сього всього,
на жаль, тепер не можу, і як добрі люде не поможуть,
то так і буде, хоч книжки сі мені потрібні не для цікавости
тільки. Не знаю, чи Ліля вернула мамі ті книжки, що я в [неї]
позичала, коли ні, то вони всі у Лілі. Посилати сюди книжки,
хоч і небагато, ліпше посилкою (за пересилку попросіть заплатити маму,
а ми з нею порахуємось), бо за довгий шлях бандеролі розриваються і
книжки можуть пропасти.
Не знаю, чи не пропадає отак і «Вістник», бо я ні XI, ні XII
кн[иг] не одержала (а X прийшла в шматках бандеролі), — прошу передати
се експедиції при нагоді. Коли побачите Сірого,
то скажіть, що я прошу книжки («Вістник») і належні мені гроші прислати
сюди так, щоб я встигла їх тут же й одержати, а то
я 20 січня знов перебираюсь у Кутаїс, буде плутанина з адресою і клопіт
[з] поштою, тим часом мені невигідно ждати надіслання аж до того часу,
коли встигну подати нову адресу (тепер я ще сама її не знаю).
Вас я не «побуждаю» до скорішого надіслання тих книжок,
що прошу, бо знаю, що Ви й так ніколи не баритесь, а як забаритесь, то,
значить, тому будуть незалежні від Вашої волі причини. Прошу тілько не
забути, що 20 січня мене вже тут, в Хоні,
не буде. Розуміється, нову адресу подам мамі, як тілько знатиму сама,
себто як знайдемо собі домівку в Кутаїсі.
Дуже дякую Вам за надіслану рецензію п[ані] Русової і ще
більше за переписану власноручно польську рецензію.
А знаєте, що п[ані] Русова напевнісінько не читала збірника,
тілько давно колись читала (або переглянула) «Кассандру» та
«У полоні», тепер же пробігла «Три хвилини», ото й усе. Се
доказується тим, що їй здалось, ніби «На руїнах» теж написане з тою ж
самою ідеєю, що й «У полоні», та ще тим, що ні словом не згадує
«Йоганну», а, знаючи п[ані] Русову, я знаю, що ся
річ була б їй найінтересніша з усього збірника, якби вона його
читала. А те, що вона каже про «ковані фрази», то сей неврозумітельний
термін я розумію як дань традіції, що наказує всіх
нащадків Пчілки й Старицького до 14го коліна вважати «ковалями» коли не
слів, то хоч фраз чи вже не знаю там чого.
Се Вам кажу так — до історії критики, може, напишете розправу: «З
секретів критичної творчости»…
З польськоі статті мені найбільше сподобалось те, що «Кассандра»
страшна для поляків. От не знала я, чим їх можна
злякати. Ся похвала, помоєму, найбільша, а то вони все хвалять нас за
«тихий смуток», «резигнацію» і подібні зовсім не
страшні речі, та пора вже їм завважити, що й ми можемо мати
«сильну руку». А ви з мамою не думаєте, що то «не педагогічно» посилати
мені стілько діфірамбів? Пам’ятаєте: «Вещуньина с похвал вскружилась
голова»?.. От розбалуюсь, то таке
почну писати — «хоть корове на рога повесь». Бували такі приклади в
історії.
Ліля писала, що Макс[им] Ів[анович] тепер живе у мами.
Де він там поміщається? Кланяйтесь йому від мене. А Михайло, певне, до
Лілі поїхав. Коли ні, і його привітайте та скажіть, що не пишу йому
зокрема, боячись одбирати йому час
на відповідь мені, а писати і зовсім не ждати відповіді се вже
знов героїзм.
Будьте здорові і в сім, в новім році.
Щиро прихильна до Вас
Л. Квітка