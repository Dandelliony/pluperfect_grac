
Berlin, Johann[e]sstr[asse], 11
11.III.1899
Люба Лілічко!
І я вже хочу запитати, чому ти нам не пишеш? Мама дуже тим 
турбується, та і я не можу бути спокійною, хоч мені й не рекомендується тепер непокоїтись. Певніш усього, що ти «так 
якось» не пишеш або збіраєшся «настоящого» листа писать, 
але ж ми за перших два тижні після операціі звикли до частих 
листів від тебе і тепер одвикать тяжко. Сьогодня мама почала 
тобі писать, рука затремтіла так, що перо не вдержалось, отже, 
здумай, в якому вона стані тепер. Про себе не кажу нічого, бо я 
вам пишу рідко, то й не одважуюсь вимагать, хоч коли будеш 
часто писать мамі, то, вірь, з того буде велика користь і для 
мене. Твоє мовчання і гадяцькі справи розстроїли маму так, 
що часами вона зовсім тратить над собою владу, а коли і вдержує її, то я бачу, що се їй дорого коштує. Якби не се, то було б 
ще все нічого, — я поправляюсь, рана гоїться, от, може, днів через два остатні дренажі виймуть, а тижнів через півтора і гіпса здіймуть. Бред пройшов, жар невеличкий, тілько остатніх 
три дні збільшився, та то вже, певне, не від хірургії. Нога вдень 
не болить, вночі не завжді і не дуже. Коли встану — не знаю, бо 
тут нічого пацієнтам і родичам толком не кажуть, хто коли 
встане, коли могтиме виїхать і т. и.
Читать я можу багато, а писать дуже трудно, бо лежу дуже 
горізонтально. Після листа до тебе три дні руки боліли, через 
те вже боюсь довгі листи писать.
Папі напишу хутко. Тепер бувай здорова і пиши нам. Оксаночці і Дорі спасибі за листи, хай вибачать, що не пишу, — я ще 
інвалід.
Твоя Леся