Михайло Драгоманов
Про волю віри
Ся праця написана покійним М. Драгомановим умисне поросійськи для всіх людей у Росії і віддана кружкові російських 
соціалістів у Лондоні — Фонду Вольной Русской Прессы, щоби 
її видав по-російськи. Та поки ще те буде, ми зважили, що ся 
праця потрібна й тим руским людям на Україні, що не вміють 
по російськи, а повинні порозуміти сю справу. Через те ми 
й видаємо сю працю і по руско-українськи.
Львів, 5 сентября 1895. М. П[авлик]
1. Неволя віри в теперешній Росії
Росію часто звуть православною державою. Тілько чи ж ся назва справедлива? Людей церкви греко-російської, що прозвала себе православною, налічували в Росії в 1870 р. — 60 204 736 ч.
а римських католиків 7 546 973,
протестантів неруських 4 429 730,
жидів 2 797 880,
магометан 7 428 658,
та ще людей різних инших вір (християнських і нехристиянських) 1 701 340 ч.
Окрім того межи Русинами є не мало деяких різновірців, 
тих, наприклад, що звуть себе старообрядцями, а греко-російське духовенство зве їх роскольниками. Скілько їх всіх, того 
ніхто докладно не знає, бо усім отим людям не вільно об’являтися з своєю вірою. Уряд залічує до старообрядців тільки записаних в книги, 1 171 006, але тямущі люде запевняють, що їх 
далеко більше є незаписаних. А крім того кілько ще є різних 
безпопівців, молокан та инших духовних християн, баптистів або штундистів і т. п.? Тямущі люде запевняють, що всіх 
тих різновірців вкупі з старообрядцями, буде міліонів з 15, 
а може бути і ще більше. Так коли ми положимо, що таких 
Русинів різновірців є тілько 10 000 000 і відіймемо се число 
від православних та додамо його до тих 24 818 587 чол., що вже 
й уряд уважає неправославними, то матимемо в Росії на 60 міліонів греко-росіян 34 міл. людей инших вір.
Чи можна ж після сего назвати Росію православною державою? Хіба через те Росія має бути православною, що її пан, царь, 
віри греко-російської. Але ж держава і царь не все одно. І минули часи, коли піддані державні уважались власностю державця, немов отара овець. Тепер розумні люде скрізь розуміють, 
що держава є громадою людей, що тримаються купи під одним 
урядом, для того щоб їм було краще жити, щоб укупі боронитись від чужого нападу, утримувати дороги, суди, школи і т. и. 
на спільні кошти. В державі ніхто з осібна, ні одна людина, 
ні яка частина мешканців, хоч би й більша, не може сказати, 
що держава належить до нього, а може сказати так, — що кожний, хто ставить жовнірів і платить податки, — той і господар 
в державі і сам царь тілько старший урядовець держави.
Значить в справах віри, як і у всіх справах, перед державою 
всі державні піддані мусять мати рівні права. І уряд в Росії повинен однаково служити людям усяких вір.
Та чи воно ж так навсправжки?
Кожний знає, що не так.
Греко-російська віра в Росії по закону уважається пануючою і панування її не тілько в тому, що її духовенству віддається більша пошана і платиться від спільного скарбу більше грошей, але й в тому, що люде віри греко-російської, немов 
пани, мають більше прав, а люде инших вір не мають часто 
і найпотрібнійших прав.
Так напр. римських католиків та жидів не приймають багато в яких місцях на службу, в школи і т. и. Жидам не позволено жити в більшій частині Росії. Греко-росіяне можуть 
навертати в свою віру инших, але инші приймають кару, коли 
навернуть в свою віру греко-росіянина. Коли хто раз записаний греко-росіянином, хоч би й силоміць або без його відома, 
то вже ні його діти, ні онуки, ніхто з потомків не сміє змінити 
віру, а инакше йому усяко докучають, дітей у нього відбирають. Коли греко-росіянин жениться з чужевіркою, або чужевірець з греко-росіянкою, то діти конечне мусять бути грекоросіяне, хоч би родичі того й не бажали, а хотіли б напр. зробити так, як се позволялось в Росії ще скілька десятків літ 
назад, — щоб сини були батькової віри, а дочки материної. 
Коли який негреко-російський священник, хоч би й християнин, прийме до причастя такого вродженого з мішаного шлюбу, то підпаде під сувору кару.
Але ще люде неруських племен, що тримаються вір, названих законом в Росії чужеземними, як римські католики, 
лютеране, жиди, магометане та инші, хоч і терплять кривди, та все ж мають хоч право отверто належати до своєї віри, 
мати свої церкви і молельні, своїх духовних. А люде руських 
племен, — великоруси, білоруси і малоруси або українці, то ті 
законом обов’язані на віки зоставатись в греко-російській вірі, 
хоч би їх душа й належала до иншої віри. Виходить така чудасія, що в Росії напр. поляк або німець може бути римським 
католиком або лютеранином, або другої якої християнської 
церкви чи согласія, може й зміняти їх на инші, аби християнські, а руський не може пристати ні до якої іншої такої віри. 
Наприклад багато руських безпопівців мають майже зовсім 
таку віру, як чужеземні протестанти, але їм не вільно об’являтися з своєю вірою, мати молельню і збиратись в ній, як чужеземним протестантам, — за таку ж саму віру, яка позволена неруським, руських переслідують, замикають в тюрми, навіть 
в Сибір засилають. Так тепер надто переслідують українських 
баптистів, або штундарів, хоча німецькі баптисти мають прилюдно свої молельні в Петербурзі.
Легко можна собі здумати, скілько горя терплять міліони 
руських людей через такі порядки: шлюби їх взяті не в грекоросійських церквах не вважаються правними, діти теж 
уважаються неправними, поліція і греко-російські священники у всякий час можуть чіплятись до них і карати за одно 
те, що вони збираються і читають вкупі євангеліє на російській мові і т. и. Певний час, за царя Олександра Миколайовича 
було всім тим різновірцям полехшало. Царь сей хоч не змінив 
законів, кривдячих різновірців, та звелів урядовцям не дуже 
чіплятись до них. І за царя Олександра Олександровича під 
час коронації обіцяна була якась пільга різновірцям. Та хутко 
по тому переслідування їх знов почались і тепер міліони мешканців російської держави покривджені за віру, а багато їх 
терпить навіть такі переслідовання, як тюрми, замикання 
в монастир, заслання в далекі краї, в Сибір і т. и.
2. Звідки взялась неволя віри в Росії?
Через що завелись в Росії такі порядки в справах віри і чи вони 
корисні для російської держави?
На се може відповісти тілько той, хто знає закони про віру 
в давніх державах, звідки їх взяли руські державці, і хто знає 
давні й теперешні закони про віру в инших державах, близьких до Росії.
Закони церковні, як і християнську віру, взяли руські з царства греко-римського. В те царство колись входила і земля єврейська, в якій і почалась християнська віра. В єврейській же 
землі, як і в многих инших царствах, де закони писали священники, були такі закони, що не дозволяли жидам в справах 
віри ні на крихту ухилятися від постанов священників церкви 
бога Єгови в Єрусалимі.
В книзі єврейського закону, що зветься «Второзаконіє», в голові 13-ій, — написано так: «Коли брат твій, син твоєї матері, або 
син твій, або твоя найлюбіша жінка, або близький твій друг 
скаже тобі потай: «служімо иншим богам», — то ти не послухаєш його; ти не пожалуєш його, не помилуєш його, не скриєш 
його; навпаки ти поведеш його під смерть. Твоя рука перша 
завдасть йому смерть, а руки всього народу прилучаться до 
того. Ви його поб’єте каміннєм на смерть».
«Коли ви довідаєтесь, що в якому місті, котре Єгова, бог ваш, 
дав вам на мешканнє, появились люде, що підмовили своїх 
земляків, говорячи: «служімо иншим богам!», ви дослідите 
діло і коли виявиться, що воно дійсне так було, то ви виріжете 
мечем мешканців того міста, засудивши його на страту з усім, 
що в ньому є, і вирізавши й худобу; потім ви зберете увесь маєток того міста серед майдану і спалите вогнем місто і весь маєток, як жертву Єгові, богові вашому, і він буде на віки звалищем і ніколи не відбудується».
На підставі сього закону священники жидівські присудили розп’яти Ісуса Христа, побили каміннєм Стефана первомученика та инших християн, хоч вони не вчили поклонятись 
иншим богам, а тілько вчили про віру не згідну з думками 
священників.
Такий був жидівський закон про різновірців серед самих 
жидів. А про чужинців иншої віри в святих книгах жидівських 
багато разів говориться, що бог наказує жидам, коли вони прийдуть в призначену богом землю, вигубити в ній всіх мешканців, що поклоняються иншим богам, а потім не брати жінок 
від чужих народів, аби через них не відбитись від свого бога.
Коли жидівську землю завоювали греки, а потім, укупі 
з грецькими землями, її прилучили до римської держави, то й 
жиди мусіли прилажуватись до грецьких і римських звичаїв 
про віру. У греків же та в римлян був такий звичай, що в кожному місті могли бути свої порядки церковні, тілько нових ніхто не мав права запроваджувати в жадному місті без дозволу 
уряду. Частіше грецька й римська влада бувала ласкава до новин і терпіла в своїх містах усякі церковні братства, але часом 
починала переслідувати чужі й нові віри, занесені в їх міста.
Коли римська держава завоювала багато земель як раз перед часом, коли в землі жидівській народився Ісус Христос, то 
в сьому царстві об’явилось багато вір і церковних братств многобожних і однобожних. Усім їм було досить вільно, — тілько 
в стольному городі Римі старшина могла заборонити усяку 
віру в чужих богів і вимагала, щоб усі римляне, урядовці й вояки, поклонялись богові громовникові Юпітерові, що уважався 
за особливого оборонця Рима і римської держави. Та окрім того 
римські императори вимагали, щоб усі приносили жертви 
богам за императора вбиваючи й палячи звірину на олтарях. 
Через те що у всіх тодішніх давніх вірах в богів було багато 
подібного і у них всіх були молебні з кривавими жертвами, то 
за сі вимоги римського уряду суперечок не було.
З грецьких царів рідко хто примушував жидів до служби богам по грецькому звичаю, а римляне лишили жидів у їх землі 
правити свою службу божу, по своїй звичайній вірі, а в чужих 
землях тоді жиди церков не будували, бо їх закон наказував їм 
мати тільки одну церкву в Єрусалимі.
Але християнська віри з’явилась, як віра нова, що в жадній 
землі не признавалась за рідну, бога признавала тільки одного і не звала його ніяким особливим іменнєм, а окрім того не 
вживала кривавих жертв, через те християне почали здаватись римському урядові одрізненими і навіть безбожниками. 
А коли християне одмовлялись приносити жертви за императора по встановленим звичаям, то грецько-римські правителі 
приймали їх за бунтівників.
Через те римські правителі часто переслідували християн, 
многих мучили і не раз приймались за те, як би зовсім знищити християнську віру. Християне, чекаючи собі надгороди 
в небі за муки для віри, спочатку навіть з радістю терпіли переслідування і дрочили старшину доганами нехристиянським вірованням і звичаям, але потім багато почали подавати 
римським правителям записки проти переслідувань.
В тих записках і в инших подібних творах християнські 
учителі говорили, що християне такі ж самі вірні піддані держави, як і інші, платять такі самі податки, і служать у війську, і моляться за державу та державця, хоч по свойому звичаю, а що властиве віра повинна бути ділом вільним. Вони 
казали, що неправдиво й нерозумно накидати чоловікові яку 
віру, коли він не признається до неї в своєму сумлінні, що не 
можна присилувати людину мати инші думки, не ті які вона 
має в своїй душі; силувати ж людину показувати про людське 
око пошану до богів, коли він її не чує, то значить ображати 
самого бога, бо навіть і людина не бажала б собі нещирої шаноби. Звідси розумні християнські учителі виводили, що віра 
єсть ділом простим межи богом а сумліннєм людським і що 
уряд не повинен мішатись до того.
Багато римських правителів згожувалися з тим і спиняли 
переслідування християн, а нарешті імператори (цісарі) Лициній та Константин — тоді він ще був нехрищений, — видали 
313 року по Різдві Христовім закон, що об’являв волю християнам і всім вірам.
Але така воля трималась не довго, бо самі християне, набравши сили, прийняли собі давні жидівські думки, що треба 
силоміць нищити різновірство. А серед християн, коли їх намножилось, не могла втриматись однаковість думок про віру 
й службу божу. З’явились у них різні думки про бога, Трійцю, 
про божество чи людство Ісуса Христа, про його матір, про поклонення святим та образам, про таїнства і т. и.
Священники християнські, надто архиреї, що були встановлені років через 150–200 після Христа, почали прибирати 
способів, аби запровадити однаковість в думках про всі такі 
річи, збирались на собори і проклинали тих, хто не згоджувався з постановами їх більшості (більшої частини їх). Коли 
римські правителі стали прихильні до християн, то архиреї 
християнські почали обертатись до них, просячи від них помочі проти різновірців, що архиреї уважали за єретиків. За 
императора Константина серед християнських учителів розгорілося змаганнє про те, як уважати Ісуса Христа чи односущним з Богом Отцем, чи тілько подібносущним. Архиреї 
попросили Константина, — а він тоді ще не був хрещений, але 
мав владу найвищого священника в справах давньої римської 
віри, — щоб він скликав вселенський собор (всесвітній збір) 
єпископів християнських і наказав усім християнам слухати 
того учення (символа віри), яке постановить більшість тих 
духовних. Такий собор зійшовся в 325 році в місті Нікеї, куди 
прибуло 318 єпископів зо всього великого римського царства.
Більшість єпископів на сьому першому вселенському соборі 
об’явили, що Ісуса Христа треба уважати односущним з Богом 
Отцем, як вчив Афанасій, а не подібносущним, як вчив Арій, — 
і император Константин вислав на заслання Арія, а його послухачів почав карати. А через 4 роки аріяне перетягли Константина на свій бік: тоді Арія визволили, а Афанасія заслали, — 
і з того часу императори римські почали мішатись до справи 
ученнів християнських, стаючи то за одно ученнє, то за друге, караючи то одних, то других. Перед смертю Константин 
охрестився і з того часу римські імператори стали християнами і тим більше уважали себе в праві мішатись до справ віри, 
бо й християни набралися старосвітских думок про те, що 
ніби конечне треба підтримувати в царстві одновірство, караючи різновірців.
По кількох десятках літ після Константина, котрого єпископи признали за святого, імператор Феодосій заборонив 
усі давні служби богам різних народів, або язиків. З жидами 
не знали, як бути: часом їх терпіли в римському царстві, що 
стало християнським, задля того що віра їх однобожна і через 
те, що після зруйнування Єрусалима і храму його римлянами, 
за бунт жидівський, вони вже не мали другого храму а через те 
й служби божої з жертвами, а зостались тілько молитовні 
зібрання (синагоги), — часами теж переслідувано і їх. Найбільші ж переслідовання терпіли в римському царстві сами 
християне від своїх же.
Учителі християнські тепер майже всі забули ті думки про 
волю віри, що вимовляли їх попередники, коли християн було 
менше а коли їх переслідували жиди та римські правителі. 
Тепер єпископи почали навчати, що християнський император, як постановлений від бога правитель над людьми, повинен дбати не тільки про тіло, але і про душу підданих, карати 
тих, що вірять не так як слід, єретиків, силувати їх переходити до правовірної або православної церкви, для їх же власної 
користи, для спасення їх душ і т. п. Горе було тілько в тому, що 
кожний уважав свою віру за православну, — а через те уряд 
християнський сьогодня переслідував одних за єресь, а завтра признавав єретиків за православних, і карав тих, кого вчора уважав православними. Сі порядки були такі нелюдяні, що 
нехристияне почали казати: «християнин для другого християнина все одно що вовк». А окрім того такі порядки вийшли 
згубливі для самого царства римського.
3. Як пошкодила неволя віри 
державам грецькій і турецькій?
Император Феодосій розділив римську державу, для кращого 
управлення, між двома своїми синами на дві половині: Східну, 
де переважала грецька мова, з головним містом Константинополем або Цареградом, і Західну, де переважала мова латинська, з головним містом Римом. — Подивимось, до чого довели 
переслідуваня за віру Східну або грецьку половину колишньої римської імперії.
Тут суперечка за те, що православіє, а що єресь не переставала, а императори тягли руку то за одних, то за других і переслідували то одних, то других. Се доводило до справжніх війн 
і при тому пустошились та обезлюджувались цілі землі. Багато різновірців тікали в чужі, нехристиянські землі, напр. 
в Персію, де знаходили собі спокій і волю віри. Через те грецьке царство слабло, а персіяне часто його побивали. Нарешті, 
в восьмому столітті по Різдві Христовім з’явилась в сусідстві 
з грецьким царством в Арабії нова віра Магомета, що взяв багато з віри давніх персіян, жидів і християн, — і ота Магометова 
віра хутко майже зовсім витіснила християнство з більшої частини земель царства грецького. Магомет признавав Авраама, 
Мойсея та Ісуса теж за посланців божих і за своїх попередників 
і хоч об’явив своє учення за правовірне, але признавав волю 
і жидам і християнам, не мішаючись в їх суперечки межи собою. Магометові вдалося заснувати в Арабії свою віру а вкупі 
з тим і державу, де він став каліфом, себто укупі і першим священником і царем. Набравши сили, Магомет почав ширити 
свою віру не тілько словом, але й мечем, завойовуючи сусідні 
землі та повертаючи мешканців на них у свою віру. Але ж він 
все таки не знищив усіх вір, що признавали одного бога, як от 
жиди й християне, а терпів їх на певних умовах.
Магометане зробились в царстві Магомета і його потомків 
старшими від инших однобожників. Тілько магометане могли 
бути правителями та вояками; инші ж платили великі податки і мусіли відкуплятись від військової служби. Але все ж в магометанській державі жиди і християне могли жити вільно 
і триматись вільно своєї віри і богослуження по своїй совісти. 
Через те багато християн з грецького царства, вимучені нескінченими переслідуваннями за віру, були раді з завоювань 
магометанських, так що магометане в короткий час завоювали майже всі землі грецького царства в Азії та Африці. Згодом 
багато християн в тих землях перейшли й зовсім у магометанство, так що магометанські царства стали дужчі від грецького. Нарешті магометане царі турецькі, що подужали в Азії 
царів арабських і стали каліфами, завоювали й землі грецькі 
в Європі тай почали жити в самій столиці грецькій Цареграді, 
та теж завоювали і сусідні землі славянські (сербську та болгарську) та волоську, що приняли християнство від греків, як 
потім і русини, — а вкупі з тим прийняли й церковні й державні порядки грецького царства. І в тих землях тяглися суперечки за віру і сюди турецьке завоюваннє принесло якийсь спокій 
та волю віри.
Так можна сказати, що грецько-християнські держави загинули головно через переслідування за віру, через те що правительство мішалось до справ сумління своїх підданих, а не 
давало їм волі в сих справах.
Але хоч магометанські уряди й давали своїм підданим більше волі в справах віри, ніж грецькі християнські, та все таки 
повної волі і рівности усім різновірцям не давали, а через те 
незабаром стало погано і магометанським державам, а між 
тим і турецькій. І серед магометан незабаром з’явились різні 
думки про віру і службу божу. І тут з’явились свої православні 
та єретики і вони почали ненавидіти та переслідувати одні 
одних, а через се ослабляти державу. Окрім того і християне 
в магометанських державах все ж таки не могли бути задоволені з того, що їх уряд вважав нижчими від магометан. Навіть 
те, що тільки самі магометане приймались до війська, давало, 
звичайне, християнам свою користь, але мало й невигоди, — 
бо магометане завжди озброєні і вважаючи себе по всьому кращими та шляхетнішими ніж християне, дозволяли собі кривдити християн, грабувати їх і навіть убивати. А правителі 
магометанські, теж уважаючи магометан за ліпших і у всякім 
разі за своїх, а до того шануючи їх, як людей озброєних, звичайне тягли за них руку перед християнами і не квапились 
карати їх за «невірних» християн.
Через се напр. в турецькій державі християне почали потроху робитись невдоволеними і раді були, коли сусідні держави, між ними й російська, почали побивати турків на війні. 
Потроху християне в турецькому царстві почали повставати 
проти нього, надто під час війни його з сусідами, так що тепер турецьке царство в Європі майже зовсім пропало: від нього відділились на наших очах майже всі християне — греки, 
серби, волохи, болгаре, а тепер хотять відділитись і ті вірмене, 
яких ще не одвоювала російська держава.
Так і магометанська держава турецька, — що зве себе правовірною і що було захопила майже всі землі православної 
держави грецької, розпадається через те, що не дає своїм підданим повної волі віри і рівноправності.
4. Як зросла воля віри 
в Західній Європі та в Америці?
Подивимось тепер як ішли справи віри в тих землях, що входили в Західну Римську имперію, і в тих, що прийняли християнську віру від сеї имперії.
Тут спочатку люде були менше начитані в справах віри, 
ніж в Східній имперії, а через те й суперечок за віру та богослуження тут було менше і майже всі християне слухали навчання єпископа римського, що був названий папа, себто батько. 
І службу божу скрізь правили на мові римській або латинській, навіть і по німецьких, славянських та инших землях, 
що прийняли християнську віру з Риму. Згодом виросли потроху ріжниці західної або римської служби божої від східної 
або грецької, а разом з тим і деякі осібні учення; напр. греки 
вчили, що дух святий походить від Отця а римляне додавали: 
і від Сина. Нарешті папи з ченцями поволі встановили такий 
порядок, щоб священики не женились. Так церква латинська, 
або римсько-католицька, або західна почала одрізнятись від 
церков східних, а крім того межи патріархом Константинопольським а Римським папою почалися змагання за старшинування. Обидві сторони посварились і почали уважати одна 
одну роскольниками (схизматиками). Але що християн східної церкви було на заході мало, то від такої сварки мало було 
заколоту межи західними християнами, хіба тілько в землях 
славянських, середніх межи церквами латинською і грецькою, 
бо їх хотіли перетягти на свій бік то папи римські, то патріархи грецькі. Найбільше було сварок і пролиття крові межи християнами римської церкви і грецької в Білій Русі та на Україні, 
коли вони належали до польської держави. Тут римські католики силкувались навернути грецьких до своєї церкви, або 
принаймні до унії, себто з’єднання з Римом на таких умовах, 
що службу божу вони можуть затримати собі греко-російську, 
а тілько папу римського мусять признати головою своєї церкви. За се вийшли межи римськими католиками, з одного боку, 
і греко-росіянами з другого цілі війни, що довели до упадку 
Польську державу.
Але потроху і в західній церкві повстали і виросли незгоди 
за віру. З’явились і тут різні учення про віру, а крім того багато 
людей почали вважати недоладним, що служба божа по всіх 
сторонах західної церкви правиться на незрозумілій для народів мові латинській, що папи забороняють перекладати святе письмо на нові народні мови, і неправдивим те, що духовні 
мають окремі вигоди перед світськими: не платять податків, 
не піддають ся спільному для всіх суду і т. і. єпископи та папи 
взялись на суворі способи проти людей, що вимовляли такі 
думки і проти різновірців як проти єретиків. Проти них були 
настановлені осібні суди з ченців, що звались судами святої 
інквізиції, себто суди святого слідства, що карали єретиків 
тим, що замикали їх по тюрмах і палили на вогнищах. Проти 
тих міст, де було багато єретиків, і проти тих урядів, що не хотіли нищити єретиків, папи об’являли святі війни, посилаючи на них війська слухняних урядів.
Такими війнами спустошилась ціла країна в південній 
Франції. При тому війська папських послухачів, північних 
французів, били не питаючи і єретиків і католиків південних 
французів. Коли про се сказали одному старшині посвячених 
папою військ, то він відповів, що «бийте всіх, а бог на тім світі 
розбере, хто праведний, а хто єретик».
Тілько всі такі суворості не змогли затримати одновірства 
в землях римської церкви. Незабаром з’явились там учителі, котрих прозвано євангеликами, бо вони признавали за обов’язкові для християнина тілько ті навчання, що списані в Євангеліях, — а всі инші учення, порядки, звичаї та обряди римської 
церкви признавали не обов’язковими або навіть і відрікались 
від них. Євангелики дбали й про перекладання євангелія та 
инших книг Старого й Нового завіту на зрозумілі для простих 
людей мови народні. Такі були між иншим священники й професори в вищих школах (університетах) англичанин Іван Вікліф і чех Іван Гус. Одного папа прокляв, але парафіяне не 
дозволили скинути його з попівства, а другого збір єпископів 
засудив і спалив на кострищі, не вважаючи на те, що император дав йому оборонний лист на вільний переїзд до збору і до 
дому. Императора запевнили папа і єпископи, що обіцянки, 
даної єретикові, не слід дотримувати, що для єретиків нема 
иншого закону, як тілько смерть. Багато чехів і їх сусідів стало 
за Гуса і з того вийшла в чеській землі і в сусідних землях війна межи гусівцями а католиками, де загинула сила народу.
Врешті через сто літ по смерти Гуса, в шістнадцятому столітті по Різдві Христовім євангеликів стало так багато в західній Європі, що церковна єдність там вкінець розбилась і дійшло ся до церковної переміни або, як говорять по латині, до 
реформи або реформації. Межи євангеликами і реформатами серед німців відзначились завзятєм Лютер, серед французів Кальвін, і через те їх прихильників прозвано лютеранами, 
або кальвіністами. Зовуть їх, та й инших прихильників 
подібних ученнів протестантами, того що, коли император 
німецький наказав лютеранам спинити церковну переміну 
до рішення духовного зібрання, то вони запротестували проти такого наказу.
Межи євангеликами і протестантами пішли великі різновірства, бо вони признали, що кожний може читати й розуміти біблію, як йому бог на душу покладе, а наказід священників 
вони не вважали за обов’язкові. Через се вийшли суперечки 
і цілі війни не тілько межи римськими католиками а протестантами, але й межи різними протестантськими братствами, 
так мало хто ще дійшов до думки, що віру треба зовсім полишити на вільне сумліннє людське, а конче кожний уряд, не 
тілько царський, але й міський хотів присилувати різновірців 
до своєї віри й церкви. Тоді видумали таку постанову, що чий 
де уряд, того мусить бути й віра.
Однак навіть німецький император Карл П’ятий, що то за 
нього почалась реформа і він багато старався, аби затримати 
церковну єдність і пролив багато крові протестантської, коли, 
втомившись, одрікся від царства і забавлявся складанєм дзиґарів, то завважав, що і мертві машини, дзиґари, не можна 
зробити так, аби вони йшли зовсім однаково. «Ось воно як! 
сказав раз император, а я ж то хотів настроїти однаково людські душі!»
Бачивши, скілько даремної турботи та муки завдає людям 
мішання урядів до справ віри, деякі розсудливі люди задумались над тим раніше й глибше ніж Карл, і прийшли до таких 
думок, що віра мусить бути ділом вільного сумління кожної 
людини і що коли є віри праві й неправі, то надгороду й кару 
за се треба полишити на волю самого бога, а уряд до того не повинен торкатись.
Під час суперечок за реформи найперше прийшли до таких думок ті з німецьких євангеликів, яких прозвано анабаптистами, себто перехрестителями, а потім просто баптистами, себто хрестителями. Прозвано їх так через те, що вони 
I Від сих баптистів пішли тепер і наші українські баптисти, або штундарі.
вважали нерозумним хрестити дітей, що не можуть розуміти 
віри, а перехрещували дорослих, що приставали до їх, а потім хрестили своїх баптистів уже в дозрілі літа, після того 
як вони навчалися віри. За се їх надто не терпіли і католики 
і більша частина протестантів, усяко їх переслідували і навіть 
на смерть карали. Хутко подібні думки про волю віри почали вимовляти і ті протестанти, що пішли за вченим волохом 
Соціном, не признававшим св. Трійці, а тілько одноличного 
бога; тих протестантів називали соцініянами (були колись 
соцініане і в Польщі і в Білій Русі і на Україні. Тепер вони мають свої братства на Угорщині, в Англії та в Америці).
Коли голова французьких протестантів Кальвін вмовив 
уряд вільного міста Женеви спалити на вогнищі соцініанина, 
испанського доктора Сервета, то вчений француз Кастеліон написав скілька творів про те, що уряди не мають права 
нікого карати за віру, ані силувати вірити в що небудь.
З того часу, хоч і помалу, але освічені люди в західній Європі почали приймати такі думки і потроху заводити в закон волю віри. Спочатку була встановлена неповна воля віри, а тілько віротерпимість або просто терпимість принаймні для 
головних різновірств у одній державі. Так у Швейцарії або 
Швейцарській спілці вільних міст і гірських долин спочатку 
католики з кальвіністами сперечались і воювали межи собою, 
бажаючи кожний накинути свою віру другому, а потім згодились розділити околиці та парахвії і все таки зоставатись в одній спілці. Подібна згода була встановлена і межи городами та 
княжествами в Німеччині, після довгого ряду війн, з котрих 
одна велася аж 30 літ. Ще перед тим голандські кальвіністи, 
одбиваючись від утисків испанського короля, до якого земля 
їх припала в спадок, і хотячи зложити вільну спілку з своїх 
околиць, признали волю віри і для католиків.
Але то все-таки була не повна віротерпимість, бо навіть 
у протестантських країнах в Німеччині, Швейцарії і в Голандії не терпіли деяких протестантських громад не згідних 
з ученнями Лютера або Кальвіна. Першу державу, де була запроважена повна воля для всіх вір, християнських і нехристиянських,
 засновали англійські баптисти 1639 р. Про се варто окремо розказати.
Англія перше була католицькою державою. Від часу Вікліфа в ній з’явились євангелики, і їх католицькі єпископи, при 
помочі королівського уряду нищили всіми способами. Коли ж 
в инших землях настала церковна реформа Лютера, Кальвіна та инших, то й число євангеликів збільшилось в Англії, не 
вважаючи на переслідування короля Генріха Восьмого, що 
отримав собі за те від папи титул «оборонця віри», і сей титул королі англійські і досі носять. Тим часом король Генріх 
надумався обернути справу церковної реформи собі на користь. Він об’явив себе головою англійської церкви замість 
папи, закрив манастирі, забрав до скарбу їх маєтки, признав 
деякі протестантські учення про віру, скоротив службу божу, 
але затримав єпископів, що настановляв сам, як своїх урядовців. Так запроваджена була в Англії єпископальна церква, 
зовсім залежна від королівського уряду і англійський король 
став майже каліфом. Але багато англичан зоставались при 
римсько-католицькій вірі, а багато їх прийняли собі різні протестантські учення і заложили свої церковні братства. Королівський уряд переслідував однаково і католиків і сі братства, 
взагалі всіх людей не згідних з ним і не залежних від нього 
в справах віри.
Через се в Англії довго тяглись лихоліття і мука, так що багато англичан, надто євангелики, почали вибіратись з рідного краю за океан, в недавно відкриту землю, Америку. Але 
й там люде різних вір не могли спочатку помиритись межи 
собою, а старались жити, кожна церковна громадка окреме. 
Серед англійських переселенців в Америці були й баптисти, 
і вони натерпілись і там утисків навіть від інших євангеликів. Тоді найбільше число тих баптистів зважили заснувати 
в Америці громаду на землі Род-Айлянд,
 де законом була 
би признана повна воля для всіх вір. Статут для Род-Айлянда з таким законом написав учений Роджер Вильямс  1639 р. 
і англійський уряд згодився потвердити такий статут для такої далекої землі. За тим прикладом инші населення (колонії) 
англійські в Америці теж почали допускати у себе вільність 
вір, принаймні християнських.
Сей приклад Америки став по трохи зразком і для Західної 
Європи. Спочатку в Англії, після того як 1688 року вигнано було королівську сім’ю, що хотіла самовладно правити 
державою, не слухаючи постанов крайової ради або парляменту, — було признано волю для всіх протестантських різновірств. Потім така воля почала заводитись і в инших протестантських державах Європи.
Тим часом англійські колонії в Америці зробили ще крок 
наперед. 1776 року вони забажали зовсім відділитись від 
англійського королівського уряду і скласти зовсім вільну 
спілку. При сьому вони поправляли свої устави (констітуції) 
і укладали констітуцію для всеї своєї спілки і написали в початку її об’явлення людських прав природжених, котрих ніхто не повинен відбирати, і межи тими правами поставили 
і волю віри.
Сю волю виражали в американській спілці, що не тілько 
всякому вільно триматися якої хоче віри і церкви, або й не триматися ніякої, але жаден уряд не може видавати зо скарбу, зібраного зо спільних податків, жадної плати або помочі ніякому духовенству або церкві, — а кожне духовенство і церква має 
утримуватись тілько на вільні дари своїх вірних. Се зветься 
повним відділом церкви від держави.
Хутко по визволенні англійських колоній в Америці від королівського уряду і французи намовили, 1789 р., свого короля 
скликати краєву раду  з виборних від всіх станів, і ся рада почала писати устав або констітуцію для Франції. За прикладом 
англійських американців і вона зложила об’явлення людських 
і громадських прав і записала межи тими правами волю віри. 
За тим прикладом всі держави Західної Європи почали об’являти волю віри, особливе поряд з тим як у них заводились, для 
участи в правленні державою, при царях та князях, і краєві 
ради. Зовсім до американського розділу церкви і держави європейські землі ще не дійшли. Багато де в них ще зостались державні церкви, котрим уряди більше помагають, ніж иншим. 
Але за те принаймні ні в одній державі в Західній Європі нікого не силують триматись проти своєї волі якої церкви, нігде 
не забороняють проповіді і служби божої якої церкви і скрізь 
різновірці мають однакові права. — Так повинно бути й в Росії!
5. Звідки чекати в Росії волі віри?
Триста літ тому буде, як в Західній Європі вже почала вироблятись думка про волю віри, а в царстві московськім, що то з нього згодом виросла Російська имперія, про ту волю ніхто не думав та й ріжновірства там майже не було. Правда, московські 
царі, завоювавши татарські магометанські царства казанське 
та астраханьське, повинні були терпіти там магометан і навіть, 
потребуючи війська, закликали їх до себе на службу. І тепер 
у Східній Росії є урядники татаре, магометової віри, що не раз 
навіть ордени дістають за те, що помагають православним попам хрестити силоміць або утримувати в православній вірі різних чужеродців та різновірців, як от чуваші, вотяки і т. и.
Але найбільша частина народу в московськім царстві держалась греко-російської церкви, а трохи єретиків, як що вони 
де об’являлись, найбільше в колишніх вільних містах Пскові 
та Новгороді, то їх нищили вогнем і мечем, при чому деякі 
архієреї показували на приклад святої інквізиції в римській 
церкві. Тілько мало хто з них, як напр. благочестивий чернець 
Нил Сорський, в землі Новгородській, не хвалили такого насильства, а радили навертати єретиків намовами.
Але потроху почали селитись в московській землі християне різновірці з Західної Європи. Уряд сам кликав їх, потребуючи дотепних майстрів, купців та вояків, яких в землі московській не було. Царь Петро Перший, двіста літ тому назад, 
закликав багато таких чужовірців і дав їм віротерпимість, 
з тим тілько, щоб вони не навертали в свою віру руських православних. Він навіть позволив лютеранським пасторам німецьким в Москві засудити на смерть і спалити німця, що проповідував ученнє подібне до баптистського і на пізніше вченнє 
руських духовних християн, що звуть себе «людьми божими». 
(І не так давно, 1862 р. російський православний уряд вислав 
з Росії проповідачів баптистів німців, що навчали по німецьких колоніях близько Одеси). Але така терпимість і навіть послуги від уряду давались в Росії тілько чужим вірам, а не руським. Коли за патріарха Никона, літ з 250 тому буде, настали 
в Московській землі старообрядці (старовіри), потім безпопівці та инші подібні братства, то всі вони були переслідувані від 
правительства, і навіть бували карані на смерть огнем і мечем. 
Деякі з таких переслідуваних сами себе палили, десятками 
і сотнями, аби не попадатись в руки урядові.
З половини минулого століття західноєвропейські думки 
про віротерпимість почали доходити і в Росію до письменіщих людей, — і сам уряд почав соромитись карати смертю 
руських різновірців. Але переслідування їх, як то всім відомо, 
не минули, а часами ще побільшувались, от напр. як, і за царя 
Миколая Першого та за Олександра Третього. Сі переслідовання тим більше сумні, що вони противні сумлінню більшої 
частини людей, належних до державної церкви. Сміло можна 
сказати, що майже всі ті люде, що скінчили середні та вищі 
школи, уважають принаймні віротерпимість за річ розумну, 
а переслідування за віру уважають за неправдиве і нерозумне. Таким способом навіть більша половина урядовців, що виповняють пригнітаючі закони і накази вищого уряду про різновірців, в своєму сумлінні, не хвалять сих законів і наказів.
Те ж саме можна сказати і про ширшу громаду. В Росії, як 
відомо, проступки проти церкви, коли віддаються до суду, то 
судяться присяжними тілько греко-російської віри. І все ж 
таки часто траплялось, що такі суди оправдували оскаржених, напр. руських баптистів. Можна бути певним, що коли б 
подати діло про віротерпимість на рішення виборної краєвої 
ради (земської думи) навіть з самих руських греко-російської 
віри, то ся рада скасувала б теперешні тяжкі для різновірців 
закони і запровадила б в Росії віротерпимість.
Се нам найкраще поясняє і питання про те, від кого і від 
чого слід чекати в Росії віротерпимості і волі віри? — Від краєвої ради (земської думи)!
Та сьому научають і приклади чужих земель, про які ми 
розказали вище. З сих прикладів видко, що воля віри з’явилась поруч із иншими вільностями, коли піддані різних держав здобували право через своїх виборних правити державою 
вкупі з царями, або й без них через виборних законодавців, 
міністрів і предсідателів. Тоді краєві ради і об’являли питомі 
права людські, — право не бути караним без прилюдного суда 
громадян, право вільно вимовляти свої думки, право вільно 
друкувати книжки і часописі, право збіратись для того, щоб 
радитись про спільні справи і потреби і подавати про них заяви і просьби урядові, право закладати товариства і спілки 
для загальних справ і т. и. Між такими правами скрізь ставилась і воля віри. Та вона й може триматись тілько при инших 
подібних правах, — бо об’явіть волю віри, а полишіть старшині право арештувати людей та карати їх без прилюдного суду 
присяжних, — то занадто ревний не по розуму начальник 
може покарати чоловіка напр. за те, що той не ходить в церкву, 
не дає на церкву грошей і т. п. Полишіть за старшиною, надто 
за духовною, право, яке вона має тепер в Росії, забороняти друкувати книжки, не ухвалені нею, то вона могтиме заборонити 
молитовника та інші духовні книжки різновірців.
В Росії тепер ніхто не сміє надрукувати молитовника, або 
иншої книжки про духовні справи на руській (московській) 
мові без дозволу греко-російського духовного урядовця (цензора, себто наглядача над друком). А переклади святого письма на російську мову може друкувати тільки греко-російський 
святійший сінод. Так тепер в Росії навіть протестанти, коли 
хотять друкувати свій молитовник не по-німецьки, а по-московськи, то мусять подавати його до греко-російського духовного цензора. А святого письма на московській мові сінод 
довго не хотів друкувати, а тепер, коли й друкує то тільки на 
московській мові, а на білоруській і малоруській, або українській, не хоче і не дозволяє привозити в Росію українського перекладу нового заповіту і молитовника, надрукованих за кордоном, в Австрії. Не дозволяє він друкувати і ніяких книжок про 
віру на білоруській та українській мові.
Так коли об’явити в Росії волю віри, а не об’явити волю друковання книжок, то все таки руські різновірці і навіть православні білоруси та українці можуть зостатись без духовних 
книг, потрібних їм, коли того не схоче греко-російський сінод.
Так само коли не об’явити волі товариств, то греко-російська поліція може не дозволити різновірцям збіратися в братства, збірати гроші на свої молельні, школи, шпиталі, на 
поміч один одному і т. и. і захоплювати зібрані гроші, як незаконний збір, карати різновірців за такі братства і збори як за 
протизаконні і т. і.
Таких прикладів можна навести безліч.
Отже хто хоче, аби в Росії не було кари за віру, а була хоч віротерпимість, як по інших європейських сторонах, — той повинен бажати, щоб і в Росії в правленні державою, в складанні законів брали участь краєві ради, як і по тих сторонах. Такі 
порядки, коли признаються права людські і є державні краєві 
ради, звуться державною волею (політичною волею). Тільки 
державна воля й може дати Росії спочатку хоч віротерпимість, 
а потім і повну волю віри!
Уповати в сій справі на що инше не розумно. Так не розумно 
вповати в сьому на царя. Чому се майже нігде віротерпимість 
не була заведена царями, а скрізь заводилась краєвими радами? 
А коли й бували царі, що заводили якусь віротерпимість, то їх 
потомки ломали її. От і в Росії один тілько царь, Петро Третій, 
колишній лютеранин, що не любив греко-російської віри, збірався об’явити віротерпимість, і улехчив кривди старовірам 
(за те вони й шанують його пам’ять), але царював не довго, 
а його наслідники і не думали про віротерпимість. Навіть за 
одного й того самого царя в Росії обходіннє православних з різновірцями буває не рівне. Так за Олександра Другого бувало їм 
то лехше то тяжче, — і коли ставало лехше старовірам та лютеранам, то ставало тяжше католикам, а руських уніятів силою 
приганяли до греко-російської церкви, замикаючи в тюрми 
і навіть розстрілюючи непокірних. За Олександра Третього 
під час коронації і зараз після неї руським різновірцям було полекшало, а потім знов ще більш погіршало, ніж за його батька.
З сього ясно видно, що всі різновірці в Росії повинні домагатись, аби в ній була заведена державна воля. Такої волі хотять 
і всі розумні росіяне, врожені в греко-російській вірі, надто ті, 
що отримали вищу освіту. Всі люде, бажаючі віротерпимости 
і державної волі, повинні згодитись межи собою, як домагатись сеї волі. Нема чого дивитись на те, хто якої віри й церкви, 
і що може инший вільнодумець і не хоче належати ні до якої. 
Все то діло сумління кожного, а в спільних справах треба йти 
вкупі до того, що для всіх потрібно і корисно.
А воля віри і взагалі державна воля потрібна і корисна для 
кожного, хто не бажає жити неправдою і кривдою иншого. 
Всім, значить, і треба згоджуватись межи собою, аби домагатись тої користи. Так роблять розумні люде по чужих сторонах, напр. в Англії; там, напр., зосталися ще подекуди обов’язкові для всіх податки на утриманнє єпископальної церкви. То 
тепер проти того згідно виступають і римські католики і різних думок євангелики, і вільнодумці, не вважаючи на те, що 
недавно ще католики проклинали євангеликів, як диявольске 
кодло, а євангелики звали папу римського антихристом, а всі 
церковники ненавиділи вільнодумців. Розумні люде тепер 
розуміють, що віра справа особиста, а податки і лад державний справа спільна, — і про віру можна й споритись (звичайне, тепер не лаючи одно одного і не проклинаючи, як перше), 
а в спільних справах іти в згоді до загальної мети.
Так і в Росії тепер треба всім розумним людям домагатись 
укупі державної волі, бо при ній здобудуть і волю віри.
Якими способами домагатись? То вже знайдеться, коли 
люде погодяться про те, чого треба домагатись. Кожний уряд 
уступить, коли зострінеться з більшим числом людей, що знають, чого їм треба, і просто про те скажуть.