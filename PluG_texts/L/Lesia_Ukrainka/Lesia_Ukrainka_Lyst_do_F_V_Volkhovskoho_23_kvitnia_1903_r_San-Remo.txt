
San Remo, Villa Natalia, Corso Cavallotti
23.IV.1903
Високоповажаний добродію і земляче!
Пробачте, що не писала Вам, але я вже не одважувалась писати, поки не виготовлю хоч на аркуш перекладу. Тим часом 
то слабість, то всякі клопотливі справи перебивали мені в роботі. Тепер посилаю Вам більшу частину перекладу, так що 
стане на друкований аркуш з верхом, — якщо до сподоби, то 
й починайте друкувати, а я Вам хутко й далі надішлю, бо вже я 
наладила якось і справи, і здоров’я так, що, либонь, хоч на три 
дні можу за себе ручити, а більш і не треба, щоб скінчити роботу. Маю помічника, що тепер ладить переклад «За веру, царя 
и отечество», як скінчить, то я зредаґую і впишу свої додатки, чи зміни, та й пришлю Вам, відай, з Австрії, бо я там довгенько буду, тижнів зо три. Не бійтесь, я не втічу «за прірву» 
так, щоб не подати Вам звістки, куди і як до мене писати. Та я 
ще з місяць буду на сім боці, вирушивши з Італії. Хотіли мене 
лікарі ще до Швейцарії послати, а потім сами ж і відрадили, то, 
певне, я там не буду. Аж тепер мені призналися, що мій ледве 
загоєний «катар» був таки простісінько початком сухот, і наказали, щоб я добре стереглась «рецідіву», бо се ж мене вже 
втретє туберкульоз з різних кінців нападає… То Ви вже мені 
простіть неуправки та недоїмки літературні, бо приходиться 
мені воюватись і за право праці, і за власне життя, а воно часом одно одному перебиває. Обмежено мені право праці так, 
як дитині, всього 4–5 годин в день дають писати (навіть не 6, 
як досі було!), — скажіть сами, чи тож багато літераторові, та 
ще такому, що ні переписчиків, ні секретарів не має? Часом же 
і тих 4 години марне йдуть, коли яка нервова халепа вчепиться. Тому не дивуйтесь, що я так «ліниво» працюю; се моя лиха 
доля так лінується… Правду кажучи, я вже здавна така, та, 
може, й до віку така буду, але все ж хочеться хоч гіршою не стати, то й мушу слухати лікарської ферули, бо знаю, що все одно 
хутко не вмру (маю натуру «хронічну»), так нащо ж маю рипіти? треба вже якось тую силу докупи збірати, яка там ще є.
Тому, добродію, буде більше літератури, як я верну межи 
свої люде, бо там я вже буду тілько редактором, а люде писатимуть, то скоріш буде.
Тепер можу подати Вам адресу одного мого приятеля і земляка, що вчиться в Празі (М. Kriviniuk, Taborska, 3, chez 
M. Joseph Novaček, Prague, Autriche). Вдайтесь до нього, з чим 
хочете, так, як до мене, бо ми з одного гурту, він же і в Галичині знає людей стілько, що й я, коли не більш, бо рік прожив 
у Львові. Пишіть йому чи по-московськи чи по-українськи, як 
забажаєте, бо він і так і так може. Я йому про Вас напишу.
Не знаю, чому Вам той українець не написав, що у мене про 
Вас допитувався, — либонь, «страха ради иудейска». Мені 
він писав, що готов з товаришами дописувати Вам (чи то переклади, чи тілько оріґінальні дописі досилати, того я гаразд не розібрала); тілько перше хоче вкупі зо мною порадитись в своєму товаристві про план і техніку роботи. Хоч я до їх 
гурта не належу, але сказала: гаразд! Очевидно, люде хотять 
мене за передаточний пункт мати, та нехай, — якщо зможу, те 
зроблю, коли погодимось в плані роботи, але як вийде, що ми 
в одній супрязі не протягнемо, так скажу їм: «Панове, я Вам 
дала адресу і проложила шлях, трактуйте сами, а я вступлюся».
Тепер сей добродій уже на Україні, і я не маю способу писати до нього на сі теми. Прийдеться пождати тижнів з 5, поки 
побачимось на очі. Тоді ж і своє товариство побачу (на жаль, 
пощипане значно жандармськими лапами за сей рік!).
Чи Вам галичане прислали книжки? Бо як ні, то я оце, як 
буду у Львові, напну їх за Вас і пошлю Вам сама, що треба. Тут 
не маю багато, а дещо, маючи, потребую для себе, тому простіть, що мало і неконче цікаве послала Вам.
Спасибі Вам велике за англійську літературу, я Вам з Галичини українською за неї відплачуся. Замітки Ваші про арешти 
в Галичині дуже мене втішили. Поражу галичанам, щоб подавали Вам до відома, як що такого «межинародного» трапиться, — гаразд?
А я таки жду відповіді на мій довгий лист до Вас. Коли там 
яке слово не до ладу, то простіть і забудьте, але про саму справу таки напишіть. Хоч з заміток про укр[аїнські] книжки я 
бачу у «Рев[олюционной] Росс[ии]» певну прихильність до нас, 
але таки мені важно знати, як відноситься Ваше товариство 
до справи спільного видавання книжок і т. д. (взагалі все те, 
що я питала від себе і від товаришів). Мені се непремінно треба знати, поки реферуватиму справу товариствам. Напишіть, 
коли ласка.
Вам буде трудно знайти хутко такого «межипартийного» 
референта, як я, бо инші хоч ліпші робітники від мене, та зате 
кожний з них свого куріня держиться, а чужих не знає або знати не хоче, — я ж собі «вільний поет», то мені й за гріх не вважають, коли я з чужими курінями в розмови захожу.
І може, Ви й зовсім не одержали мого довгого листа (на 4 чи 
5 аркушах паперу)? То напишіть, я Вам постараюсь його вдруге зреферувати.
Як поїду, то не щезну-таки (хіба що справді в глибоку яму 
попаду — всяково буває!) і, думаю, писати мені буде можна до 
Вас, а Вам до мене. А, власне, так: пишіть мені на мою ж таки 
адресу (я Вам дам її пізніше, тепер ще сама гаразд не знаю, 
де буду), тілько не по-російськи і не по-нашому, а найкраще 
поанглійськи, — коли ж думаєте, що Ваш почерк чортам відомий, то, може, когось знайдете невідомого, щоб переписував, — та й підписуйте першим-ліпшим англійським призвиськом, хоч і того пана, котрого адресу мені дали якось для 
листів з України. А для рукописів дайте иншу адресу. А про літературу пишіть так, немов би я була кореспондентом якого 
«Athen[a]eum» або там якого Magasine, якого хочете (тілько 
не «червоного»), воно буде зовсім правдоподібно, бо мені часом траплялось в європейську пресу проникати. Моїх товаришів (напр[иклад], пражського) зовіть «your brother», а часом 
«your friend», а знайомих (з инших гуртів, напр[иклад], того, 
що мав Вам зі Львова написати) — «your sister», або «your 
collegue».V Се теж правдоподібно, бо мій брат (Ваш знайомий) 
і дві сестри бували в Європі, то можуть і з англичанами якісь 
справи мати. Заголовки брошюр чи теми дописів перекладайте по-англійськи тілько так, щоб подобало до белетристики, 
етнографії або літерат[урної] критики (мої спеціяльности), 
напр[иклад], «Сказание о неспр[аведливом] царе» — «A Legend 
of King Arthur in the Little Russian Folklore». V Як буде хоч одно
слово з дійсного заголовка (в якій хочте комбінації), то я вже, 
певне, зрозумію.
Я Вам відповідатиму по-французьки, тримаючись тої самої термінології (а якщо коротке, то, може, й по-англійськи 
вдам), і починатиму завжді «cher confrère», VI то нехай адресат 
(той Ваш знайомий) знає, що то буде Вам (коли, напр[иклад], 
одкритка), може, Ви скажете, який знак на конверті класти? 
Ваше товариство в Європі зватиму «your lady», чи «votre 
épouse» краще, а тих членів Вашої партії, з якими, може, матиму зносини на Україні, зватиму «my secretary» («mon sécretaire»). Думаю, що так буде найкраще і найпростіше, бо я не 
люблю плутати чужих людей і чужих адрес до моєї кореспонденції, а зроду все на власну руку і ріск проважу. Та й, знаєте, 
хто має «чисте» імення, той боїться дати адресу, а хто не боїться, той здебільшого вже «скомпромітований». Та ще буде так — 
я не писатиму Вам удруге листа (перший раз напишу я), поки 
не отримаю од Вас відповіді, а тоді відповідатиму конечне хоч 
коротко.
Пишіть мені ще в С[ан]-Ремо, лист мене знайде, як не тут, то 
в Австрії (в Росію не попаде). Бувайте здорові! Чи до сподоби 
переклад?
Л. У.