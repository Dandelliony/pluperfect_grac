
6.VI.1901
Нехай хтось буде добрий і вибачить, що лист не на картці 
писаний, а таки так, «як Бог приказав» бути листам. Надворі страшна хляпавка, а хтось не має картки і не важиться витикатись на вулицю, бо буде «міау». Відколи хтось виїхав 
звідси, то з погодою нема ладу, як не зраня, то по обіді («am 
Vorabend»), а все мусить хляпати! — міа-а-а-ау! А тут ще нема 
з ким в позу втомлених коней стати, то вже й зовсім біда…
Однак хтось ловить кожду суху хвилину, аби побігти в гори. 
Вчора від раня до полудня дощ дав спокій, отже, хтось бродив 
по Маґурі цілих три години і було йому дуже добре, а сьогодня нема чистої години від самої ночі (вночі теж хляпало 
розпачливо!), Рунґ зовсім сховався, Маґура в жалобі, гори проти мого вікна не всі видко і — з нашої проєктованої екскурсії до 
Vale Sak[á]
, нічого не буде! Хтось сидить надутий (скажіть 
се, коли хочете, п. М[аковею]) і не хоче навіть до роботи братись, а, властиве, треба, і погода саме літературі сприяє. Оце 
чийсь лист розбудив трохи чиюсь сердито-заспану енерґію, 
то, може, воно якось піде з роботою.
Тут прийшла картка комусь від «вуйка Міроші», але хтось 
її собі присвоїв і, як схоче, то покаже комусь аж в Чернівцях, 
а тепер посилати не хоче, бо він взагалі лихий і надутий і до 
гречности не розположений.
Хтось із кимсь мусить конечне бути ще раз в Ревній, ganz 
bestimmt.
Тут когось дуже часто згадують, встаючи й лягаючи, на самоті, і вдвох, і втрьох. Нехай хтось частенько пише картки, то 
буде чіча-ляля. Як татарчатко не напише комусь, то хтось його 
ззість, не соливши, як приїде.
Хтось посилає свій привіт всій милій родині Кобилянських 
і дякує за пам’ять та уважність, а комусь робить гіпнотізуючі 
паси в найбільш несподіваний спосіб. Па!
Хтось