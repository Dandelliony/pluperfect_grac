
16.VI.1903
Шкодую, що не мала змоги досі відповісти на Ваш остатній, 
до певної міри нарешті одвертий лист. А зрештою, може, і ліпше відповідати так, обдумавши на холодно. Я не тому пишу 
Вам, аби хотіла відновити зірвані відносини, а просто, щоб до 
кінця кінчити та й аби Ви не думали, що я дійсно почуваюся 
до якоїсь вини перед Вами за всі ті «провини» і «факти», що Ви 
мені закидаєте. Можливо, що якби до сього всього не було приплутано Радине ім'я, то я і зовсім би не стала про такі «факти» 
говорити, але тепер мушу сказати Вам те, що може і її обходити, коли вже, помимо Вас, ніхто не має права ні радити, ні 
навіть просто вимовляти їй своїх думок. Коли вже Ви в опікуни назвались, так сповняйте Ваше завдання, хоч се, може, й не 
завжді так приємно, як Ви, очевидно, сподівались.
Хоча Ви сами признаєте, що той факт, який Ви взяли за 
casus belli проти мене, є дрібниця — і дійсно, між товаришами то було б зовсім незамітним «фактом», — але я таки почну 
ab ovo. Я не знаю, чому Вам не встид було слухати мого питання, за скілько Ви продали мою личину (товариську власність) 
Ясновельможному, а чому Вашим приятелям було «неприємно і встидно» слухати того, що я здивувалась, не побачивши мого портрету в Тов[аристві].
 Я мала право з того дивуватись, бо Ви мені не сказали, що продали оріґінал, а не копію, 
і я була певна, що я принаймі не тілько для самого Пін[інського] позувала, наражаючи своє здоров’я: Ви дуже зручно обминали те питання, чи в Тов[аристві] є мій портрет, чи його порожнє місце, а тим часом трапилось якось в розмові, що моя 
родина обмовилась при декому з укр[аїнців] і галичан про той 
мій портрет в Тов[аристві], і коли на те гал[ичани] відповіли 
«ніякого портрета там нема», то повстала фальшива сітуація, 
ніби моя родина пускає бляґу для якоїсь «славиці», хоча взагалі я зовсім не інтересуюсь публичним виставлянням моїх 
портретів, але як мають вони вісити у польських магнатів, то 
краще ж нехай висять в українській громадській хаті.
Я, впевняючись більше на Вас, ніж на Ваших случайних 
земляків, думала, що вони просто не замітили портр[ета], бо я 
була тоді певна, що Ви б, безперечно, не скрили від мене того 
факту, що проданий таки оріґінал, а копія невідомо коли буде 
(бо от же через 2 ½ p. вона тілько що «підкінчена»). Побачивши 
той факт несподівано на очі, я, натурально, здивувалась. Так 
само я здивувалась і вперше, почувши в Києві про спрода[ж]
портр[ета] Пін[інському], та, побачивши Ваше змішання тоді 
(пригадайте!), пожалувала докоряти Вам, просто з особистого приятельства до Вас. Чого і за кого було тоді Вашим приятелям «неприємно і встид», допитайтесь їх самих. Я тілько 
знаю, що «довго» про те говорити я не мала тоді ні часу, ні охоти, зрештою, «довго — недовго», «встид — не встид» — поняття релятивні, загальні, а в данім разі ще й суб’єктивні, і тому 
на основі їх можна вивести не факти, а хіба звичайні пльотки. Я повторяю, що не сказала нічого такого, чого не сказала 
Вам в очі, себто нічого грубішого або прикрішого, обидва рази 
я висказувала здивування, тілько з ріжних нагод. Не завидую 
Вам, що Ваші приятелі бавлять Вас такого рода фактами, котрі Ви повинні б були або іґнорувати, як взагалі іґноруються пльотки, або вже дійсно шукати їх фактичної основи, не 
в якихсь там «сполученнях» цілком довільних, а в безпосередніх обставинах (що власне, перед ким, з якого поводу і якими 
словами було сказано). Так Ви б робили, якби мали добру волю 
оберігати чистоту і щирість відносин до товаришів. Але Ви, 
по-прокурорськи, почали шукати «сполучень» і послали мені, 
враз з безладним актом обвинувачення, свій рішучий вирок. 
Забули тілько, що виконання вироку не Вам належить.
Мене дивує найбільше, що Ви трактуєте в Вашім листі 
Раду мов неповнолітню і кажете «я» там, де годилось би, щонайменше, казати «ми», а подекуди й «вона». Адже Ви її ображаєте, складаючи відповідальність за її власні вчинки на 
третіх осіб. Хіба вона не має свого розуму? своєї волі? А коли 
говорити про «впливи», то хто ж винен, що Ваш вплив, як Ви, 
очевидно, признаєте, не найсильніший? Виховуйте її ліпше, 
коли думаєте, що її виховання ще не скінчене, а ми вважаємо 
її під всіма взглядами повнолітньою і тому не зарікаємось вимовляти при ній своєї думки без педаґоґічних клявз, як належить між дорослими людьми, та й не вважаючи на «політики» 
і «партиї», як належить між приятелями. Я їй, здається (не 
пам’ятаю гаразд), не радила їхати до Павлика, бо в той час взагалі не писала до неї, але я була певна, що вона й сама не зігнорує, з сліпої покірности Вам, давнього приятеля свого батька і всеї родини. І я не помилилась. Я думаю, що, «слухаючи» 
Лілі і Кр[ивинюка], вона слухала просто себе самої, — бо чим 
же, справді, могли вони її тероризувати або деморалізувати? 
А зрештою, я її саму про се спитаю.
Я абсолютно не пригадую собі, щоб я казала Раді про Гр[ушевських]: пощо? не треба там ходити (між иншим, я сих чисто галицьких зворотів не уживаю), і не можу в’явити, чому б 
я те казала, коли я сама буваю при нагоді у Гр[ушевських]. 
Може, я в ту хвилину була під свіжим вражінєм якої зачіпки 
п[ана] проф[есора]
 на адресу пам’яти Радиного батька, тепер 
уже не знаю. У всякім разі, то було post festum і впливу на Радини львівські візити не могло мати. Та дивно теж, чому Ви не 
образились тоді, коли то було в Вашій присутности, навпаки, 
ані слова невдоволення Вашого я щось не пригадую, та й весь 
час до мого виїзду Ви поводились без жадних ознак знеохочення до мене. Правда, Ви тоді ще не знали якихсь там «свиньств» 
Павлика (а я їх і тепер не знаю) проти Вас, тому мої слова не 
дражнили Вам нервів до втрати льоґіки, як тепер заднім числом. Чом Ви тоді не боронили Ваших приятелів хоч так, як тепер? Я б, на їх місці, не раділа з такої оборони! Замітьте тілько собі раз назавжди, що хоч би як я «ганила» кого при Раді, то 
«заборонювати» їй, що б там не було, ніколи не маю претенсії, бо я не маю і не хочу мати на те права, а дочка Др[агоманова] не повинна допускати нічиєї моральної тіранії над собою, 
якщо дійсне вона не «позбавлена спадку» дочка свого батька. 
Я не вживала грубих виразів в Вашій присутности про Ваших 
приятелів, і се все, що Ви могли вимагати від мене, а хвалити 
їх і я не обов’язана, тим більше, що сами Ви не стіснялись 
в моїй та й Радиній присутности показувати не раз нескрите 
легковаження, напр[иклад], до її матері, а з моїх приятелів 
жартували собі і критикували їх, скілько хотіли, мене саму 
назвали раз в очі «одержимою» «Месії» Мержинського і т. д. 
(не знаю, чи то було «прилично»!), але я приймала те за дрібні 
вади Вашої вдачі і не робила жадних «сполучень». Я не знаю, 
чому Ви маєте право не то ганити, але просто грубо ганьбити при мені, напр[иклад], Павлика, а я не мала права сумніватись, чи випадає Раді робити візиту п[анам] Гр[ушевським], 
незнайомим їй особисто (може, я тоді думала, що їй просто 
ніяково показуватись, «яка вона», — після того, як в Галичині роздзвонили по всіх усюдах, що вона Ваша наречена, і мені 
вже не одна дама казала, що їй цікаво пізнати, який «смак» 
п[ана] Труша. Я не пам’ятаю, чи я так думала, але могла думати). Як людина, заприязнена з Вами і з Павл[иком], я, власне, 
хотіла іти посередині, себто, не мішаючи ніяких партійних 
взглядів до моїх особистих відносин до Вас обох. Я, правду кажучи, не розумію Вашого вживання терміну «партійний» при 
сій нагоді. Я не належу ні до радикальної, ні до нац[іонально]-дем[ократичної] партії, а якихсь окремих «партій» Павл[ика], 
Груш[евського], Труша і т. д. взагалі не узнаю. Коли ж Ви 
просто мали на думці [і] хотіли казати котерийні чи якісь 
инші, властиве, більш приватного, ніж громадського характеру взгляди, то я Вам скажу, що я їх не розумію і розуміти не 
хочу, бо досить з мене і києвських злиднів, нащо мені ще львівські? Якби люде у Львові сами з усіх боків не торочили мені 
про те все, то я б давно забула про ту «Грушівскіяду», бо позаторік я мала найліпшу волю зрозуміти, в чім тут об’єктивно
річ, і мусіла зректися всякої надії. Тепер я вже ні з Павликом, 
ні з иншими просто не хотіла говорити про ті сварки, тілько, 
отримавши Вашого листа, мусіла заговорити. Я вважаю за невідповідне мішати сюди справу запомоги для впорядковання 
паперів Др[агоманова], котру я реферовала прилюдно, цілком 
не думаючи про Вас, бо я вважала тоді, що Ви особисте ніяк 
до тої справи не належите, та, власне, і тепер так думаю. Коли 
Ви маєте що річевого сказати в тій справі, то, певне, будете говорити прилюдно, де належиться, так само, як і я. Я не зарікаюсь і далі дбати, скілько можу, про літературну спадщину 
мого дядька і учителя, бо він сам за життя дав мені на те право. Коли Ви знали під час мого реферування, що я зле поінформована, то Ваш громадський обов’язок був тоді ж таки подати фактичне спростовання, — і нехай би громада сама рішала. 
Чому Ви того не зробили, я не знаю.
Статю Павл[ика] в «Руслані» я читала сама і перешлю її 
Л[юдмилі] М[ихайлівні], я в тій статі, окрім іронії та гострої 
полеміки, нічого не бачу, я Павл[икові] просто сказала, що ні 
Вам, ні йому не вірю на слово, а повірю тілько літературним 
джерелам та виразним конкретним фактам. Його особисті 
знайомости нічого мене не обходять. Адже я і з Вас не вимагала справозданя, чому Ви знайомі, напр[иклад], з пр[офесором]
Антон[овичем]
 та з иншими антідрагоманістами (бувшими 
і теперешніми) на Україні.
Ні інквізітором моїх приятелів, ні їх ментором я ніколи не 
бажала бути, а пріватні «чесноти» різних не потрібних 
мені людей уже зовсім мене не інтересують, і Ви даремне мені 
подаєте ціну медалі пр[офесора] Колесси, зміст його виділових промов і т. д. Можете мене увільнити від всіх сих фактів. 
В «Народі» статі Кокорудза я щось не читала, хоч за «Народом» мала нагоду слідити уважно. Жадних об’єктивних 
доказів прінціпіальної спільности Павлика з Барв[інським], 
Кок[орудзом], Шух[евичем],
 Кол[ессою] e tutti quanti я нігде 
досі не стрічала, а як зостріну, то не побоюсь ніяких консеквенцій. Все те, що Ви подаєте: «тримає компанію», «іде разом», 
«робив коректу» (але чи видрукував?), все то загальники широкі, без реального змісту для мене. Ви не маєте що «оставляти» мене в чийому б не було товаристві, бо я сама вибіраю собі 
товариство свідомо, так само, як свідомо зрікаюся його. Як не 
порвала я з Вами, невважаючи на всі огидні пльотки Ваших 
земляків і землячок про Вас, аж поки Ви сами не дали мені Вашим власноручним листом фактичного доказу Вашої некультурности, товариської грубости до мене, деспотичного відношення до Ради, котру морально піддержувати заповідав 
мені її батько і, головно, сама вона не раз просила, так не порву 
я і з Павликом, поки не допевнюся об’єктивно, що варто порвати, а як допевнюся, то стане одваги, будьте певні, як стало 
її, щоб порвати з Вами, близьким до Ради чоловіком і моїм недавнім приятелем. Тим часом одно безперечно, що Павлик 
толерантніший від Вас: він ніколи не вимагав, щоб я зірвала 
з Вами, коли хочу бути в його товаристві, і він один з немногих, від кого я не чула повторяння тих чи инших пльоток 
про Ваші особисті справи, він не зрікся знайомости з Радою 
за те, що вона Ваша наречена, він не докоряв мені моїми візитами до Груш[евського], Франка, Гнатюка, і моїм небуванням 
у його сестри в Чернівцях, і моєю особистою антіпатією проти деяких його приятелів, я маю проти нього, може, й більші «провини», та він умів толерувати їх дійсне по-товариськи. 
Мені ж, у всякім разі, легше і приємніше бути в такому товаристві, де признають мене вільною особисто людиною і приймають мене таку, як я є, ніж в тому, де хотять нахилити мої 
думки, сімпатії та особисте поводіння під ярмо котерийних 
взглядів, мені абсолютно неінтересних.
З огляду на те, що відносини родини Драгом[анових] до 
Павлика можуть мати і ширші, громадські наслідки, я зроблю все, що від мене залежить, щоб помогти стати їм на дійсне фактичній, безсторонній основі, і попрошу до помочі всіх, 
хто може сказати річеве слово в сій справі.
Збірайте фактичні дані і приїзжайте читати акт обвинувачення проти Пав[лика] прилюдно. Вашим розривом з нами 
трьома (К[ривинюком,] Л[ілею] і мною) Ви, може, поселите траґедію в душі Ради, — не ми будем з того винні. Я не знала, що 
Ви ні слова не писали ні Лілі, ні Кр[ивинюкові] про Ваше відношення до них («безвзглядність» і т. д.), і згадала про се в листі 
до Кр[ивинюка]
 як про факт, йому звісний, аж несподівано 
бачу, що він тілько від мене довідався про се. Чому Ви, пишучи Раді «перед місяцем» до мого приїзду у Львів, не упередили 
также і нас, обжалуваних, про Ваш безповоротний вирок, того 
я ніколи не зрозумію, хіба що Ви просто хтіли зробити мені 
скандал прилюдний перед нашими спільними знайомими 
демонстративним поводінням супроти мене. Будьте певні, 
що, якби Ви мене упередили (Ви ж знали мою адресу в Італії), 
я б ні записок Вам через люде не посилала, ні бачитись з Вами 
не домагалась би. А я думала, що річ іде про який каприз чи непорозуміння. Чи Ви хтіли й Крив[инюкові] ту саму «сюрпризу» 
зробити, чи се Ви тілько з слабшою половиною роду людського 
так поводитесь, а межи нею з слабшими фізично індівідуами? 
Ну, та се діло Вашої етики.
Наостанку я вважаю за відповідне повідомити Вас, як я думаю надалі урядити мої відносини з Радою і з иншими Вашими приятелями. Застерігаючись проти Вашого котерийного 
світогляду (Ви звете його «партійним»), я не переношу мого теперішнього відношення до Вас на Ваших приятелів і буду знатися з ними настілько, наскілько то буде потрібно чи приємно 
для них і для мене, незалежно від Вашої особи, котру ich lasse aus dem Spiel. Так само, хоч би я посварилась з Вашими 
неприятелями, то се не помирить мене з Вами. Пльоток львівських про Вас я не буду нікому розказувати і постараюсь забути, що коли чула. Нашу остатню переписку зреферую Раді 
точно, а як можна буде, то покажу, Лілю также поінформую 
про Ваше відношення до неї і до всіх трьох нас. Лишу Раді повну волю витягати консеквенції з того, які вона сама схоче, не 
ставлячи їй ніяких ділем та ультіматумів. Взагалі, мої приятелі абсолютно вільні в своїх відносинах до Вас. Обіцяю ніколи не переступати порога Вашої хати, хоч би вона стала коли 
і Радиною, але в хаті Драгоманових буватиму і права veto
в тій справі за Вами не признаю. Рада завжді буде милим гостем в моїй хаті, і я не впускатиму нагоди бачитись з нею поза 
Вашою хатою, хіба що Рада скаже: «Я того не бажаю», і скаже 
те око в око мені самій. Застерігаю собі право переписки з Радою, в залежности єдино від її бажання.
Інформуватиму сама і попрошу других, безсторонніх і навіть ворожих свідків інформувати її про мої прилюдні виступи в тій справі. Вам, певне, буде докладно відомо все, що я радитиму чи казатиму Раді, тому боротьба «впливів» буде рівна, 
а навіть, певне, для Вас легша, бо Ви частіше і більше бачите 
Раду, ніж я, а коли перемога буде не Ваша, то жалуйте на себе. 
З Вами ж я ще, може, говоритиму коли прилюдно в виразній, 
діловій справі, а приватні розмови і переписка між нами, сподіваюсь, покінчені назавжді.