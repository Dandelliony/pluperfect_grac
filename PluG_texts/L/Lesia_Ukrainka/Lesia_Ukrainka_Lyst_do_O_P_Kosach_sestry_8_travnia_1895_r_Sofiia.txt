
26.IV. 1895
Дорогий мій Олег!
Ти, може, й сердишся, що я тобі не одписала зосібна на твій милий лист, але тоді у нас так якось не гаразд було, що зовсім не 
було охоти писати листи. Воно й тепер не Бог зна як поліпшало, та все ж дядькове здоров’я стало поправлятись (як завжді 
на літо), то й в хаті посвітлішало. Наші вже починають думати про літні подорожі, дядько й дядина мають їхати в перших 
числах іюля в Паріж, Ліда з Мікою в Швейцарію (може, виїде 
ще в початку іюня), Рада поїде теж з нею, Ваня хоче трохи по 
Німеччині повештатись, а потім і собі в Швейцарію їхати. А я 
вже додому, не знаю ще, не зважила, чі вкупі з усіма вирушу, чі 
раніше. Чогось мовби роз’їздитись з пів дороги легче, ніж кидати на місці.
Ей, чом то людей не можна так ділити, як кефірів?! так 
було б добре. Я щось не розібрала в твоєму остатньому листі 
фрази про Болгарію, — ти маєш поїхати, тепер чі коли? Ах, 
друже мій, якби ти знала, які у мене тепер смішні плани, нехай колись розкажу, то будеш сміятися довго! Діло в тім, що
ти, може, не сама поїдеш учитись за границю, а... «Ничего, ничего, молчание!»
У нас, окрім новин, написаних в листі до мами, злоба дня 
Лідіна і Радіна участь в хорі, що має бути на вечері у княгині. 
Рада раз у раз заводить побіч мене, в салоні, щось досить невиразне, що має означати 2-гу партію Choeur des religieuses  або 
першу Les étoiles. Ліда вже раз співала на такому вечері, зовсім expromptu, два романси і дві укр[аїнські] пісні з чималим 
поспіхом. На сей раз в хорі співатиме і Ваня, і се велике чудо, 
бо Ваня тепер «старий професор» і залишив усякі неповажні річі, і тілько з Мікою забуває про свою поважність. Врешті, 
Міка теж поважний, читає абсолютно кожний клаптик паперу, який попаде йому в руки, і веде з малою служанкою Заркою 
учені змагання про те, як треба читати слово Paris (Revue de 
Paris,  н[а]пр[иклад]), чі Павіс, чі Павì. Тепер Міка по цілих 
днях у нас, бо Лідіни служанки порозходились, Ліда сама на 
хазяйстві і  не має часу глядіти Міки. Врешті, такого young 
gentleman  завжді приємно мати при собі.
Ми з Радою сей тиждень шиємо різні речі, бо наша англічанка не ходить до нас сей тиждень теж через служанку (се тут 
на Юрія  була така пошесть, що всі служанки або одправлялись, або хоч на тиждень празникувати пішли), ми, користуючись вільним часом, взялись до шиття деяких потрібних 
річей. По-англійськи я вже бреду, — навіть писала до Шури 
листа по-англ[ійськи]! Учу тепер граматіку (зложену для англічан) і пишу compositions,  переклади (не з учебніків, а так 
з якої книжки) і листи до фіктивних або справжніх friends. 
А тут і конець, бо треба листи одправлять, нема часу. Addio, 
carina mia!  Цілую тебе і «мерлушек-крошечек».
Твоя Леся