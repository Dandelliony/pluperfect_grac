
San Remo. 2.I.1902
Лілея моя!
Де тебе питати, де тебе шукати, в якому ти краю? — обізвись! 
Я хотіла недавно розігнатися з довгим листом в Петерб[ург], 
та т[ьотя] Єля каже, що ти вже не там.
Мені тут було різно: і добре, і не дуже добре, і так собі, але 
тепер (власне, сьогодня) дуже добре, навіть не кашляю зовсім 
від ранку. Тут мене «в струні держать» і господарі, і тітка, і лікарь, так що не дають розкисати. А головна річ — сонце, що 
гріло сей тиждень, як літом.
Ну, обізвись, то й я довшим словом обізвусь, а тим часом 
«з Новим роком», бо він уже тут єсть.
Твоя Леся