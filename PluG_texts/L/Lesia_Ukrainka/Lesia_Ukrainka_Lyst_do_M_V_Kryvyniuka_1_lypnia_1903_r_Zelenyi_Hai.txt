
Зелений Гай. 18.VI.1903
Дорогий Михалю!
Ви простіть, що я обмежилась телеґрамою і не пояснила її досі 
листом. Дуже був розбитий час і розтріпаний настрій в Києві. Діло в тім, що я рішила поки що пощадить Раду від деталів сеї приємної історії, бо вже й без деталів се досить прикро 
для Ради. До того ж і п[ан] артист має нахил виставити мене 
мало не пльоткаркою в виду того, що я «втягнула» Раду до сеї 
справи, забуваючи, що се він сам зробив з самого початку. Рада 
все надіється, що ми «помиримось», але я на те не надіюсь і, 
правду кажучи, не бажаю, — згодилась тілько на формальну 
уступку (взяти назад всі мої слова, сказані, коли б то не було, 
з нагоди мого портрета, перше проданого Пін[інському], а тепер поверненого від нього). Більш ніякої уступки зробити не 
можу без насильства над своїм сумлінням, а насильства такого робити не хочу ні ради кого, отже, примирення не буде, бо 
сам п[ан] артист пункт ваги кладе не на інцідент з портретом, 
а на инше, як Ви знаєте. По бажанню Ради і за згодою п[ана]
артиста я можу не виявляти прилюдно, що я з ним зірвала, 
тілько приватно розрив зостається у всій його силі. А якщо 
Рада волею судеб буде як-небудь відлучена від справи і від самої особи головного діяча, то моє прилюдне поводіння стане 
зовсім ідентичним з приватним, чого щиро бажаю. Тілько тепер мені дуже жаль Раду і супроти неї я не можу поступати так 
холодно-катеґорично, як з тим глибоко чужим для мене чоловіком. Йому я написала про дійсне моє становище супроти 
нього (він вимагав від мене, в імени «етики», ще деяких пояснень, і я йому їх дала), коли він схоче не робити ріжниці між 
прилюдними і приватними відносинами, то я, звісно, просити не буду, тілько хочу вияснити все наперед, щоб уникнути 
«несподіванок». Я Вас прошу, при нагоді, не говорити з ним ні 
про його переписку зо мною, ні про те, що вона схована у Вас 
(але приховайте її і надалі), і взагалі якнайменше говорити 
про це все, з ким би не було. Я не хочу, щоб він говорив перед 
Радою, ніби ми щось «розпускаємо», «розносимо» і т. д. про 
нього. Я хочу бути коректна з ним до крайньої педантерії, як 
взагалі буваю супроти ворогів, — я хочу, щоб моя етика була 
безмірно вищою, ніж етика того добродія, і тим думаю побороти його вплив на близьких мені людей. Я сподіваюсь мовчки побороти його скоріше, ніж довгими розмовами. Чим коректніше будем ми, тим різче кинеться в очі, кому слід, його
некультурність.
Зрештою, думаю, що Ви і сами не вшануєте його розмовою 
і знайдете цікавіші теми для розмови з иншими. На нещастя, 
відносини мої до Ради не дають мені перейти над сим всім «до 
порядку» так хутко і абсолютно, як мені б хотілось.
Ну, але краще вже про инше. І[вана] М[атвійовича] я змогла бачити тілько перед виїздом, себто три дні тому. Не знаю, 
чи буде він Вам писати, бо занятий і матерьялу, здається, брак; 
думає вже при побаченні поговорити і залагодити, що треба; 
до того ж невідома виразно Ваша адреса на сі тижні. Знайомі взагалі в розброді по літніх мешканнях, і Київ досить порожній, скілька важних для мене візітів прийшлось відкласти до осени вкупі з літературними справами. Вакації!
Була я на Сирці, там панує пригнічений настрій через слабість п[ані] Н[естроєвої]; дядина томиться, Рада нервується, 
тілько Зоря їздить по гостях і веселиться згідно з своїм темпераментом. Рада боїться покинути дядину саму (Зорі нема 
дома) в виду можливої катастрофи з п[ані] Н[естроєвою] (кажуть, та в безнадійному стані, — я її не бачила, бо вона нікого не приймає) і через те, може, й не буде у нас в Гаю, як хотіла, хіба що ненадовго, бо 1-го авг[уста] мусить бути вже в Києві 
(сподівається приїзду Т[руша]), а від того часу, може, їй і взагалі буде «заказаний путь» до нас (Рада сього не думає, але я допускаю). Рада все надіється на «мир», виправдує всіма силами 
Т[руша] («нерви», «гаряча натура», «пльотки», «погані впливи» і т. д.), се, зрештою, натурально в її становищі, дивно мені 
тілько те, що вона не ображена недовір’ям (вона писала в свій 
час («перед місяцем») про те, що Ви і Ліля нічого їй не радили 
і не відраджували!) і трактуванням її як дурної і несамостійної морально дитини. Се мені дуже сумно…
Все ж мушу сказати, що се все якось більше in abstracto
мене журить, a in concreto я тепер дуже врівноважена, сплю 
без міри і їм так само — вплив хутірського повітря і дощу! Дорожня втома і маленька простуда вже минули. Хоч всі кажуть, 
що я схудла проти осени, але я почуваюся добре і не кашляю. 
Наші всі теж благополучні і проводять час так, як і я (переважно в ліжку і за столом). Ліля починає трошки одсвіжатись, 
а в Києві була дуже прив’яла від задухи, нетерплячки і наслідків всякої пакості. Дора в Зінькові, у тої малої панночки, 
що лічилась «від росту». Микось насоложується «безформенним» станом. Оксана відпочиває від вражінь і біганини. 
Мама дуже поправилась і значно врівноважилась нервово. 
Взагалі тон настрою приємніший, ніж торік, так що, може, 
літо краще пройде для всіх нас. Ну, до побачення! Цілую Вас. 
Привіт знайомим.
Леся
П[ана] Панькевича я в Києві не знайшла, бо адресу забула 
(та, здається, мені її і не сказано було), а ніхто з знайомих не 
знає, де він. Нехай би хоч тепер написали.