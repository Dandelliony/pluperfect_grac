
21–3/І[–ІІ].1895
Шановний друже!
Посилаю Вам обіцяну роботу, властиве, початок її. Коли Вам 
такі речі годяться, то я згодом ще надішлю два-три подібні нариси, що мають іти під тою ж назвою («Вол[инські] образки»), 
на сей раз буде одного. Се справжні образки з натури, сливе дописі, тілько що мені не подобається форма кореспонденційна, 
то я собі їх писатиму в напів белетристичній формі, так мені 
самій цікавіше, а я впевнилась, що тілько те цікаво для читача, що було цікавим для пишучого. Правда ж? Певне, через те 
мої публіцістичні проби виходять погано, що мені їх не конечне цікаво писати.
Отримали ми фотографії. Два види на Псьол гарні, але двір 
дядьків міг би ліпше вийти, коли б його з иншого пункту зняти. Але, звісно, і так се було приємно. Дядько тепер показує 
всім гостям «свою батьківщину» і розказує про неї, згадуючи 
свої подорожі по ній та гостювання...
Не можу Вам нічого порадити щодо книг, та й ніяк тепер уже, — Ваш лист прийшов у той час, як ми сиділи вкупі з дядьком, і я не могла не дати йому сього листа, то от вже 
тепер мені трудно бути в Вашій юбілейній конспірації проти нього. А propos, — я не хочу, щоб він знав, що Чайльд виписаний по моїй раді, прошу не видати мене, якщо дядько питатиме. Врешті, от моя рада: може, вийшли які нові твори по 
історії та етнографії України, то з них виберіть що-небудь. 
Добре було б, якби Ви достали добру і детальну карту (мапу) 
Полтавщини (видання генерального штаба, напр[иклад]), а то 
й взагалі укр[аїнських] губерній; скілько раз дядько при мені 
жалував, що нема у нього такої карти нового видання. Врешті, 
не знаю, чі се годиться і чі не дуже буде видно тут мою участь.
Рада буду, коли мій лист до товаришів послужить хоч на 
що-небудь. Ви кажете: «Галичане його не варті»; мені здавалось, що я там не дуже-то прислужилась галичанам-інтелігентам взагалі, а рад[икальній] партії почастно, та се й не 
було моєю метою — прислужування їм. Мені душа горить, що 
справа гине, а ваших панів-радикалів, окрім двох-трьох людей, я ні за що вважаю, у compris і «золоту голову», задля 
них я і мизиним пальцем не ворухнула б. Правди у них нема ні 
за гріш, я в них не вірю.
Л[юдмила] Мих[айлівна] обіцяє Вам свого портрета, як тілько матиме, Ліда теж; Ліди Ви не бійтесь, вона зовсім не страшна, тілько що швидка і гаряча дуже. Написала б Вам про неї 
і про всіх більше, але вже й так ледве розумію, що пишу, за поспіхом, — сьогодні особливе багато маю роботи з писанням. 
Бувайте здорові! Вірте, що я завжди готова помагати Вам, чим 
можу.
Л. К.
P. S. Посилаю 20 гульденів, половина на «Народ», половина на 
«Поступ». Для «Поступу» збіраюсь писать брошюру, не 
знаю, як вийде, ще треба багато читати.