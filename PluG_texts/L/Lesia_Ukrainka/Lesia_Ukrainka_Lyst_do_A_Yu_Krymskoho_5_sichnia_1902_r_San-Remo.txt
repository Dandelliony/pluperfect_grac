
San Remo, Villa Natalia, Corso Cavallotti
5.I.1902
Вельмишановний і дорогий товаришу!
Я чую, що Ви довідуєтесь від моїх родичів про мою адресу. Се ж, 
видно, Ви хочете подати мені слово привіту, невважаючи на
те, що я була до краю негречна супроти Вас і навіть не обізвалась ні словом подяки на Ваші товариські дарунки, хоч вони 
глибоко порушили мені серце. Вірте мені, товаришу, коли я, 
приїхавши восени з Буковини, знайшла в своїй київській хаті 
Ваші книжки, то здалось мені, що се Ви сами зустріли мене на 
порозі моєї хати і щиро стиснули мені руку. І хоч воно, може, 
на погляд здається инакше, але Ви повірите мені (я в тому певна), що не байдужість чи неуважність до Вас тому винна, що я 
не озивалась до Вас. Я навіть писала до Вас ще раз зимою з Мінська, потім раз уже літом з Буковини, та, певне, мені невірну 
адресу дали, чи мої листи дорогою пристали, досить того, що 
я на них відповіді не мала. Тим часом Ваші книжки показують, 
що Ви таки не забували за мене. Спасибі Вам!
Обізвіться ж тепер, товаришу, на сі мої слова, коли вони дійдуть до Вас. Я знаю, що тепер з мене кореспондент нецікавий: 
сижу я, хоч і в Італії, та «в печі замазана», бо примушена дбати 
виключно про своє вічно розхитане здоров’я, примушена навіть на який час покинути всяку роботу, ледве-ледве що виторговую собі дозвіл писати листи. Не то щоб я була небезпечно 
і справді до краю хвора, але недавно минулий рік приніс мені 
стілько лиха, стілько забрав мені і моральної, і фізичної енерґії, що треба її якось хоч силою відновити, бо сама вона не вертається. Лікарі запевняють, що то, власне, і треба тоді коруватись, коли сухот ще нема, а тілько загрожують, отже, я тепер, 
на думку лікарів, саме до таких «загрожених» належу. Прикрий се стан, — щось подібне до католицького Purgatorium,
 — 
я б воліла вже або рай, або пекло, тілько аби щось виразного!
Їдучи сюди, була я два дні у Львові, був саме гарячий час аґітації в справі укр[аїнського] універсітету. Настрій був незвичайний для людей нашого племени, бо дуже завзятий та бадьорий, — хоч би частіше був він такий!.. Саму справу з усіма 
деталями Ви запевне знаєте незгірше від мене, то не маю що 
її розповідати.
Ще раз в дорозі я забула і себе, і мету своєї подорожі, то було 
того одного дня, що я пройшла в Венеції. Не знаю, чи побачу її 
ще коли, але що не забуду ніколи, в тім певна.
Тепер життя моє монотонне, як в санаторії, оживляється 
тілько листами з України та з инших сторін, де живуть прихильні до мене люде. Оживіть і Ви моє пробування на чужині 
Вашим щирим і завжді цінним для мене словом, — воно ж мені 
не тілько на чужині жадане.
Тим часом бувайте здорові. Стискаю Вашу руку, мій товаришу.
Л. Косач