10.I (28.XII).1913 
З Новим роком, люба мамочко!
Отже, таки дочекалася я від тебе листа, а то вже не знала, що 
мені думати, та не зважалась і писати. Як завжді в таких випадках, найпростіше не спало на думку — а саме, що твій лист 
пропав. Найбільше мене турбувало се повне мовчання усеї родини і те, що «Р[ідний] Кр[ай]» не приходив (я його так і досі не 
одержую, відколи я тута, та й з дому писано, що й там нема). 
Вже тілько як прочитала в газетах про твій доклад в товаристві та одержала листи від Лілі і Дори, то перестала турбуватись, а почала потроху «обіжатись», але тепер, звісно, і се 
минуло, і новий рік, хоч він і «тринадцятий», «заповідає ся помисльно». Щоб не було і з твого боку ніяких griefs, поясню 
справу з ініціалами, що здається тобі «злочином». На мою 
думку, злочину тут нема, бо всім літераторам, в тім числі 
і тобі, трапляється з різних причин підписуватись ініціалами 
і кріптонімами і ніхто сього злочином не вважає (чи ж не робив так Шевченко, Куліш і инші не менше знамениті письмовці?). Крім того, дані ініціали заслона дуже прозора для того, 
хто знає ймення і стіль, і чисто формальна, бо ніхто й не вимагає повної тайни (адже чоловік з 10 її знають!). «Інспірацій» не 
шукай, бо коли мені оця потреба полутаємниці просто тілько трохи неприємна (се я признаю), то Борейкові вона ніж 
в серце, бо він в тисячу раз вищої думки про талан того автора, 
ніж автор сам. Хто там про що повинен був думати свого часу, 
про се не будемо краще говорити, бо се тілько може змучити 
нерви, а скутку жадного не буде: як нема воріття, то не треба 
й каяття, такий мій прінціп. Якби діло стояло тілько між автором і Борейком, то, розуміється, вони обоє вміли б поставитися вище всяких «інспірацій» самоохорони, але там, де є 
можливість, що постраждає добробут третьої людини, там 
і ти повинна боятись, бо та третя людина, в разі чого, може довести до божевілля обох (я се кажу зовсім серйозно і не в переноснім значінні), а се страшніше всяких репресій. Ти знаєш ту 
людину, і то не з найкращого боку, однак торік після одної розмови в Золотоворотському садку ти вже вважала за потрібне заступатися за неї, таку роль жертви вона зуміла зограти, — 
отже, бачиш, як вона вміє керувати чужими нервами. А тоді 
вся сила була не в слабості її чоловіка, а в тому, що син зробив 
маленьку пробу визволити трохи свого чуба з її рук, бо вже занадто боляче прийшлося; проба та, звичайне, провалилась, 
і чуба затиснуто ще міцніше (між иншим, і твоє заступництво трохи помогло, бо розжалобило і без того м’ягке серце…). 
Але все це до часу. Прийде час на окреме видання, і будуть ініціали доповнені. Прийде час і на визволення, може, навіть скоріше, ніж хто сподівається, — so hilf mir Gott! А поки що нехай 
буде так, як зважено раніше. Нікого тим не буде ні сховано, ні 
поховано. Тут мушу додати, що якби не Борейко, то, може б, 
той рукопис і зовсім зник зо світа, бо автор був раз у такому 
настрою, що хотів його знищити (сталось се після одної дружньої рецензії — в листі — на «Йоганну», де рецензент занадто 
щиро дошукувався «автобіоґрафічної основи») і таки, напевне, 
знищив би, якби «інспіратор» не вмовив переждати афект… 
Щодо аналогії з папою і тобою, то тут аналогія неповна. 
Бо 1) що можна «действительному статскому советнику», 
того не можна титулярному, та ще й «помощнику»; 2) з твоїх творів тілько одно «Орлове Гніздо» по сюжету схоже з сим 
твором, але ж воно досі не надруковане і невідомо, який би 
воно зробило ефект свого часу; 3) тоді не було судових процесів літературних, не було, значить, огласки, а відомо, що і тут 
часто «свет не карает преступлений, но тайны требует для 
них»; 4) «бывали хуже времена, но не было подлей». Саме 
перед моїм виїздом одного молодого урядовця позбавлено 
можливости служити тілько за те, що заручився з свідомою 
полькою («польская интрига», либонь, і в Азії комусь страшна!), так-таки просто і всім до слуху говорилося про се. Може, 
якби то була «мазепинка», то начальству сподобалось би 
краще. Хто вгадає? 
Ще одно. Невідомо, що тяжче, чи підписувати ініціалами, 
чи підписувати своїм повним іменням річ свідомо скалічену, 
як трапилося з «Руфіном і Прісціллою». Там автор сам калічив (і з яким болем!), сам і підписатися мусів, а тут доручив 
иншій руці сю тяжку роботу, то, може, доволі буде ініціалів, 
бо нема ж надії, щоб могло обійтись без каліцтва, сього навіть 
ніхто не має права вимагати, хоча, правду кажучи, се більший 
«злочин», ніж ховання за прозорі заслони. Сей злочин теж «інспірований» лютим духом нашого часу, але ніхто не докорить 
тобі за теє, а менше всіх я. Звичайне, можуть не вратувати ніякі злочини чи цноти і, може, справді «гріхи» самого Борейка 
зовсім вистачають, щоб вічно держати його з родиною на порозі злиднів, невважаючи на тяжку його працю, але принаймі 
ніхто инший з того не винен, се все-таки дещо значить. 
Ну, і годі вже сих сумних тем. Я ж, правду кажучи, ледве-ледве що до пам’яти прихожу після цілорічної боротьби 
з своїм внутрішнім ворогом — туберкульозом. Се ж тілько 
тижнів два остатніх, що маю нарешті усталену нормальну 
температуру, та й то вже часом занадто низьку (36,1), як буває 
після тяжкої гострої хвороби. Вага була трошки збільшилася, 
а тепер знов чогось зменшилася, невважаючи на alimentation 
forte,
 — може, через те, що стало холодніше, надто вечорами. 
Не треба думати, що воно вже холодно, бо на сонці то навіть 
і зовсім гаряче буває, та й увечері в хаті, живучи без грубок, 
пара від дихання не ходить по хаті, як буває в Криму і на Кавказі взімку, але ж я, наче та звягельська ісправниця, забуваю, що 
я «не в Італії родилась», і від найменшого подиху вітру з півночі уже стискаюся. Либонь, мій орґанізм занадто точно зрозумів закон фізіки, що від тепла тіла поширяються, а від холоду стискаються. Так чи сяк, а я найлегша з усіх тут живучих 
дам, і мене дражнять «невесомою», «эфирною» та «spirituelle 
dans tous les sens»., Я сама не почуваю від сього ніякої невигоди, а лікарь скандалізований, що людина мого віку і зросту 
важить всього 47 kilogr. Пробував дати мені риб’ячий жир, але 
се не пішло, казав покинути всяку дієту і їсти все, скілько влізе, але біда в тім, що багато не влазить, певне, через те, що мені 
заборонено (та я й сама не можу) ходити. А при лежачому режімі я ніколи не можу їсти багато (пам’ятаєш, як бувало в Берліні?). Проте мені все-таки краще, бо нема болів і пропасниці і цістіт прийняв зноснішу форму (хоч не болить, і то добре), 
тілько чогось серце таке стало чутке, що не зносить ніякого зусилля, зараз сильно б’ється, аж я нездишуся (напр[иклад], як 
зійду 5 щаблів на рундук, як пройду трохи в осінньому пальто, 
як здійму кухля з водою абощо). Але я сим не турбуюся, бо се, 
здається, досить звичайне з’явище в анемічних і ні на яку ваду 
серця не показує, просто не треба бути такою femme d’esprit.
Лінуюся я тут сильно, ні над чим не працюю, так собі потрошку дещо переписую, та й то дуже пиняво йде. З ранку 
і до 4 год[ини] я надворі, там люде заважають щось робити, 
а ввечері рідко маю енерґію, до того ж і спати тут лягають 
рано всі, то й я переняла сей звичай. Поки що не дуже гризу 
себе за лінощі, бо, може, й досить тим часом моїх драм, треба 
дати читачам обов’язковим (родичам і редакторам) відпочити, 
а необов’язкові, може, не так-то й помітять моє мовчання. От 
спогади про Миколу Вітальєвича хотілось би мені написати 
(яко членові колишньої «Плеяди», що багато йому завдячила), 
але тепер ще не можу, таки просто не маю сили. Дивна річ, 
як була t° під 38°, то писалося краще, а тепер при нормальній 
живу, як деревина. А що ж би то було, якби я колись зовсім видужала? Може б, усякий esprit втратила, набувши ваги… треба б усе-таки попробувати видужати. Правда? 
Бувай здорова, мамочко. Міцно-міцно цілую тебе і прошу 
не лишати мене довго без листів, бо се мені навіть вадить. Привіт Мих[айлові] Вас[ильовичу], і Ласочці, і родичам, та друзям. 
Твоя Леся 