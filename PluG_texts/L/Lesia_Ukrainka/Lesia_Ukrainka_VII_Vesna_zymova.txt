Весна зимова
Тихо і тепло, так наче і справді весна.
Небо неначе спалахує часом від місяця ясного світла,
Міняться білі хмаринки то сріблом, то злотом;
Ледве на місяць наплине прозорая хмара,
Ко́ло на ній засіяє, мов одсвіт далекий веселки.
Зорі між дрібними хмарками наче таночки заводять,
Сніг на верхівлі узгір’я блищить так яскраво,
Що видається не раз, мов займаються раптом вогні вартові;
Матовим сріблом біліють дахи на будинках,
Тіні різкі вирізняють балкони, тонкі балюстради,
А кіпариси між ними здаються високими вежами замків,
Листя широке магнолій важке, нерухоме
Кованим сріблом здається;
Тінь фантастична латаній лягла на блискучий поміст марморовий.
Лаври стоять зачаровані, жаден листок не тремтить.
 Тихо в садку, тихо в місті, бо пізня година.
Вже й на горі, у будинках вогнів не багато лишилось
Злотом червоним горіти. — Скрізь тихо;
Тілько поток невидимий гірський, як млиновеє ко́ло, шумить;
Пісня часами озветься десь, ледве лунає…
Часом по вулиці люде проходять безгучно, мов тіні;
Море далеко леліє так ніжно, як мрія.
Легкі тумани серпанками сонні долини вкривають.
Тихо і тепло… І сон не бере, і робота не йде.
 Я похожаю по свому балконі, що довгий, високий,
Мов корабельний чердак. Видко звідти всі гори,
Неба широкий намет і далекеє море,
Звідти легше й думкам розлітатись по всіх українах…
Довго я так похожала, а мрії та думи снувались,
Мов на коло́вроті прядиво тонке, порветься та й знову прядеться.
Часто літали думки мої в сторону рідну, —
Снігом повита, закована льодом, лежить вона ген за горами.
Иншії гори згадались мені, вулиці инші й будинки,
Тілько той самий ясний місяченько освічує їх в сю хвилину.
Хто там спить? хто не спить? в кого в вікні видко світло?..
Раптом чогось я згадала велику, сувору будову,
Брами з важкими замка́ми, сторо́жу й високу ограду,
А за оградою — вас, мій товаришу, в клітці тюремній.
Що́, коли ви не спите в сю хвилину?
Що́, коли місяць крізь ґрати освічує стіни порожні
Світлом холодним і жаским? — Ви, може, в вікно подивились,
Може, вам видко при місяці місто і вулиці, й гори…
Сон не бере, і робота не йде, ніч така ясна і — довга…
Раптом зійшла я з балкону і двері засунула міцно.
Тяжко чогось мені стало в тому чарівному садочку.
Зорі чогось затремтіли, і небо стемніло, —
Може, туман застелив, може, погляд у мене змінився.
1898. Ялта