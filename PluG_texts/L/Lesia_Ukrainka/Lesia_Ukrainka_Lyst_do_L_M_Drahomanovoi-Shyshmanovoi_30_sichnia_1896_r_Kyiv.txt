
Люба моя Лідочко!
Зовсім даремне ти нарікаєш на нас, нібито ми Вам не пишем, 
бо ми з мамою писали на свята і то вже давно, так що відповідь 
була за Вами. Я, власне, збиралась писати тобі листа з  запитанням, що б то могло значити, що ніхто з вас не пише. Аж тут 
отримала твоє посланіє з Ковля вчора, 17-го. Неправильність 
нашої кореспонденції треба на добру половину відносити до 
безтолковости наших (і  ваших) пошт, mais c’est un mal sans 
remède…  Одвикни ти, ради Бога, од таких драматичних виразів, як, наприклад, «насильно мил не будешь» і т. п., адже ти 
сама сьому не віриш, я думаю! Та і що говорить! Єсть у Вашій 
сім’ї хтось такий, що тільки один-одним лист написав мені за 
весь час, та й то я жестоких слів не говорю...
Питаєш, як ми проводили свята? Утомітельно і... скучновато. Гості були зраня до вечора, і  часом такі, яких ми по 
цілих століттях не бачимо. Йолки для дітей ми не робили, досить було і так заметні. Після Нового року (з котрим я забула 
тебе поздоровить, ну, та я і без Нового року бажаю тобі всього 
найкращого) приїздив Міша і пробув у нас до 16-го, та за гостями і всякою біганиною я його мало бачила. Дуже мені хочеться 
поїхати до нього в Дерпт весною, та се ще вилами на воді писано — більш того, що не поїду.
Навряд, щоб мама поїхала до Вас, се  ж не то що мені: забралась та й  гайда! А  окрім того, я думаю, що мамі було  б 
дуже тяжко в  Софії і  замість розваги Людмилі Михайлівні 
вона привезла б, може, новий смуток. Хоч, звісно, для многих 
питаннів було б краще, якби вона чи хто з нас міг приїхати. 
А чому б тобі не зібратись до нас? Далебі, се гріх, що ти досі не 
зібралась, «від Бога гріх, а від людей сором!» Коли люди пішки йдуть навколо світу, як уже їм дуже хочеться, то невже ж у 
тебе не стане охоти машиною їхати? A propos, моя рада Алеко 
К[онстантинову]: звідси можна устроїть подорож в Азію невеликим коштом... Твоя розповідь про сей план кругосвітньої 
подорожі дуже мене насмішила (особенно епізод з гімназистами, прокладаючими на карті маршрут!), n’en déplaise à М-r К.! 
А сей пан, видно, продовжує служить вічною причиною незгоди між тобою і Ванею...
Попроси Раду, щоб перш усього написала мені, а потім прислала б що-небудь з своїх рисунків,  мене дуже інтересує її 
малювання. От славно буде, коли вона вивчиться настояще 
малювати!
Ну, які ж тобі факти написать? Що Олеся виграла коня, се 
ти вже знаєш, клопоту з ним було багато і тепер наші стали 
на тому, щоб сього Буцефала одправити в  Колодяжне і  там 
учить до верхової їзди; сьогодні приїхав з Кол[одяжного] чоловік, щоб забирати коня. Друга новина, що на тім тижні буде 
весілля Люді С[тарицької] таки з тим паничем, що то мама писала, — треба сподіватись, що в їх ménage  ніколи не треба 
буде видумувати пороху, то, може, все обійдеться гаразд. Ми 
з  Олесею вже отримали запрошення в  дружки, і  «по долгу 
дружбы» треба іти, хоч мені і не хочеться зовсім.
Твій «друг детства», Орися А[нтонович], тепер дуже слаба, уже три місяці як лежить з гострим ревматизмом і щось 
ніяк не поправляється, хоч лічать її доволі інтенсивно. Мати 
її теж дуже слаба.  Я була у них вчора, вони розпитували про 
тебе і про всіх вас, та за лікарями і масажистками ніколи було 
і говорити. Як будеш, Лідочка, посилати ґравюри, то краще 
пошли заказною бандеролею або в письмі заказному, а то, знаєш, наші пошти..
От іще одну новину забула: наш Микось уже поступає в гімназію, вчора і сьогодні держав екзамен і завтра ще держатиме. 
Поступає в 1-й клас, значить ще 7½ літ муситиме лямку тягти... Мені се досить прикро, та що вже зробиш.  Папа уже 
поїхав у  Кол[одяжне], рука його сливе зовсім оправилась. 
Мама і Дора хутко теж виїздять, а я зостанусь тут на хазяйстві. 
Ну, бувай здорова, і не сварись, я буду писать, хоч не конче 1-го 
числа, а так, коли прийдеться. Цілую тебе і всю родину. Чому 
дядина і Рада не пишуть?
Твоя Леся