
3.IX, Софія
Любий дядьку!
Щось то Ви вже знов обоє відцурались від нас. Чі не послати Вам в Паріж лілової блузки на спогад про мене і про мої 
просьби писати? Але ні, я знаю, що, певне, Вам просто ніколи, се я так собі пишу, я навіть не хотіла б, щоб Ви втомлялись, 
пишучи листи. Як буде час і не будете втомлені, то і напишете. Ну, перебрались ми з Владаї і вже навіть потроху вивели 
вашу домівку з хаотичного стану, хоч і не зовсім ще. На столі 
у себе я знайшла Верна «Histoire sainte», тілько без Ваших заміток, думаю завтра почати її перекладати, а примітки Ви поробите потім, як приїдете. Тілько я думаю сю річ перекладати ліберальніше, ніж ту статью про Біблію, бо для селян 
і дітей наших такий стіль навряд чі буде зрозумілий, коли 
його перекладати близько; коли читати по-французьки, то 
виходить нібито легко і просто, а коли почать перекладати 
по-нашому (я пробувала), то виходить важко і дуже книжно. 
Та вже побачимо. Чі вже вийшла друга частина сеї книжки, де 
має трактуватись про християнство? Я думаю, що, може, перекладу першу частину, поки буду тута, але напевне не скажу, бо щось я тут не великою робітницею себе показую, аж 
сором! Коли за сих два місяці не надолужу трьохмісячного 
байдикування, то вже не знаю, що і думати про себе. «Искам 
да се скрия!» Навіть листи одвикла писати, себто звела їх до 
minimum. Тілько практичні лекції болгарської мови посуваються добре, дякуючи Міці; я навіть у салоні M-me Белчевої
одважилась щось сплести по-болгарськи з її гостями, що не 
знали ні по-руськи, ні по-французьки. І, здумайте собі, вже на 
мені починає відбуватись чудний феномен, — коли хочу сказати що по-польськи, виходить по-болгарськи! Чим се об’яснить? 
Якби ж я так вже знала по-болг[арськи], а так ледь бреду все-таки! От ще потурчуся і побусурманюся тута. Тим часом я вже 
звикла говорити на чотирьох мовах, і, чого доброго, Рада мене 
вивчить говорити добре по французьки. Рада все говорить, 
з якою б охотою поїхала б вона зо мною в Росію, та й справді, 
як би се було добре, коли б можна було як-небудь се врядити. 
Чі Ви б її пустили? Мені здається, що вона привикла до мене 
дуже. Я взагалі не знаю, як я тепер могтиму виїхати від Вас. 
Краще не думати про се тим часом. Я от думаю, коли б Ви вже 
скоріш приїздили, а то мені вже здається, що Ви там цілий рік 
сидите. «Стига толкоз», — каже Вам Рада і я теж..
Простіть, що такий се лист якийсь.... У мене ще й мислі 
в хаосі, ще не прибрані. Рада, певне, Вам багато різних новин пише, а мені якось нічого нового не трапилось, тілько що 
у Владаї на прощання зо сходів полетіла, впрочім, без жадних 
наслідків. З Росії жадних новин, і від мами жадних листів.
Бувайте здорові та до побачення скоріш!
Ваша Леся