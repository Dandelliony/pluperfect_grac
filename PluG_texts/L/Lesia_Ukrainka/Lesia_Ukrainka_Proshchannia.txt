Прощання
В хаті мол[одого] хлопця. Дівчина в гостях, його мила, не коханка, не заручена, — мила.
На столі великий портрет,  прикраш[ений] квітками, портрет гарної молодої дівчини, не тої, що в гостях.
Ніжна сцена.
Хлопець. Ти все-таки смутна, ой, яка ти смутна.
Дівчина. Я? ні! Дивись, справді, ні.
Хлопець. Ти усміх[аєшся], але все ж бачу, що ти смутна.
Дівчина. Тобі здається. Чого ж би я мала бути смутна?
Хлопець. Не знаю. Тілько мені здається, що ти от-от почнеш 
говорити оті свої речі, що я так не люблю слухати.
Дівчина (безтямно). Які речі?
Хлопець. Ти знаєш… ну, що ніби ти мусиш збайдужіти мені 
колись…
Дівчина (спокійно). Ні я не буду сього казати, ти ж мені се заборонив назавжді.
Хлопець. Тілько через те, що я заборонив?
Дівчина (ховає лице у його на грудях). Я не буду сього казати, ніколи не буду.
Хлопець. Ти в мене віриш?
Дівчина. Я вірю тобі.
Стук в  двері; пара розходиться. Приносять листа. Хлопець читає. Дівчина ходить по хаті, спиняється перед портретом й довго дивиться на нього. Хлопець ховає листа з усміхом, і див[иться] 
в простір задуманий.
Дівчина. Скажи, де в тебе мій портрет?
Хлопець (пок[азує] на шуфляду в столі). Тут.
Дівчина. Ти його ніколи не становиш на столі?
Хлопець. Ні.
Дівчина. Чому? Він оправлений.
Хлопець. Не ставлю через те, що боюсь профанації. Там є твій 
напис. Ти пам’ятаєш, що ти мені написала?
Дівчина. Так.
Хлопець (ц[ілує] її руку). Не кожні очі гідні читати той напис. 
Якби мій найліпший друг дозволив собі якийсь жарт 
про тебе, я б його скинув зо сходів.
Дівчина. А ти не можеш ручити за своїх друзів?
Хлопець. Н-не за всіх… Тобі се дивно, що я можу звати друзями людей, за яких я не можу ручити? Але ж…
Дівчина. Мені нічого не дивно. — Можна спитати, від кого то 
лист?
Хлопець (показує на порт[рет]). Від неї.
Дівчина. А хто вона така?
Хлопець. Моя тов[аришка] з дитячих літ.
Дівчина. Се я бачу,  тут написано: «другові дит[ячих] літ 
на добрий спомин». Але хто вона взагалі, не тілько для 
тебе?
Хлопець. Взагалі?.. ну, недавно укінчена гімназістка, дочка 
діректора гімназії в N, де я учився… а більш… та се і все її 
«громадське становисько».
Дівчина. Вона цікава дівчина?
Хлопець. Як тобі сказати? Я, власне, мало її знаю, ми літ п’ять 
не бачились. Тоді, як ми розстались, вона була підлітком «невдячного віку», а  тепер, оце літом, зострівся 
з нею, ледве пізнав:  доросла панна.
Дівчина. І гарна до того!
Хлопець. Тобі її врода подобається?
Дівчина (див[иться] пильно на порт[рет]). Вона дуже гарна… 
Вона багато молодша від тебе?
Хлопець. На п’ять літ.
Дівчина. Якраз настілько, наскілько я від тебе старша.
Хлопець. Чого ти се сказала?
Дівчина. Хіба ж се неправда?
Хлопець. Так що, як правда?
Дівчина. Нічого. Правда, та й годі, чому ж про се не можна 
говорити?
Хлопець. А нащо ж конечне говорити?
Дівчина. Так можна сказати про всяку розмову.
Хлопець. Ні, не про всяку. От про ту, що в нас була вчора, сього не можна сказати.
Дівчина. Я не пам’ятаю, про що ми вчора говорили.
Хлопець. Про заручини.  І я знов скажу…
Дівчина. Ні, годі, годі, не кажи нічого, не треба… Нащо ти тепер так часто говориш про се? Адже сам колись казав, 
що ти проти усяких пут і кайданів.
Хлопець. Се ж не кайдани.
Дівчина. Все одно, — нащо ж я маю тебе в’язати?
Хлопець. Тілько мене? а себе?
Дівчина. Я й так твоя.
Хлопець. А я хіба ні?
Дівчина. Я сього не кажу… Слухай… що я хтіла казати? Твоя 
мама дуже пестила тебе малим?
Хлопець. Дуже.
Дівчина. Ти був щасливою дитиною?
Хлопець. О, так, дуже.
Дівчина. Однак ти ріс одинаком, все-таки се смутно, якось 
самотно.
Хлопець. У мене завжді було товариство дитяче.
Дівчина (на порт[рет]). Вона належала до того тов[ариства]?
Хлопець. Так, тілько трохи пізніше, я був у гімн[азії], як ми пізнались. Вона була тоді таким смішним, завжді кудлатим дівчатком, — «куколка з льону»  — дражнили ми її.
Дівчина. А вона плакала.
Хлопець. Не завжді, потім звикла. А тепер, як то завжді буває, 
їй навіть приємно спогадувать ті Kinderspiele, I навіть от 
у сьому листі підписалася «колишня куколка з льону».
Дівчина. Але ж тепер вона не подібна до куколки з льону?
Хлопець. Ну… тепер вона доросла панна!
Дівчина. Однак ти все зо сміхом про неї, чі так всім друзям дитячих літ від тебе така шана?
I Дитячі ігри (нім.)
Хлопець (споважнів). Ні, властиве, я її зовсім шаную, се так 
собі жарти на спогад Kinderspiele. Вона дівчина добра, — 
наскілько я міг завважити, бо вона така соромлива, 
правдива мімоза,  до неї страшно доторкнутись, щоб 
не вразити.
Дівчина. Ти взагалі боїшся вражати.
Хлопець. Боюся? Ні, тілько не люблю сього робити тому, хто 
на се не заслужив.
Дівчина. А хто заслужив?..
Хлопець. …хай сам на себе жалує.
Дівчина. Я завжді тілько на себе жалую.
Хлопець. Чого ти зараз все приміряєш до себе? Се, знаєш, негарна звичайка.
Дівчина. Звичайка егоїстів?
Хлопець. Се ти сказала, а не я.
Дівчина. Та вже ж, що я сказала… Врешті поганих звичайок 
у мене багато, ти се признав сам.
Хлопець. Я признав? Коли?
Дівчина. В різні хвилини, не то, щоб усе заразом.
Хлопець. Ти якось дивно настроєна сьогодня. Чіпляєшся до 
слів…
Дівчина. До якого ж я слова вчепилась? Скоріш до факта, ніж 
до слова.
Хлопець. Я  давно завважив, що ти не можеш знести навіть 
найдальшого натяку на твої вади.
Дівчина. Може, се значить, що я їх надто глибоко й боляче почуваю, ті свої вади.
Хлопець. З сього вихід був би простий.
Дівчина. А власне?
Хлопець. Поправитись від них.
Дівчина. Справді, се дуже просто.
Хлопець. Хіба ж ні?
Дівчина. Я хіба сказала, що ні?
Хлопець. Ти не сказала, але…
Дівчина. Але що? (Дивиться йому в очі).
Хлопець. Ну, от знов сей погляд, сей погляд.
Дівчина (закрив[ає] очі).
Хлопець. Чого ти закрила очі? Тобі недобре?
Дівчина. Ні, так, тобі ж не подобався мій погляд.
Хлопець. Як тобі не сором? (Ц[ілує] її в  закр[иті] очі, вона 
усміх[ається] тремтячими устами.) Не то що не подоб[ається], а тілько ти наче душу наскрізь пробиваєш тим 
поглядом, до самого дна.
Дівчина. А се неприємно?
Хлопець. Се томить. Не можна  ж вічно на сповіді бути? Чому ти не відносишся просто до того, що тобі життя дає? 
Нащо ти мучиш себе тим пригляданням та допитуванням?
Дівчина. Хіба ж я про що допитуюсь?
Хлопець. Не словами допитуєшся, а  поглядами і… всім. Ні, 
справді, ти даремне мучиш себе.
Дівчина. Коли я тілько себе мучу, то се ще не біда. Чі, може, я 
мучу не тілько себе? 
Хлопець (мовчить).
Дівчина (хотіла щось сказати, але втрималась). Дай мені свою 
руку. (Хлопець дає, вона притул[яється] до руки і тихим, 
рівним, монотонним голосом говорить.) Ти дуже добрий, 
ти стілько терпиш від мене.
Хлопець. Ну, годі, годі…
Дівчина. Ні, ні, нічого. Я хочу сказати, що я не буду мучити 
тебе, а  в  нагороду за минуле я тобі обіцяю, що я не буду допитуватись ні про що. Коли побачу, що ти вже перестав мене любити…
Хлопець. От, знов!..
Дівчина (утримує його руку). Ні, ні, я не про те… я тоді обіцяю 
тобі не допитуватись ні про що, я се побачу сама і мовчки піду собі геть.
Хлопець. Що ти маєш на думці?
Дівчина. Нічого, тілько те, що кажу.
Хлопець. Ну, нащо ж ти се кажеш?
Дівчина. На всякий случай…(Змін[ює] т[он].) Так було говорить моя мама, даючи мені парасоля на гулянку. Ти 
пам’ятаєш того великого чорного парасоля, як ми, бувало, під ним удвох від дощу ховались! Я не хутко навчилась ховатись під парасолем. Малою, бувало, завжді 
змокну, як хлющ, хоч би там не знати який парасоль був 
у руках. Та й тепер, тілько дякуючи тобі, я могла ратуватись від зливи.
Хлопець. Се дивно, дивлячись на тебе, не сказав би, що ти 
така безпорадна.
Дівчина. О, я часом буваю дуже безпорадна, зовсім безпорадна. Мені тоді здається, що нема нікого в цілім світі, хто б 
поратував мене.
Хлопець. Се, либонь, тобі здавалось давно, тоді, як ти ще не 
знала мене?
Дівчина. Так, часом здавалось…
Хлопець. Скажи… ти… ти раніш знала кохання?
Дівчина. Ти сам тілько що казав, що не можна бути вічно на 
сповіді.
Хлопець. Ну, я не буду питать, коли тобі се прикро… А  знаєш, бувають часом такі душі, сказав би — прозорі, що їх 
і  сповідати не треба, їх і  так видно наскрізь. І  наскілько я завважив, у таких людей з прозорими душами бувають не ясні, сірі чи блакитні очі, а темні, карі або чорні. 
Правда, цікаве з’явисько?
Дівчина. Та чі так воно справді?
Хлопець. По моїх спостереженнях так.
Дівчина. А які очі у сеї дівчини? (Портр[ет].)
Хлопець. У неї карі і власне підходять під мою теорію, — вона 
нічого не може скрити.
Дівчина. А ти ж казав, — вона така мімоза.
Хлопець. То ж власне! Зараз видно, що її доторкає до живого 
і через що власне. У неї все якось дуже просто і щиро виходить, до її подій зовсім не треба ніяких слів пояснення.
Дівчина. І вона завжді була така?
Хлопець. Завжді, скілько я знаю. Пам’ят[аю], в нашому дит[ячому] товаристві вона, було, кожну сварку чі незгоду 
так швидко і легко розплутає, що нам, було, аж смішно 
стане, чого се ми завелися. Раз — вона ще зовсім була мала, а я був підлітком — я розсердився на неї за те, що вона 
сміялася з мене, коли я з дерева ввірвався (то було таки 
смішно, признаю тепер, хоч тоді мене дуже боліло), і я не 
озивався до неї три дні. Вона все похожала коло мене і соромливо всміхалась, а потім, нарешті, підійшла просто, 
обняла мене і так шпарко промовила:  «мир миром, пироги з сиром, вар[енички] в маслі, ми друж[еньки] красні, поцілуймося». 
Дівчина. І ви поціл[увалися]?
Хлопець. Авжеж.
Дівчина. І сварці був кінець?
Хлопець. Ми зараз же побігли на гойдалку в найліпшій згоді.
Дівчина. Я думаю, тілько між дітьми можлива така простота.
Хлопець. «А ще не будете, аки дѣти»… 
Дівчина. Знаю, знаю… А як ти думаєш, є така людина, що ніколи не була зовсім дитиною?
Хлопець. Може, тілько то велике нещастя.
Дівчина. Далеко краще бути дитиною довіку.
Хлопець. Так, де в чому.
Дівчина. Напр[иклад]?
Хлопець. Та нащо там ті приклади?
Дівчина. Так, правда, не треба прикладів, аналізу, нічого не 
треба!
Хлопець. Ти знов якась така…
Дівчина. Ні, ні, зовсім я не «якась така». Ти ж мене любиш тепер, чого ж мені ще?
Хлопець (обійм[ає]). «Мир миром?..»
Дівчина (з мукою на обл[иччі], весел[им] гол[осом]). Ми з тобою 
не сварились. (Випростується в його обіймах і віддаляється трохи.) Здається, хтось стукає.
Хлопець (раптово насторож[ившись]). Ні, то до сусіда.
Дівчина. Але мені вже додому пора.
Хлопець. Чого так раптом?
Дівчина. Раптом, чі поволі, а треба ж колись іти.
Хлопець. Чого так драматично: «Треба ж колись іти»…
Дівчина. Бо — треба… Ну, бувай здоров.
Хлопець. Чом не «до побачення»?
Дівчина. То по-чужому, а так більше по-народньому виходить, 
отже, і в пісні: «бувай здоров, несужений друже»… 
Хлопець. До чого се?
Дівчина. Ах ти все сьогодня до чого та до чого! Ні до чого, 
просто — бувай здоров.
Хлопець. Ні, до побачення. (Обійм[ає] її). Я  завтра до тебе 
прийду.
Дівчина. Приходь.
Хлопець. І, сподіваюсь, нарешті вмовлю тебе, що краще нам 
заручитись.
Дівчина. Ні, ні, ні, ти про се не говори, не говори, я не хочу. Не 
треба, не треба, не треба. (Раптові жести. В дверях.) Прощай!  (Зникає.)
Хлопець. Та слухай-бо… (Махає рукою, нахмур[юється], далі 
підходить і поправл[яє] квітки на порт[реті].)