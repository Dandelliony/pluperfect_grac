12.
Надсонова домівка в Ялті
Сму́тна оселя!.. В веселій країні,
В горах зелених, в розкішній долині
Місця веселого ти не знайшов,
Смутний співець! умірать в самоти́ ні
В смутну оселю прийшов.
Звідси не видно ні моря ясно́го,
Гомону з міста не чутно гучно́го,
З бору соснового шум тут іде;
Гори лунають од вітру буйно́го,
Часом де дзвін загуде…
Стали в саду кіпариси стіною
Оберегати в оселі спокою,
Лаври — неначе зсушила журба,
Тихо, журливо кива головою,
Віттям плакучим верба.
Все тут журливе кругом сеї хати, —
Та найсмутніші отії кімнати,
Де безталанний поет умірав:
Все тут забрали, що можна забрати, —
Смутку ж ніхто не забрав.
Вікна тьмяниї, мов очі слабого,
В хаті порожній само́тно, убого,
Висить свічадо на голій стіні,
Мглою повите, — дивитись на нього
Сумно здавалось мені…
Тута остатні «огні догоріли»,
Тута остатні «квітки облетіли»,
Тілько зосталася муза одна,
Що не лишила співця до могили,
Тута витає сумна.
Тіло поета в далекій чужині, —
Там, у тій самій холодній країні,
Серце на смерть отруїли його! —
Смутная муза літа́ в самотині,
Кличе поета свого.