
[10].I
Дядино моя дорога!
Спасибі Вам за Ваш прихильний лист. Я знов показала мимо 
волі негречність, не одписавши Вам так хутко, як би слід. 
Папи й мами на святах не було вдома, лист Ваш прийшов без 
них, і я не знала який час, що є лист і до мене. З Нового року, на 
мою біду, як заболіли у мене зуби, то перестали тілько позавчора; а мені як зуби болять, то я вже ні до чого. Тепер я вже 
направилася, відновила свою роботу і настрій та й до листів 
беруся. На свята якось чудно час зіходив, — не то щоб було 
мені весело, а шпорталась і метушилась чимало, то ялинь дітям убірала, то живі картини вряжала, і так воно здавалось, 
що роботи багато було. Мама і Міша святами були в Полтавщині у Анни Івановни і Шури. Я була рада, що наші їх одвідали, — там на тих степових хуторах мусить бути страх сумно 
зимою та ще й в холодній хаті (наші казали, що по всіх полтавських домівках панує холод страшенний). У нас, правда, було 
вдома невесело без Міші і мами, та зате ми собі тепер у друге 
свята завернули. Проте все-таки воно не зовсім то свята завернули, бо дітям учитися треба, але то не заважає повторно 
картини представляти. Хотіла я було їхати по святах до Одеси, та якось-то розійшлось і вже я, певне, нікуди до весни не 
рипатимусь, та воно, може, так і краще буде, бо зима у нас сей 
рік лиха і вже двічі далась мені взнаки. Думаю з неділі почати учитись малювання, трапляється спосіб до того, а я вже 
давно хотіла вивчитись хоч трохи малювати. Як бачите, з мене 
настоящий ділетант, хотіла б краще бути артістом, та що ж, 
коли не вдається. Чі справді я живу робочим життям? Часом 
мені здається, що я роблю, скілько можу, а часом думаю, що 
і половини того не роблю, сколько б могла і повинна робити; 
та, певне, остатня ся думка вірніша. Якось так вийшло, що я 
мусіла статись кабінетною людиною, а кабінетна робота загожує мене тілько наполовину. Та вже нічого робити, — хто живе 
половинчастим життям, то така його і робота мусить бути. 
Однак лишу сю тему, вона якась водяна, і скілько її не товчи, 
то нічого нового не вийде. От краще щось близшого поговорити. Я не знаю, чого се і Ви, і дядько журитесь за Радіне вчення? Коли б так наші малі могли вчитись з таким учителем, 
як дядько, то я не знаю, чого б я ще хтіла? Що холод в хатах заважає в роботі, то се ж не довго буде, я таки сподіваюсь, що 
сього року врешті скінчиться зима. Ото тілько один жаль, що 
ваші плани на дальше такі непевні. Та в кого ж вони певні?... 
Я таки думаю, що я вас як не в Софії, то деинде знайду. Та я 
не знаю, чому б то Міка не міг приїхати коли до своєї «тітки 
Дори»; у Дори приїзд Маусіка стався якось idée fixe, і вона по 
сто раз на день вертається до сії теми. Дора тепер вивчилась 
писати скілька слів і зважила, що писання річ зовсім не тяжка: «Хіба я не можу написати і або о? хіба я така дурна?» Вона 
у нас настояща «паніматка» і дуже любить просторікувати. 
Вона теж любить співати, але, певне, гарно співати ніколи не 
буде, бо від того часу, як у неї був діфтерит, голос її став досить грубим, і вона співа, мов хлопець. Та у нас якось ні в кого 
нема доброго голосу, проте, може, якби Оксаночку вчити, то, 
може би, трошки співала, хоч і не дуже голосно, бо має голосок тоненький, але вірний. Я б хотіла вчити її сольфеджіо, та 
коли ж сама їх не вмію. Оце я недавно взялась до теорії музики, та воно досить тяжко без чужої помочі обходитись, хоч я 
і привикла учитись сама. Я просила б дядька, щоб він порадив які учебники з географії для Олесі, а то щось я не знаю 
жадного доброго. «Lectures historiques» ми отримали, я 
дуже дякую дядькові за сю книгу, вона прийшлась нам тепер 
якраз до ладу. Коли б він мені ще порадив яку книгу по історії христіанства за візантійських часів, а я б її собі спровадила, мені се дуже потрібно. Нехай дядько не сердиться, що я 
йому тепер окроме не пишу, я коли пишу листа до кого одного з вашої родини, то завжді маю на думці усіх вас. Иншим разом напишу йому, а тепер треба вже кінчати. Пишіте про всіх 
вас і про малого parisien Зорю, як там його французи пісочать 
та мучать. Ліда, певне, не зібралась святами написати до 
нас, а може, і писала, та лист її міг пропасти. Бувайте здорові! 
цілую Вас, дядька і всю родину.
Ваша Леся
P. S. Нехай би Міка написав, чі намалював що Дорі, вона була б 
дуже рада з того.