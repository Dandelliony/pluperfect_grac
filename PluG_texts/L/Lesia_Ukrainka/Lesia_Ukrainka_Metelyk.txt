Метелик
Бідний нічний сірий метелик сидів в темному вогкому льоху́ 
за бочкою з капустою. Сидів він сумно, стуливши свої темні 
крильця. Так смутно єму було, дарма що не був він там самотнім, — мав-таки сусіда; сусід той був лилик; та з того сусідства невелика була користь для метелика: лилик був неговіркий, понурий собі, та до того ще з якимсь призирством 
дивився на бідного метелика, — сказано, нерівня!
Лилик сидів тихо в своєму кутику, ні за чим він не жалкував, та нічого й не бажав, хіба тілько кутка ще темнійшого, 
щоб міг сидіти там спокійно і ніколи того прикрого, разливого світла не бачити. Правда, тут у льоху теє світло не дуже докучало, — а все-таки часами дехто надходив зо свічкою, навіть 
часом і над бочкою нахилявся, набираючи капусти, — і се було 
дуже прикро лиликові; коли б сила, він би теє світло крилами 
згасив навіки.
Метелик на своїм недовгім віку ще не бачив світла, душею 
тілько чув він, що десь-то єсть сторона краща, ясніша, ніж єго 
рідний льох, бо часом з малого віконця, що було в льоху, падав 
блідесенькій промінь, та не міг метелик і розібрати, що то оно 
таке теє світло і яке оно повинно бути. У темному куточку промінець той був ледве примітний — тоненькій, як ниточка, та 
блідий, мов погляд недужої дитинки. Сидить, було, метелик 
та все шле свої думоньки на світ той ясний; — але де? того ні 
думка, ні серце не знали, а порадитися ні з ким, бо де ж та порада? (Хіба — лилик, так знаєте сами, з него поради було мало!) 
Летіти шукати того світла метелик не мав відваги і сили.
Хто знає, може, наш метелик так і вік свій короткий звікував би у темряві самотній, — та инша доля судилася єму. Якось 
прийшла служниця по капусту до льоху та поставила свічку 
долі, якраз навпротив метелика. Боже! яким величним, блискучим, повабним здалося метеликові те світло! Він затріпотів крильцями й хотів кинутись на світло, але служниця в ту 
хвилину взяла світло й подалася геть з льоху. Не втерпів метелик, забув своє безсилє, забув свою несвідомість. «Світло, світло!» — і полинув за ним; лилик тілько свиснув єму услід, потім 
заліз ще далі за бочку й заснув; нічого єму ніколи не снилось. 
А метелик полетів та й полетів за тою свічкою так швидко, 
скілько сили було в єго бідних крильцятах.
Аж ось він опинився у великій кімнаті — там сиділо за столом велике товариство. На столі була ясна-ясна лямпа, — метелик аж оторопів від того блискучого проміня і безсильний 
впав на стіл, тріпочучи крильцями. Хтось із товариства хотів 
його прогнати з стола, але він, опам’ятавшися, знов зірвався 
і почав кружляти понад лямпою, щораз то меншими й меншими кружками: хотів він бачити якнайблизше те ясне сонце, яким єму здавалась лямпа. Чи думав же він, що там житя 
стратить? Хто ж бачить смерть у сяєві? Оно горить, миготить, 
міниться, — там світло, там тепло, там житє! Метелик летить 
все близше, близше до згубливого світла. Ох, то ж єго згуба! 
Даремно всі відганяли єго від світла. І от — метелик влетів у самий поломінь. Трісь! отеє ж єму й смерть! Лямпа спалахнула, а далі знов почала горіти з такою самою ясностію, як і перше. «Дурне сотворінє! — мовив дехто з товариства. — Хто велів 
йому летіти на огонь? І женуть єго, так ні, таки лізе! дурному 
дурна й смерть!»
А хіба ж розумніша була б єго смерть, якби він навіки заснув у темнім льоху? Те світло спалило єго, — але він рвався 
на простір! Він шукав світла!
Волинь, 1889 р.