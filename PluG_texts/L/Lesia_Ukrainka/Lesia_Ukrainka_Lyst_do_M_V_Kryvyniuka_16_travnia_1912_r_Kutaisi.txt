3.V.1912
Дорогий Михайле!
Я була дуже рада, одержавши од Вас листа попри картці з Дориного весілля. Давно вже ми одно до одного не озивалися, 
але Вам, певне, ніколи було, а я, пам’ятаючи Вашу банкову «каторгу», боялась уже турбувати Вас «кореспонденцією», хоч 
би й не діловою. Але тепер «не могу молчать», коли Ви обізвались. Отже, насамперед починаю з питання, чому Ви ні слова 
не пишете, чи збіраєтесь сього літа приїхати з Лілею і Михальом до нас? Я навіть розумію сю «фіґуру умолчанія» яко певну демонстрацію з причини того, що я адресувала листа з запросинами до Лілі, а не до Вас зокрема, але ж я знала, що на 
Великдень Ви маєте бути у неї, то й думала, що листа мого 
і прочитаєте, і обміркуєте вкупі, а Ліля скоріше знайде час відповісти і за себе, і за Вас. Тим часом Ліля зовсім на мого листа 
не озивається, а Ви — пишете з умолчанієм. Чи так не сором робити, люде мої добрі? Невже Ви можете сумніватись у щирости моїх запросин тілько тому, що вони виражені в одному, а не 
в двох листах? Ну, так-от я пишу виразно: прошу Вас, дорогий 
Михайле, від свого і від Кльоніного ймення, приїхати до нас 
сього літа в гості і написати, «чи і коли» маємо Вас сподіватись. 
Коли і тепер мені не буде виразної відповіді, то вже ображуся я. 
Але поки що мені ще не хочеться дуже ображатись і я говоритиму по добрости. Ми б дуже хотіли знати, коли саме Ви приїдете, щоб до того пристосуватись. Ліля начебто мені казала, 
що і Ви, і вона можете мати 2 місяці відпустки сього літа і що 
сі 2 місяці могли б віддати нам. Хотілось би знати, які саме місяці дадуть Вам. Кльоні вже дано відпустку на іюнь, і спочатку 
він було зважив пересидіти її дома, нікуди не рипаючись, бо 
й грошей у нас мало, але, відай, прийдеться йому хоч кудись 
недалеко в гори виїхати, бо в нього нерви прийшли в дуже лихий стан за два роки безпереривної роботи (та й перед двома 
роками був тілько невеликий перерив, коли він возив мене 
в Єгипет) і, либонь, треба їм ліпшого ремонту, ніж можна осягти в незмінній обстановці та ще й у місті. Все ж таки, якщо Ви 
приїдете саме в іюні, то треба йому прийняти се на увагу. Я 
у всякім разі не думаю з ним їхати, бо як маю тратити гроші 
літом, коли мені все ж буває ліпше на здоров’я, то ліпше вже 
сховати їх на зімову подоріж, без якої вже навряд чи обійдеться, приймаючи на увагу сумний досвід двох остатніх зим. 
Як я вже писала Лілі, тут перша половина літа буває мокріша від другої, але, може, се Вам нічого, та, може, й рік на рік 
не приходиться. От лило цілу весну без перестанку, то, може, 
вже на літо запасу не стане. Тепер, нарешті, тепло і гарно. 
А приїхати Вам до нас на Кавказ таки крайня пора тепер, бо на 
той рік ми вже, може, на Кавказі не будемо, принаймі постараємось виїхати з нього, бо сумнівна втіха тутешнього життя 
коштує дорого, а оплачується мало, мої ж «запасні фонди» вже 
вичерпані. Проте ж, як хто не бачив Кавказа, то таки його бачити варто, бо поети зовсім не брешуть, «воспіваючи» його 
красу, а про матеріяльні невигоди писати не личить поетам 
(принаймі в віршах — в пріватних листах дозволяється). 
Сподіваючись приємної відповіді, що Ви таки приїдете, я 
прошу Вас, як і Лілю, зібрати для мене щось з новинок літератури нашої (що вийде і що в руки впаде), а спеціально «Історію 
Літ[ератури]» Єфремова і рецензію на неї Франка, що друкувалась у «Ділі», не знаю коли саме (може, п[ан] Петр[уненко] 
знає). 
Здоров’я моє наче поліпшало, невважаючи на поганеньку 
весну, t° нормальніша, і болів менше, раз я навіть виходила 
з дому, хоч і недалеко. Користаючи з того, я трохи попрацювала, але результати тої праці ще приховаю, — нехай-но люде 
від мене відпочинуть, нема чого «в зуби нав’язати» — правда? 
Бувайте здорові. Кл[ьоня] і Ф[еоктиста] С[еменівна] Вас вітають. Ф[еоктиста] С[еменівна], може, побачить Вас раніше, бо за 
тиждень збірається в Київ та, може, й іюнь там пробуде. Цілую 
Вас і маму, привіт п[анові] Петр[уненку]. Де ж тепер Дора? 
Ваша Леся 