IV
Сонечко встало, прокинулось ясне,
Грає вогнем, променіє,
І по степу розлива своє світлонько красне, —
Степ від його червоніє.
Світлом рожевим там степ паленіє,
Промінь де ллється искристий,
Тілько туман на захо́ді суворо синіє,
Там заляга він, росистий.
Он степове́є село розляглося
В балці веселій та милій,
Ясно-блакітним туманом воно повилося,
Тілько на хатоньці білій
Видно зеленую стріху. А далі, — де гляну, —
Далі все степ той без краю,
Тілько вітряк виринає де-не-де з туману;
Часом могилу стріваю.
В небі блакітнім ніде ні хмаринки, —
Тихо, і вітер не віє.
Де не погляну, ніде ні билинки,
Тиха травиця леліє…