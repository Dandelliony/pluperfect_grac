

Люба мамочко!

Пишу просто так, щоб привітати тебе. Ліля і Оксана розкажуть
 тобі про все живими словами, то що́ ж описувати? Ще
раз дякую тобі і папі, що пустили гусів до мене, а то не було б
мені свято святом. Тепер хоч і прикро, що вони хутко так мусять
 їхать, але дуже піддаватись тій прикрості нема чого: хутко
 вже всі побачимось, чекали більше, почекаємо й менше.
Найда мене розсердила своїм лукавим під’їзжанням, і я їй
п’єси не дам, хіба вже як Мих[айло] Петр[ович] приїде та нападеться
 на мене, то, може, у мене не стане сили відпору, ну, та
й справа тоді певніша буде. Про сюю «зграю» Ліля теж може
розказати, більш навіть, ніж я. Яворський, здається, тепер
зовсім «птахом над моря водами». Маня теж засумувала трохи.
 А всі оці трупи «plus ça change plus c’est la même chose».
Вже пізнувато, треба вкладатися спати, а то нашим треба
рано вставать.
Міцно цілую тебе і кланяюсь киянам. Сподіваюсь, що Дора,
Микось і Зоря ще таки мені сюди напишуть.

Твоя Леся