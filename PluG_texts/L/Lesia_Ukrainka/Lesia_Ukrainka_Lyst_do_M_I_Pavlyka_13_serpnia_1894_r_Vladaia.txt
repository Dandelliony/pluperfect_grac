
1–13/VIII. 1894
Шановний добродію!
Посилаю Вам далі Біблію, вибачайте, що вона посилається 
в такому неможливому виді, непереписана. Маю надію, що 
складач її розбере, було б се дуже мило, бо позбавило б мене 
ненависної для мене роботи, переписування. Але Ви напишіть 
мені, чі справді можливе се, коли ж ні, то я далі буду переписувати, бо як, не дай Боже, прийдеться се робити Вам, то я сього нізащо не хочу. Мусить бути, і так Ви на мене гніваєтесь, що 
я так не хутко посилаю Вам рукопись далі, та діло в тім, що я 
тепер не в місті, а на селі і, при моїй акуратній натурі, тут не 
завжді можна попасти з листом під оказію. От, напр[иклад], 
з сею рукописью я все не могла попасти, хоч вона вже скілька 
днів як виправлена для друку. Вибачте, а коли не можна, то вилайте, а я вже надалі якось, може, поправлюсь.
Як Ви вже, певне, знаєте, дядько тепер в Паріжі, живеться йому там добре серед приятелів, і здоров’я не дуже погано. 
Бідна дядина все слаба в Паріжі, як була й тут, та й не може 
вона бути здоровою при такому житті з журбою та втомою, яке 
мусить терпіти. А ще є люде, що вірять в справедливість долі!
Бере мене охота дождатись тут до вересня, до повороту 
наших з Паріжа, та не знаю, чі наші домашні справи се дозволять, а то б я сиділа тут хтозна-доки, бо я не знаю, яка родина мені миліша, чі та, що тута, чі та, що маю в Росії. Та вже як 
треба буде, то поїду й не діждавшись. Може, се й краще буде, 
бо се позбавить дядька прикрости прощання (тепер ми собі казали «до побачення» і старались вірити тому). Об однім я жалую, що не приїхала сюди раніше, але вже що — не вернеш! 
У всякім разі я завжді буду уважати за дуже щасливий час мою 
подоріж сюди, я знаю, що вона не минула для мене безслідно. 
Тілько й досі мені часами здається, що я бачу у сні і Ліду, і Раду, 
і сі гори болгарські зелені, що у сні я бачила й дядька з дядиною, що я прокинуся от-от де-небудь на Волині чі в Київі — 
і все зникне, тілько жаль зостанеться. Але ж ні, се не сон, і не 
жаль по ньому зостанеться, ні. Той настрій, в якому Ви мене 
бачили, і тепер не зовсім покинув мене — бачте, як се довго!
Не можу сказати тепер, коли ми з Вами побачимось, ще 
буду писати. Фотографії Вам будуть, Рада вже зняла свою, дядина обіцяла свою й Зорину, инші теж будуть.
Бувайте здорові! Як би я хотіла почути кращі новини про 
Ваше здоров’я.
Леся
P. S. Чі можу я дядькового друга вважати і за свого?
Адреса в Софію, як і перше (ул. Денкоглу), на ймення 
Ів. Шишманова.