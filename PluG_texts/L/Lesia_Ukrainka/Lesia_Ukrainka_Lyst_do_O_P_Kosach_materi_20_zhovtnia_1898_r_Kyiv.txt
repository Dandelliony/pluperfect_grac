
8.Х.1898
Люба мамочко!
Листа твого ми отримали вчора, але відписую тілько сьогодня, бо перше хотіла довідатись адреси п. Френкеля, думаючи, що він, може, через свою слабість не ходить тепер в гімназію і лист міг би пролежати аж до твого виїзду.
Справи, про які ти писала, всі залагожені. Хлопці вже 
й сами давно покинули теє олово, се їх недовго бавило, хутко 
обридло. Пальто тепле я не можу раз у раз надівати, бо все-таки тяжко, я часом і в короткому пальто задихаюсь. Але от ітиму сьогодня з гусями в театр, то надіну, бо вечорами холодно. 
У нас теж було впала біла зима, але тепер уже дощ і одлига, так 
що вдень нехолодно. А ти таки дуже налегко вибралась в дорогу, якби так хто з нас вибрався, то ти б сказала «неосновательно». Коли б ти ще там не простудилась.
У нас все гаразд, Ліля екзамени витримала дуже добре, про 
що ти мусіла отримати звістку в Гадячі. Тепер ходить по Київу і візити робить.
Хлопці учаться. Зоря занімається нічого собі, навіть сам сідає за уроки. Сьогодні приніс «отметки», має 4+ з греческого 
і 5 з франц[узької], все-таки початок «приличный». Ліля теж 
знаходить, що тепер він ліпше занімається, ніж раніше, може, 
йому шкільна наука більше подобається, ніж домашня. Мундір і пальто З[орі] взято, він запевняє, що в пальто йому не холодно, хоч, по-моєму, воно трохи тонке.
Була я сьогодня у Стар[ицького], він сам і Маня вже дома і, 
на диво всім його родичам, приїхав зовсім здоровий і в дуже 
веселому настрої. Тілько вже знов закрутився він в вихрі актьорщини, все різні плани строїть, між иншим, збірається 
в Галичину на великопостний сезон. До нього пристроївся 
Паньківський і ото вже буде посередничати між ним і галичанами.
Листів тобі не було ніяких. Міша писав мені, що, може, сього року не поїде вже в хутор, бо землемір і досі не озивається, 
а тим часом зима настала — час для поземельних справ невигодний.
Ми вже перейшли на зимовий стрій: позаклеювали вікна, 
позапалювали в грубках. Моє здоров’я нічого собі, т. є. я нічим 
не слаба, а тілько часом нога трохи болить, як то завжді буває 
зимою.
Знаємі все навідуються до нас: був знов Борецький, Лисенки були. Всі питають: коли ж мама приїде? а Лисенко то щось 
ніяк не може розібрать, куди ти їздила, звідки приїхала, куди 
поїхала, аж мені вже обридло говорити з ним про се.
Ліля ходила на лекцію Лучицького (в курсі одкритих 
недавно публ[ічних] лекцій) і вернулась дуже сердита: нічого 
не можна розібрать, так погано читає! Більше Ліля на лекції 
не ходила.
Ну, бувай здорова! нема що писати довго, бо хутко ж побачимось.
Кланяйся п. Френкелю. Що се там з ним робилося? Казав 
Моргун, що він дуже слабий був? от ще біда!
Цілую тебе міцно.
Твоя Леся