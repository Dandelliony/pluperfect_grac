
30.III.1910
Люба мамочко!
Посилаю тобі «Єгипетську весну» — се поки що. «Перун»
уже початий, але ще не скінчений. Дорі і Михальові посилаю
картки — теж поки що, сама постараюсь привезти щось цікавішого. Сю
посилку передаю через свою сусідку по санаторії,
пані Кац, — я думаю, що ти пробачиш їй її національність,
бо вона лагідна і добра людина, відносилась до мене дуже добре, крім
того, може розказати вам, як тут жилося мені (теж
«поки що»). Почтою пересилати було б і довше, і дорожче, отже,
я скористала з того, що сусідка завтра їде та й обіцяє хутко віднести
тобі сей пакет.
Маюся наче ліпше. Погода остатні дні чудова. Нога не болить, хіба
инколи зрідка.
Я бачу, що ми з Лілею розминулися остатніми листами. Я
хутко напишу їй, а тепер спішуся. Маємо завтра на иншу віллу
перебіратися (але сього самого хазяїна), бо ся закривається. Ся инша
вілла зветься «Villa Tewfik».
Цілую міцно всіх.
Твоя Леся