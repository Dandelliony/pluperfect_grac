
Piroscafo «Entella», Navigazione Generale Italiana, Palermo
7.VI.1902
Любиї мої!
Питала я скрізь листів: і в Ґенуї, і в Неаполі, і в Палермо, але 
нігде нічого не отримала. Дуже мені то сумно взагалі, а надто 
після звісток, що Оксана недобре почувається. Ну, ще в Ґенуї 
і Неаполі я думала, що то я, може, збила тими бернськими сумнівами (чи не зостатись в Швейцарії і т. и.) та що то мені через 
те не пишуть, або знов, що листи розминулись зо мною. Але 
тепер вже починаю турбуватись. Вже міг би бути лист в відповідь на мій з Цюріха… Може, ще завтра буде. Коли не отримаю 
нічого і в Катанії, то пропаде до решти той веселий настрій, 
з яким я їхала до Неаполя. Я не прошу писати в грецькі порти, бо, кажуть, туди листи ніколи не доходять в свій час, а вже 
прошу просто в Константінополь писати на адресу парохода 
(в початку листа). Але таки в Конст[антинополь], не в Одесу, бо 
то буде занадто довга пауза.
8.VI
Була знов на почті, дістала листа, але не з Києва… Пожду, значить, до Катанії — не хочу думати, що й там не діждусь.
Се вже п’ятий день, що я їду. І, дивна річ, ще нігде не було 
мені дуже гаряче, — всі кажуть, що тиждень тому назад було б 
навіть холодно. В Неаполі було якось туманкувато, через те колоріт і контури неясні і не такі гарні, як я сподівалась (а може, 
я вже занадто великого сподівалась!). По-моєму, напр[иклад], 
пейзажі Lago Maggiore кращі від неаполітанського; то правда, що я не була, може, в найкращих місцях (Castellamare, Sorrento), а на Везувій і на Капрі не варт було, казали мені, їхати в такий не досить яскравий день; я багато часу потратила 
на руїни Помпеї, але не жалую, бо то, здається мені, річ єдина 
в світі і надзвичайно цікава. Ми таки мало стояли в Неаполі 
(від рана до 5 год[ини] по обіді), але, може, то й добре для мене, 
бо инакше трудно було б утриматись, щоб не бігати і не втомитись. Зрештою, я тепер вже не бігаю стілько, як тоді по дорозі 
в Сан-Ремо, бо вже навчилась їздити трамваями в незнайомих 
місцях, та ще, крім того, не хожу по музеях, так що не томлюся.
Отож я тепер в тій Сіцілії, про яку Жевакин розказував. 
Гарна сторона, загальний колоріт рожево-золотий, він якось 
надто гармонізує з маврітанським стілем сливе всіх церков 
і більших будов у Палермо. Я чогось не сподівалась, що тут 
такі великі міста, у сій «країні бандітів і вендети». Тим часом 
сіцілійці (оті «бандіти») показуються далеко гречніші і лагідніші від неаполітанців. В Неаполі так шарпають, ловлять за 
поли і набиваються з усяким поганим дріб’язком, що єдиний 
спосіб відчепитись, се — бігти, ні на що не дивлячись, махати 
руками і кричати: «No, no, no, lasciami la расе!!» В Палермо зовсім інакше: люде надзвичайно гречні, спитати їх дорогу, то ще 
й проведуть до самісінького пункту, куди треба, не чіпляються, не лізуть в очі. Тут я і мову розумію, а в Неаполі сливе нічого, такий там діалект. Компанія моряків на нашому пароході 
всі палермійці; я вже з усіма познайомилась, бо ми обідаємо за 
table d’hôte усі разом, пасажіри і пароходний персонал; зрештою, пасажірів мало: в 1-му кл[асі] ні одного, в 2, окрім мене, ще 
одна молоденька грекиня та двоє росіян (з рос[іянами] мало 
знаюся, бо якісь несімпатичні), ще двоє греків в 3 кл[асі], оце 
всі, що їдуть далеко, а то бувають італьянці на малі переїзди. 
Мені зовсім не нудно: розглядаючись на краєвиди (здебільшого ми їдемо ввечері і вночі, а стоїмо вдень — до 5–7-ї год[ин]), то 
знов сплючи (чогось страх багато сплю тут!), якось не завжді 
навіть маю час і охоту читати, та й до листів щось не дуже охота бере, отак все більше dolce far niente займаюсь, лежачи на 
верхнім помості. І ще дивна річ, скілько їм, а все трошки голодна, у всяку годину можу їсти — се вже така форма морської 
хвороби, певне! Відколи на морі, не кашляю зовсім, ніщо не 
болить, про безсоння і думати забула! Якби ще не Brief Krankheit,
 то було б ідеально добре, але вже, видно, на світі не буває 
нічого ідеального… Мені з думки не сходить Оксана з її істерією, часом така турбота за неї бере, що і сі золото-рожеві пейзажі темніють. Вже в тисячу раз краще, коли я сама слаба! Ах, та 
що вже говорити!..
Знов, певне, будете дорікати, що я нічого не вміла описати. 
Та справді, якось я того в листах не вмію, прийшлось би хіба 
дуже довгий лист написати. Нехай уже розкажу, що кому цікаво буде. Хутко побачимось.
Ну, піду потрактую з моряками, щоб одвезли листа на беріг, 
певне, одвезуть, бо ще дві години до відчалу, а ні, то вже завтра в Мессіні відправлю.
Бувайте здорові та пишіть мені і в Конст[антинополь], 
і в Одесу, на Бога! Цілую міцно, міцно всіх.
Ваша Леся