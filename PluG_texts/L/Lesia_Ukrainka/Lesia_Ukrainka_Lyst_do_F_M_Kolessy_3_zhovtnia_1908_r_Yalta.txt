
Ялта, 20.IX (3.X).1908
Високоповажаний добродію!
Прошу вибачити, що я не одразу відповіла на Вашого листа. 
Саме пережила я дуже скрутний час: мій муж лежав тиждень 
у ліжку після кровотечі з легких, а я гляділа його і, розуміється, мала гризоту та клопіт, та й сама не почувалася при силі. 
Ваша гадка, щоб призволити Товариство им[ені] Шевч[енка] 
до видання миргородських матеріялів прийшлася нам до мисли, бо ми бачимо тепер, що таки нам тяжко клопотатися сею 
справою при наших трудних обставинах; рівно ж слушною 
здається нам та й субсідіаторові Ваша увага про те, що зручніше провадити видання у Львові, бо там Вам можна буде негайно правити коректу, якої, натурально, ніхто, крім Вас, правити не може. Щоб скоротити час переговорів з Товариством, 
котре, певне, після розмови в сій справі з Вами схотіло б знати 
і нашу гадку, я рівночасно з сим листом відсилаю і лист до Товариства, де призволяю його до видання списаного через Вас 
матеріялу. Лист той до Товариства Ви, певне, дістанете до прочитання, яко заінтересована особа і член того ж Товариства. 
В разі, коли Товариство згодиться взятися до сього видання, 
то воно ж перейме на себе і виплату Вам гонорару за працю списування і впорядкування мелодій, а ми вже йому передамо ту 
решту грошей, яку послали д[обродію] Сластьонові, бо д[обродій] Сластьон зрікся прийняти оплату коштів подорожі в Харків, котру, зрештою, він ще не знає, коли саме міг би відбути. 
Якби ж Товариство не взяло на себе сього видання, то Вашу 
працю ми таки думаємо оплатити з тих грошей, що є у Вас 
і у д[обродія] Сластьона (разом 100 p[ублів]), бо їх, певне, на те 
стане, беручи на увагу ті умови гонорару, які Ви поставили і на 
які субсідіатор годиться. Тому ми просимо Вас братися до праці впорядкування збірки без огляду на те, де і коли вона буде 
видана. Бо як її не видасть Товариство, то мусітимем таки пошукати десь коштів на видання по людях, але вже тоді нові 
жертводавці, може, поставлять якісь нові умови щодо місця 
видання. 
Ще маю Вам переказати два прохання від субсідіатора. Він 
дуже просить, щоб Ви надрукували не зразки з мелодій дум 
(фраґменти), а таки цілі мелодії від початку до кінця поруч зо 
словами. Він уважає, що се таки має і науковий інтерес, бо мелодія дум так тісно сплетена з текстом, що, тілько слідкуючи 
за нею крок по кроку, можна як слід простудіювати рітміку 
і структуру самого вірша думи; але, головно, се має практичне значіння: тілько тоді зможе кожен співець відновити в живому виконанні співання дум по Ваших записах, коли ті думи 
будуть записані цілі, — инакше, при нестрофовій структурі 
дум, рідко хто зможе догадатись, як саме приладнати записаний кусень мелодії до дальших, відмінно збудованих віршів. 
Друге прохання субсідіатора — се, щоб Ви згодились ласкаво дати переглянути Вашу передмову і тексти записаних дум 
якомусь відомому письменникові або ученому з російської 
України (краще, якби передмову переглянув письменник, 
а тексти учений); перше (перегляд передмови) має чисто практичне значіння — є деякі вигляди на приєднання полтавського земства до помочі в справі видання кобзарських мелодій, 
то треба буде йому заімпонувати сею першою збіркою, а лівобережні несвідомі українці (земські діячі), на жаль, часто зле 
розуміють та й з неохотою відносяться до розправ, написаних 
з великою перевагою галицько-українських форм мови. Друге (перегляд текстів) має значіння наукове: людині, незвичній до якогось місцевого говору, легко допустити фонетичні 
помилки, записуючи пісні в тім говорі (се трапилось, напр[иклад], мені, коли я записувала тексти пісень в Галичині), а людина, привична до тих говорів, завжді легко завважить і поможе виправити такі помилки — запевне, дрібні, але в науковому 
виданні не бажані. 
Ще інтересує субсідіатора, та й нас обох, одно питання: чи 
Ви записали також і музику (супровід бандури) дум, чи тілько 
мелодії і слова? Було б великою шкодою, якби в записах бракувало музики. Будьте ласкаві, напишіть, як з тим річ мається. 
Мій чоловік просить передати Вам його уклін і привіт. 
З правдивим поважанням 
Леся Українка 