
22.І. 1894
Люба мамочко! Сьогодні Ліля отримала гроші, але вони не 
від тебе, як я думала, а від Тосі, і не 10, а 1 р., — просить купить 
йому красок. Ну, значить, прийдеться Спіліотті на почту пробігатись, бо «повестка», звісно, дійде його, — я йому скажу, що 
вона мусить бути на його прежню квартіру, на його ймення. 
Тілько все-таки се прикро, бо я не люблю, коли мало знайомі 
люде бігають ради мене по різних моїх справах. Але тут ніхто 
не винен, тілько я сама, то краще вже буду мовчати.
Я забула тобі в тамтому листі написати, що я передала тобі 
через Каменського всі томи Толстого, окрім «Войны и Мира», невже Кам[енський] не віддав їх тобі?! Він казав, що 
папа поручив йому взяти у нас для передачі вам сі книжки. 
Свиня ж він, коли так.
Портрети свої я тобі пришлю, як тілько візьму у Мезера.
От ще новина: я вже не маю ніякого діла з «Дзвінком», бо 
справді допевнилась, що навіть і такого діла не можна вести 
з народовцями, — хай їм цур! се перший і остатній раз, що я 
пробувала вести з ними спільне діло. Деталі справи, коли хочеш, я тобі колись розкажу.
Бувай здорова, цілую тебе міцно.
Твоя Леся
Ліля просить вибачить, що не пише тепер, — через п’ять мінут 
прийде Матк[овський]. Вона писатиме у вівторок.