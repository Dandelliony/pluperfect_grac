
27.ІХ. 1894, Софія
«Бажання Ваше увзглядняю і вірші нехотя пишу» (так починається одна пародія), себто пишу для Вас переклад (через 
те так пізно, що досі я не була вдома). Признаюсь вам, що німецькі вірші мені не подобаються по формі, важкі вони і занадто німецькі, а знаєте, як дядько каже: «Коли вірші не дуже 
добрі, то вони погані». Краще їх нігде не друкувати, тим більше, що і переклад «не дуже добрий» (він не може бути добрим, 
принаймі у мене). Я переклад зробила для Вашої, власне, потіхи і прочитання, — правда ж, се досить уже безкорисно?
Німецькі вірші, здається, Вас трошки засмутили і настроїли на поважний лад, у мене ж, як бачите, отримався инший 
ефект! А може, се й незалежно від них якийсь такий сливе дитячий настрій у мене сьогодні (вже аж Рада з мене сміялась). 
Я сього вечора тричі сміялась до сліз і тепер навіть не можу 
пригадати над чим... Се рідко буває...
Позавтрому наші приїдуть з Паріжа. Я вже за ними скучила, пора, давно пора їм вертатись. Боюсь, коли б не прийшлось 
мені виїхати звідси раніш, ніж я думала, — коли се (наші домашні діла) випаде так, то я буду в Галичині між 10 і 15 октября ст. ст. Але сподіваюсь, що того не треба буде, і тоді я виїду 
1-го ноября ст. ст. Ну, та ще побачим, як там буде. Сьогодні мені 
щось не думається про виїзд.
Ой доленько, вже друга година ночі, а завтра треба рано 
вставати! Бувайте здорові, та нехай Вас не скандалізують оці 
дурниці, що я сьогодні понаписувала. Не все ж, справді, журитися. Вдарьмо лихом об землю, хай вороги плачуть. От як!
Л. У.
P. S. Обіцяну рукопись не хочу виправляти без дядька, пізніше 
трохи пришлю або вже привезу. А Ви мене за се не лайте, а то 
ще візьму та й розсержусь.
Посилаю Радін портрет, він недавно тілько зроблений.
Так не будете лаять?