
Кутаис, Тифлисская ул[ица], д[ом] Хабурзания (№ нема тут)
12.ХІ.1910
Любая Лілеєнько!
Від мами та Михайла ти, певне, знаєш, яка мені халепка трапилась тут
зараз по приїзді, — я ледве що тепер вхожу в норму
і ще далеко не все можу їсти, через те і вигляд у мене досі доволі
заморений, і сили якось мало (хоч її вже й давно небагато!).
Тому я і з сим листом забарилась, бо писати прихапцем, як писала в Київ
з конечности, мені не хотілось, а толком не могла. А тут ще необхідний
шарварок з уряженням (ще й тепер
не зовсім покінчений) забірає остатню енерґію; хоч мені і не
дають домашні, та я якось не можу зовсім не шпортатись,
принаймі в своїй та в Кльониній хаті, щоб «навести порядок»
по-свойому, а треба признатись, що таке шпортання, може,
найгірше томить з усіх робот, мені доступних. Все-таки тепер
я вже значно поправилась, тілько не знаю, як тая тарапата на
нирках відбилась. Тижнів 1 ½ тому був у мене якийсь такий
гострий і прикрий напад болів і роздражнення в правій нирці
і у всіх «путях», що тілько опієм якось угамувалася, а то здавалось, що
з ума зійду, такий якийсь чудний вплив того нападу
був на нерви і навіть на голову. Але, може, то і не мало наслідків, бо
щось подібного було раз на пароході, як я їхала з Єгипту, а проте
аналіз нічого надзвичайного не виявив. Оце хутко
зроблю аналіз, то побачимо. Треба провірити, бо в моїй слабости кишок,
що лікарь назвав гострим катаром, той же лікарь бачив деякі ознаки
тіфозного елементу (тут тіф дуже розпросторений), а се, здається, для
нирок поганенько.
Навели ми справки в Тіфлісі про світолічення в двох тамошніх
світолікарнях, то з одної написали, що там холодним світлом не лічать,
а з другої, що, на їх думку, мені лічення холодн[им] світл[ом] не
підходить (Фінк мамі казав навпаки), але що
якби я приїхала, то, може б, вони мені якийсь инший спосіб
лічення підобрали. Я щось не маю охоти їхати на невідомі експеріменти —
уже не раз на тому опеклася! — а либонь, таки поїду на зіму (як зовсім
поправлюся з животом перед пароходними харчами) в Єгипет, весною ж, на
повороті, в Київ таки до
Фінка на холодне світло, і, може, якось позбудуся своєї напасті.
Раніше декабря рушити не можу, бо перед довгою дорогою треба ліпше
поправитись, та ще й з грошима не зібралась,
але таке запізнення проти торішнього не біда, бо погода тут
дуже добра — я навіть в Італії кращого ноября не бачила — всі
ходять без пальто, навіть я, до того ж у нас є велика шкляна
веранда на південь і в ній буває при сонці по-єгипетськи гаряче (+27°
R), отож я на їй здебільшого й пересижую. Осінь сього
року тут виключно суха (звичайно тут дощу «полагається» багато), і
«старожили» чомусь запевняють, що як такий ноябрь,
то й декабрь має бути незгірший.
Тепер ще напишу про гроші. Мама недавно сама предложила мені, що дасть
мені 500 р[ублів] на лічення, незалежно від инших рахунків; я
подякувала і не відмовилась. Якщо
мама не роздумає і справді буде в стані прислати мені ті гроші, то мені
їх майже стане на те, щоб прожити в Єгипті місяців зо три (сеї зими я ж
там не буду так довго, як минулої, бо
виїду в декабрі (десь після 10го), а на апріль хочу вже в Києві бути.
Кажу «майже», бо сама дорога забере коло 200 р[ублів]
(з паспортом і т. и.), а в Єгипті місяць життя лічебного більше як 100
р[ублів] коштує. Коли буду в стані заробляти, як торік, то запевне
зможу знайти заробіток на «добавочные расходы», але як буду і далі так
киснути, як тепер, то навряд чи що
зароблю, а вже треба буде готового докласти 150–200 p[ублів]
minimum (торішня зима коштувала мене 700 р[ублів], не рахуючи
заробітків, що дали мені коло 300 р[ублів] за зиму). Дора
писала мені, що в декабрі може дати мені свою пайку, отже,
значить, я не маю потреби доводити тебе до позички, а можу
без всякої невигоди для себе так отримувати твою виплату,
як буде вигодніше для тебе. Тілько в тім разі, якби мамі через щонебудь не випало виконати своє призволення або для
Дори було б трудно ущербляти тепер свої гроші, коли вона ще
нічого не заробляє, — в такім разі я проситиму тебе виручити
мене, але се навряд чи прийдеться. Микось мені нічого не писав, і я
думаю, що він не може мені нічого дати, тому і просити
не буду. Про Оксану нічого й казати — якби я могла, то ще б я
їй помагала тепер. Але моє становище таке, що і ту решту грошей, яка ще
лишилась від ліквідації землі, я не можу взяти на
своє лічення, бо вона конче потрібна для докладання до Кльониної плати
на наше спільне життя тут. Кльоня має несповна 150 р[ублів] на місяць
(з того ще робляться всякі «вычеты»),
а на сі гроші 4 людини (з них 2 хронічно слабі) на Кавказі не
можуть прожити без голоду і холоду, а хутко нас, може, буде і 5,
бо сеї зими, либонь, і Ал[ександр] Ант[онович] переїде до нас,
покинувши службу. Для «докладання» у нас стане років на два,
щонайбільше на три (се при великій економії і коли не буде періодів
лічення та рецідівів нездатности до праці, бо з тим, то
й на рік не стало б), а чи до того часу матиме Кл[ьоня] більшу
плату — невідомо. Через те от я і не зважуся ні їхати куди, ні
розпочинати якогось довгого лічення, поки не отримаю грошей од мами або
від тебе і Дори. Але, повторяю, тепер тобі зовсім нема чого затягати
новий довг ради мене, бо я до декабря
все одно не виїду, а до того часу, може, мама мені вишле, як
обіцяла. Коли тобі не трудно посилати частками щомісяця чи
коли тобі буде вигідно, то се мене зовсім загожує, якби ж екстрено
стало конечним для мене отримати одразу більше, то
я тоді по правді тобі напишу і попрошу вислати. Сього року я
зважила, щоб, коли буду в Єгипті, не наганяти так економії, як
торік, а краще прожити там менше часу, та в кращих умовах,
а то, признатись по правді, торік, крім промаху з туберкуліном, був ще
той промах, що на январь — февраль я поселилась
у північній хаті, а се і в Єг[ипті] зимою не слід, та й зарібками
часом захоплювалась більше, ніж докторові подобалось.
Дехто з кутаїсців запевняє, що звідси варто виїздити тілько
на февраль — март, але я в те не вірю, бо метеор[ологічні] таблиці
показують найбільші дощі на всі три зимові місяці, та
так воно, певне, і єсть. Дощі перепадають і тепер (яко́сь і 2 дні
зряду лило), але се перемежається такою чудовою погодою, що
якось уже прощаєш. Я бачила три осени в Ялті, але вони всі
були гірші від тутешньої — чи се завжді так, не знаю. Місто
тут непогане, а річка і околиці навіть дуже гарні. Як коли вирвешся від
своїх обов’язків на відпочинок, то приїзди до нас.
Хата у нас велика (тут за 4 чи за 6 кімнат однакова плата, тому
ми маємо 6), при ній чималий садок, де Маруся саме тепер збірається
сіяти шпинат і редіску, живемо ми в «особняку», так
що і Михальові буде простор. (Еге, скажи Михальові, що тут
літав Уточкін, тілько я його не бачила, бо ще була слаба).
Щодо «Історії» моєї, то я ніяк не придумаю, до якого історика з нею
вдатись. Кримського не хочу трудити, бо знаю,
що він тепер часто дуже слабує на очі, то читання чималого
рукопису могло б йому зашкодіти, але, може, я попитаю його,
до кого б він порадив удатись. Все-таки дай переписати і пришли мені
переписане (може, вже в Єгипет), то я перше перегляну сама.
А тепер у мене ще до тебе прохання. Коли ти сама призволяєш держати
такі давні рукописи у себе, то чи не прийняла
б ти до себе і наш так званий «архів» — рукописи, що вже
використані, давні листи і т. и., сього набереться на скриню
в 1 ½ × 1 арш[ин] завбільшки. При нашому бродячому житті
(а воно ще, либонь, довго мусить бути таким) все це дуже нівечиться і
обтяжує. Якщо ти не маєш перспективи блукання перед собою, то, може,
тебе не обтяжила б така скриня, стоячи
десь у кладовці, але як се тобі невигідно, то скажи, не стісняючись.
Іще хотіли б ми тобі послати збіраницю книжок і журналів прочитаних і
хоча не зайвих, але і не необхідних для нас,
що лежать у нас без ужитку, бо тут читачів на їх нема, а в
Катеринославщині могли б людям послужити під твоєю опікою,
може, і в самій Кам’янці. Деякі з них можна б і пожертвувати
в якусь відповідну бібліотеку (ми б зазначили, які саме), а деякі ми
просили б, щоб ти подержала у себе, хоч і не мертвим
фондом, але з тим, що ми колись, усталившись десь на міцно,
взяли б їх. Одіслати їх в Колод[яжне] або в Гадяч мені не хотілось би,
бо то на пропаще і нікому з пропажі навіть користи не
буде — просто миші поїдять або на «цигарки» підуть; тут вони
теж з різних причин не дуже певні життя, коли мене і Кльоні нема дома,
отже, було б нам спокійніше, якби ти їх прийняла. Тілько, може, я
уявляю собі твоє життя більше усталеним,
ніж воно єсть (я, напр[иклад], не знаю, чи ти вже затвержена
губ[ернато]ром), коли ж і ти «номад», то се, звісно, було б тягарем для
тебе таскати скілька пудів «завазадла» архівного
по всіх усюдах за собою і платити за нього по дорогах (ми вже
немало заплатили), і я б ніколи не зважилась таке накидати
тобі. Напиши мені, коли можеш, скоріше, як ти відносишся до
сеї справи, щоб я ще до виїзду на зиму могла знати, як я маю
розпорядити з паперами і книжками.
15.ХІ. Ні, видно, прийдеться одвикнути писати такі довгі листи.
Перервала писання, було ніколи, а вчора цілий день кисла, боліла спина
і живіт і напала непоборима апатія, а лист лежав тим часом.
Се я хотіла порадити тобі, якщо ти поради приймаєш, не
готуватись ще сеї зими до докт[орських] іспитів. Мені здавалось у
Києві, що твоє здоров’я дуже захитане, і тепер я думаю, що тобі слід би
якось його укріпляти, а не розхитувати
ще більше надмірною працею. Ще чи вдасться, чи ні витягти
якусь користь з того докт[орського] діплома, а шкода від форсованої
роботи напевне буде. Глядися, Лілеєнько, дуже тебе
прошу. Краще вишивай свою колекцію до вистави, се робота спокійна і,
певне, не може дуже втомити. Може, в тебе є такі
рисунки, з яких я зуміла б вишити, то пришли, я з охотою поможу тобі, я
часто буваю в такому стані, що тілько вишивати
й здатна, а більш до нічого, тому й вишиваю чимало (лежачи).
Мені навіть цікаво було б отримати нові узори не хрестиками.
Чи вже у тебе тепер Оксана і Дора? Як у тебе, то поцілуй
їх від мене і скажи, що напишу їм, як знатиму, де вони саме.
Дорі я дякую за лист і за готовність вислати мені гроші. Оксані (зновтаки, якщо вона приймає поради) я б радила побути
у тебе, поки мине сподіваний критичний період; адже ніколи за кордоном
вона не зможе врядитися так з їдою і иншими
вигодами, як се, напевне, можливо тепер у тебе, а вона ж тепер
повинна дуже про се дбати жертвуючи навіть всякими иншими своїми і
Тосіними інтересами. Я тепер не раз мушу жалувати, що в свій час дуже
нехтувала тим, що здавалось мені
«еґоїстичним», бо тепер мій «альтруїзм» вилазить боком не
тілько мені, а й тим, для кого він нібито найбільше мав служити… Ну, та
моя біда скінчиться на моєму тілько поколінні
(є шанси так думати принаймі), то ще се не велика біда, а людям,
нормальнішим у сьому напрямі, ніж я, і перспективи стоять ширші. Я знаю
тут родину, де всі причини на те, щоб діти
виходили хворі та кволі, а проте та дитина, яку я бачила, здорова якось
надзвичайно, хоч на виставку, і то тілько завдяки
режімові її і родичів. І ми всі були б здоровші, якби більше
ладу було в свій час з тим «режімом»…
Ти питаєш про здоров’я Кльоні. З легкими спокійно зовсім,
а горло все слабке і голос часто не хоче служити, та й нерви раз
у раз мучать. Тяжка у нього професія, а тут ще й роботи більше, ніж у
Телаві. Оце мають на слідство перевести — роботи
буде менше, зате роз’їзди верхи по гірських дорогах, не знаю,
чи будуть ліпші, ніж робота…
Ну, вже кінчаю. Цілую міцно-міцно тебе і Михаля, пишіть
мені обоє.
Твоя Леся
Фотоґрафії тобі пришлемо, як одпечатаєм, бо готові прийшлось роздати
знайомим перед виїздом, а наново ми ще не встигли зробити.
Одкритки від тебе я не отримала і тілько тепер довідалась
адресу. Наші тобі кланяються, Кл[ьоня] цілує тебе і Михаля. 