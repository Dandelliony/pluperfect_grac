
Кутаис, Джаяновский пер[еулок], д[ом] Чхеидзе
1.ІІІ.1912
Любая Лілеєнько!
Щось-то ти давно вже мені не пишеш, чого то так? Чи то я
так смутила тебе тою просьбою про масло? Так то ж неважно —
як трудно, то й не треба, та тепер уже й тим більше, бо в нас
уже тепло (сади цвітуть!), а сховів холодних в тутешніх квартірах не
буває.
Як бачиш (та, може, й знаєш), я вже в Кутаїсі. Переїхали ми
ще 21.І. Я все збіралась тобі написати і про се, і про свою халепу, та
слабість ізнов розвила в мені патолоґічну лінь, а крім
того, хотілось перше довідатись про себе щось об’єктивного та тоді вже
писати. Діло в тім, що я від самого Водохрища
розклеєна: почалось ніби з різкого болю живота (але без розстройства) і
спини, я довго нічого не могла їсти, охляла дуже,
і «самопочуття» було препогане, а тут саме треба було ладитись до
переїзду, то й полічитись толком ніколи було, в такому стані і
переїхала (відкласти переїзд ніяк не можна було через «прекрасне»
відношення Кльоніного начальства до нього
та й взагалі до всіх «менших»). Тут запросили лікаря (того, що
лічив мене торік), і він сказав, що живіт зовсім здоровий,
а що се все від нирок, себто — катар перейшов у запалення нирок
(особливо лівої!), але ще для певности лікарь казав зробити аналіз, і
се була довга справа, бо все то лабораторія була
замкнена, то инші причини заважали, а то потім самого лікаря трудно
було побачити. Нарешті, розглянувши аналіз,
він укріпився в думці, що се «форменное воспаление», посадив мене на
тиждень на молочну дієту (без білого м’яса, риби
і яєць), дав Contrexéville, salol і деякі наркотіки на случай болів,
казав слідити за t°, — вона у мене не була високою, так не
вище 37,7 навіть у найгірший час, а то 37,2–37,4 звичайно. Казав, що то
добре — така t°, а якби висока, то було [б] уже небезпечно. По аналізу
ж виходить так:
Тепер Торік у сю пору
Білок 1,5 ‰ ---------------------------------------------0,3 ‰
лейкоціти «в большом колич[естве]» --------теж
ерітроціти 3–5 в поле зрения -------------------не було
эпител[ий] грушевидн[ой] и кругл[ой]
формы «в знач[ительном] колич[естве]»----теж
ціліндри гиалиновые------------------------------зернистые
2–3 в препарате---------------------------------------не було
Туб[еркулезные] бац[иллы] Koch’a
«кучами в каждом поле зрения» --------------- про се виписка
торішня згубилась.
Оце такі об’єктивні дані, а суб’єктивні теж поганенькі, бо хоч
живіт і рідше тепер болить, але спина і ноги майже без перериву тупо, а
часом і гостро поболюють, буває, що й крізь сон їх
почуваю. Може, се кара за те, що не поїхала в Єгипет, а може,
як каже тутешній лікарь, винні якісь внутрішні причини —
напр[иклад], поганий обмін від сидячого життя (але ж се вже
річ непоправна, бо инакшого життя я ж не можу провадити). Так чи
инакше, справа стоїть поганенько, хоча і не так-то
вже погано: торік зимою (до виїзду в Єгипет) суб’єктивно було
куди гірше (об’єктивної провірки не було). Мене дивує, що лікарь не
звертає ніякої уваги на те, що се туберкульоз, і все більше налягає на
дієту — досі всі лікарі робили якраз навпаки, але,
може, се поясняється небувалим досі % білка (рівняючи, а здається,
абсолютно його небагато). Лежати в ліжку мені не приказано, та й шкода
було б у таку весну, яка тепер стоїть, але я,
звісно, валяюсь чимало, коли не в ліжку, то в кріслі. Як посижу
довше на стільці, зараз збільшується і біль, і виділення крові
(в точках і обрізках, а то і в згустках та клаптях шкурки), а невеличке
виділення і без того щодня єсть.
Найтрудніше мені — се пити молоко. Таку вже подлу натуру зроду маю: як
тілько треба щось конечне вживати, так
і зненавижу його. З сим загостренням хороби наступило і притуплення
писательського настрою — якось поглупіла і розлінувалась. Поки що се ще
й не біда, бо за минулий рік дещо
зроблено і ще не зужито, але досадно, що не можу ні переписувати, ні
навіть виправляти нічого, бо для того треба сидіти за
столом (инакше ніяк не примощусь — се тілько з маленькими
листочками можна), а саме так і не можу сидіти. Ну, та, може ж,
се ще якось мине.
Здається, хутко знов змінимо квартиру, бо ся хоч і має гарні кімнати
(маловато — 3 всього), але двір дуже несанітарний
і погане, бо гучне, сусідство — казарма vis à vis і «веселий дім»
в нижньому етажі, через те галас день і ніч (от і в сей момент
гармонія рипає). Але ти пиши на сю адресу (якщо не подам
хутко иншої), ми акуратно заявляємо на почту, і вона акуратно пересилає
нам листи на всі наші «кочевья». Служба Кльоніна тут ліпша трохи
(служить за члена окр[ужного] суда, а платять йому як «помощнику
мир[ового] судьи» — се на Кавказі
«принято» такі командіровки, щоб казні дешевше було). Матеріяльно воно
не ліпше, але хоч справи тепер «гражданські»,
так що ні з тюрмою, ні з чим таким не зв’язані, і розпреділення роботи
нормальніше, хоч їсти та спати є час, коли вже не
жити по-людськи… Я тепер йому майже нічого не помагаю, бо
нема в тім потреби, хоч би я й могла, — тут канцелярія ліпша.
Все-таки він дуже перетомлений; вприскує тепер какоділовий
натр — мовби трохи помагає.
Будь здорова, любая. Я вже забагато пишу. Цілую міцно
тебе і Михаля. Наші кланяються.
Твоя Леся
