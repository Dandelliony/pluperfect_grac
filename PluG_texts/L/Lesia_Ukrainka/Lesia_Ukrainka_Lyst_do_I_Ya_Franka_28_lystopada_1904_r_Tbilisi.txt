
Тифлис, Давидовская [улица], № 23, кв. 4
15–28.ІХ.1904
Шановний пане товаришу!
Посилаю Вам до «Вістника» два віршики, а то, може, там 
у Вас уже й забули, що «в таком-то городе живет Петр Иванович Добчинский». Згодом пришлю дещо більше, бо воно 
й готове є, та біда — переписати не зберусь. От і се вже п. Квітка, спасибі йому, призволив переписати, а я сама, може, й ще 
прозбіралась би не день, не два. Правда, якось час так розбитий то роботою, то плянами, що, раз річ уже написана, якось 
про неї не думається, щоб її до ума довести та послати межи 
люде, а зараз хочеться до чогось нового взятись.
Зрештою, Ви давно знаєте, що я ледарка, то що вже маю казати? «По делам вашим да судят вас».
При сій нагоді запитаю Вас, як саме і на чию адресу треба 
посилати книжки до бібліотеки Тов[ариства] ім[ені] Шевч[енка]. Тут один добродій тіфліський хоче пожертвувати деякі 
книжки, та не знає, як їх посилати та й чи потрібні вони, або 
хоч декотрі з них, бібліотеці. Може, переглянувши список їх 
(сей, що тут посилаю), Ви дасте пораду про се?
І ще маю одно прохання до Вас. Оце надумую видати маленький збірничок танцюристих пісень народніх (бачте, як 
розвеселилась?) для народа ж. Мають туди увійти переважно 
волинські пісні, до яких мелодії я попросила записати п. Квітку, а се ще хочу просити Вас дозволити мені взяти до мого 
збірничка і ті 5 пісень до танцю, що колись, у Буркуті, записав від Вас п. Квітка. Мелодії у нього є і початкові слова (чи, 
властиве, окромі куплєти). Але якщо дозволите мені умістити сей матерьял, то, може, будете ласкаві прислати по кілька 
(хоч 2–3) куплєтів на кожну мелодію. Я була б Вам дуже вдячна за те, хоч і сором мені, що завдаю Вам роботу. Ваші пісні починаються так: 1) «Ой на горі льон поламався, а до мене дяк 
женихався», 2) «Ой чи не ти то гребелькою йшла, ой чи не ти 
то хусточку найшла», 3) «На воді човен вихитується», 4) «Ой на 
горі біла глина, ой-ой-ой», 5) «Сабадашка».
Як зберетесь, з ласки Вашої, мені відповісти, то напишіть, 
як Ви з родиною маєтесь та й взагалі, яке там коло Вас життя. 
Я оце від жовтня живу в сій далекій стороні, такій далекій, що 
мало й звісток з рідного світа сюди доходить. Сидітиму я тут 
до пізньої весни, певне, так, як і торік, та й адреса, певне, буде 
все та сама. Поправилась я було тут зовсім добре, а се остатній 
тиждень щось була простудилась і засіла в хаті з якоюсь хрипкою, та воно, відай, мусить хутко минути.
Зостріла я недавно тут сестру Ольги Федоровни, А[нтоніну] Ф[едорівну],
 — дуже вона поправилась за се півріччя, що 
я її не бачила, аж помолодшала. Очевидно, мається добре, та 
й казала, що незгірше.
П[ан] Квітка просить Вам низенько вклонитись. Він тепер 
мешкає тут en famille, з матір’ю, і мається ліпше, ніж торік, 
хоча все надумує втікати на Україну, «на тихі води, на ясні 
зорі».
Бувайте здорові та привітайте від мене Ольгу Федоровну 
з дітками.
Л. Косач
Ще, крім сих книжок, є «Історія» Бантиша-Каменського, видання 1840 p., ілюстрована. Може, в бібліотеці Т[овариства]
і[мені] Ш[евченка] власне сього видання нема, то і його можна 
спровадити (в даний момент воно на Україні).
Якби я була бібліотекарем, то вважала б, що «всякое даяние 
благо», але ж на се можуть бути різні погляди.
Л. К.