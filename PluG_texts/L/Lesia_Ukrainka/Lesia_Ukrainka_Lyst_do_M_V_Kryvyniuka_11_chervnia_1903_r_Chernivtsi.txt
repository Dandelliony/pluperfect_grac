
Чернівці, Sterngasse, 6
11.VI.1903
Пробачте, дорогий Михалю, мені моє… як хочете назовіть. 
Я все зо дня на день збіраюсь Вам написати, та от і прозбіралась аж досі. Від Оксани маю картку, вже з Києва, що вона доїхала без жадних інцідентів, що Ліля прислала телеґраму, що 
їде, що всі вони через тиждень від 26.V ст. ст. мають їхати в Гадяч, бо в Колодяжному віспа, і що Ліліне пробування в Зел[еному] Гаю залежить тілько від її власного бажання (а не від 
якихсь «дозволів»). Я думаю, що Ліліні нерви, змучені наукою, 
втомою і тюрмою, видумують якісь небувалі колізії і «траґедії», і під впливом того вона пише про якісь «дозволи». Хто 
коли не дозволяв їй їхати туди, де вся родина сидить? Скілько мені відомо, ніхто й не збірався сього робити. А може, вона 
пише про поліційний дозвіл, то що иншого.
Я тут взялася сильно до роботи, щоб покінчити перерване 
подоріжжям. Та підкузьмила мене моя господиня в С[ан]-Ремо, 
не виславши потрібних книжок, полишених їй для відправки 
на почту (я їх не хотіла везти, бо тяжкі, та й думала, що вони 
вже чекатимуть мене тут, а тим часом жалую страшно про се 
тепер), без них же не можу викінчити всеї роботи. Але се задержка не фатальна та й, у всякім разі, уладиться. Ділові питання я ще не всі вияснила, тому напишу згодом.
Зі Львова я нікому не писала, бо втома після безсонної (абсолютно!) ночі в вагоні, а потім прикрости і візіти не дали мені 
ні одної вільної хвилини. Головна прикрість та, що ми зірвали 
знайомість з Трушем і, здається, назавжді. Він сам того схотів, 
несподівано для мене, — рішучо не схотів мене бачити, хоч я 
просила про те, власне, для об’яснення, писав мені листи з студії в канцелярію (в тій же камениці!), один другого ароґантніші, предав анатемі Вас, Лілю і мене за лихий вплив на Раду
(що «через нас» вона ходила до Павлика у Львові!), докорив 
мені «партийностю» супроти нього, Труша, за те, що я не зриваю відносин з Павликом і, нібито, в присутности його і Ради 
іґнорую Груш[евського], закінчив те все: лишаю Вас в його
(Павл[ика]) товаристві. Словом, здурів чоловік або виявив 
свою первісну дурість, приглушену було українськими (київськими) впливами. Ще, правда, головна моя «провина» в тім, 
що я висказувала прилюдно своє невдоволення з факту продажі мого портрету намістн[икові] Пінінському… Великі і непростимі гріхи, як бачите! Правду кажучи, мені такого товариша, яким тепер Т[руш] показався, втратити не жаль, мені 
тілько жаль, що все це завдасть біль Раді, і зо страхом думаю, 
в яке погане пльоткарське гніздо попаде вона у Львові, якщо 
буде коли там жити. Там панує важка і затхла атмосфера в тих 
кругах, куди Т[руш] хотів би її впровадити, а з сімпатичною 
і порядною молодіжю він в натягнених відносинах… За спішною роботою і наглими справами я ще не вспіла відповісти 
Т[рушеві], але відповім, щоб він не думав, ніби знищив мене 
своїм «актом прокурорським», та й щоб він затямив, скілько 
дрібного «бабства» в його відношенні до нас трьох, але знайомости з ним відновляти не думаю, хоч би він сам про те просив, — занадто демонстративно він її зірвав, либонь, навмисне 
так, щоб всім кинулось в вічі, хто був тоді в Товаристві; а крім 
того, в листах його виявилась до краю брутальна і деспотична 
натура, а я таких не терплю і не маю, що з ними робити.
Я ще нічого не писала про се Раді, але мусітиму сказати. 
Т[руш] пише, що він сповістив її «перед місяцем» про своє відношення до Вас і Лілі. Цікава, чи сповістить про свою гречність до мене. Але він міг би і мене «сповістити» раніше, а не 
робити мені скандалів у Львові. Ет, та чорт з ним, нарешті!
Гроші від Вас я отримала тут, дякую. А мусіла у Львові 5 з[олотих] р[инських] позичити, бо не стало б до Черн[івців], тим 
більше, що Оксані білет до Гран[іци] я з своєї частки купила, 
а вернуті за нього гроші попали якось їй в тій заметні, їзда ж 
до Львова коштувала більш як 20 кор[он]. Прикра се дуже дорога з Праги до Львова, плутана, неспокійна і вагони бридкі.
Тут мені живеться приємно. Працювати не заважають, 
а нудитись не допускають. Інтриґ, пльоток, сварок, нічого такого не чую, принаймі на собі.
Ну, бувайте здорові! До виїзду ще напишу, виїду десь в кінці того тижня, днів за 5–6. Кланяйтесь товаришам і старшим 
знайомим. Ольга Вам кланяється.
Леся
P. S. А щось Ви мені забагато грошей прислали!