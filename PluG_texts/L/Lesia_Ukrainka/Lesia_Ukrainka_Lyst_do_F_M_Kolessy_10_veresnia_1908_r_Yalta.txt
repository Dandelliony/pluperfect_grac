
Ялта. Ломоносовский бульв[ар], д[ом] Хорошавиной
28.VIII — 10.IX 
Високоповажаний добродію!
Мій муж просить Вас вибачити йому, що не відповідає сам на 
Ваші два остатні листи, а доручає сю відповідь мені: він мусів вернутись до службової роботи раніше, ніж оправився після хороби, і тепер зовсім не має сили писати щось зверх конче 
потрібного на службі, отож мусів би дуже забарити відповідь, 
якби намагався писати її особисто. Се ж, певне, не було б Вам 
приємно, і тому, може, зволите і на довший час, поки зміняться сі обставини, задоволитися листуванням в сій справі зо 
мною, тим більше, що я писатиму все в порозумінні з моїм мужом і з субсідіатором, так само і Ваші листи подаватиму до відома їм. Крім того, я щиро інтересуюся сею справою і рада доложити до неї всякого старання, на яке лише можу здобутися, 
тому прошу не вважати мене цілком сторонньою людиною 
і вшанувати мене Вашим довір’ям. 
Відповідь ся забарилась почасти й через те, що треба було 
перше добре обміркувати з жертводавцем зачеплені в Ваших 
листах питання, а то було не так і легко. На жаль, Ваші умови 
щодо гонорару за списування мелодій з валиків на ноти трапили зовсім несподівано, і через те справа мусить на який 
час припинитись, поки виявляться наслідки наших заходів 
коло збірання потрібних для того грошей. З первісного фонду, 
як Вам відомо, лишилось 75 р[ублів] (не рахуючи тих 25 p[ублів], що тепер ще у Вас). Хоча ми не знаємо, скілько платить 
Наук[ове] Тов[ариство] им[ені] Ш[евченка] за етноґрафічно-музикальну працю, отже, й не можемо докладно обчислити, скілько мав би виносити Ваш гонорар, однак думаємо, що 
100 р[ублів] не вистачило б заразом і на гонорар, і на збірання матеріялів у вказаному від Вас напрямі, тому ми зважили 
обернути їх на дальше збірання матеріялу у фоноґраф та й послали 75 р[ублів] д[обродію] Сластьонові для подорожі в Харків 
і в инші міста. Так випадало зробити тому, що Гончаренко 
має незабаром вернутись до Севастополя з Харкова і там замешкати надовго, а тоді подоріж до нього коштувала б значно 
дорожче і забрала б д[обродію] Сластьонові більше часу та клопотів; та й страшно відкладати справу надовго з таким старим 
чоловіком, як Гончаренко, — він же має 72 роки… Чи д[обродій] 
Сластьон поїхав у Харків, ми ще не знаємо, та й ще не було часу 
досить, щоб могла прийти від нього відповідь. Тим часом ми 
почали заходи коло збірання грошей, але результати ще не вияснились. У всякім разі, на первісного субсідіатора вже трудно 
рахувати, бо він, як Вам, либонь, відомо, людина незаможня 
і дав, що міг, урвавши від щоденних потреб своїх і своєї родини. Тепер, коли ми мусітимем втягти до діла ширший круг 
людей, нам конечне треба згори знати точно розмір Вашого гонорару від аркуша, при сьому просимо зазначити, який 
саме має бути той аркуш, чи такий як у виданнях Наук[ового] 
Товариства (при иншому форматі можна буде потім вирахувати нормальний аркуш по числу нот, кілько зміщається в аркуші Наук[ового] Тов[ариства], — так звичайно вираховується, 
напр[иклад], друкований аркуш тексту). Від об’єму потрібної суми може залежати і число людей, до яких прийдеться 
звертатись. Справу збірання грошей я вже переймаю цілком 
на себе, бо муж не має змоги тим клопотатись — то все мусить 
провадитись листовно, — тому і від себе прошу Вас відповісти 
мені скоріше на се питання, щоб я могла негайно розвивати 
потрібну діяльність. Про закупн[е] власного фоноґрафа поки 
що не може бути речі, бо сами тепер знаєте, як стоять наші 
грошові засоби. Тим дуже просимо Вас написати, як саме стоїть справа з користуванням фоноґрафом Наукового Товариства: чому пишете, що ним можна користуватись тілько уривками? Може, слід нам удатися з спеціальним проханням до 
Товариства? Коли треба, то я зроблю се негайно. 
Про те, щоб зібраний в Миргороді матеріял записував на 
ноти хто инший, а не Ви, не може бути й мови, бо субсідіатор, відкинувши пропозицію Етноґр[афічної] Комісії Наук[ового] Тов[ариства], щоб послати в екскурсію одного чоловіка, 
а запис на ноти доручити другому, поставив як conditio sine 
qua non, щоб записувач той чув живий спів кобзарський. 
Щодо надісланих від Вас взірців Ваших записів, то заінтересовані люде дуже ними задоволені і вважають, що коли й решта матеріялу буде так вдатно списана, то мета екскурсії буде 
знаменито осягнена. Але щодо Вашого бажання знати щиру 
правду, якої гадки субсідіатор про результати Вашої екскурсії, 
то я, цілком розуміючи се бажання, не можу, на жаль, його задовольнити, бо субсідіатор здержується від висловлення своєї гадки, вважаючи, що результати ще не вияснені, поки нема 
записів усього зібраного на валики у Миргороді, — метою-бо 
своєї жертви він уважав, власне, записи, а не збірання фоноґрам, котре є тілько вибраний Вами спосіб, помагаючий до 
осягнення мети. 
Послані телеґрафічно 25 p[ублів] будьте ласкаві затримати при собі поки що; може, незабаром нам прийдеться просити Вас переслати ті гроші д[обродію] Сластьонові, якщо йому 
не стане сих, що тепер послані, на його етноґрафічні роз’їзди. 
Як тілько надійдуть які нові жертви, я зараз Вас сповіщу. 
В надії на скору відповідь од Вас залишаюся з правдивим 
поважанням. 
Лариса Квітка (Леся Українка) 
P. S. Муж просить переказати Вам його велику подяку за надісланий авторський дарунок. При сьому він засилає Вам свій 
щирий привіт. 