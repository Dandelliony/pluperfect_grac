
Єгипет. Гелуан
12.V.1910
Вельмишановний Михайле Сергієвичу!
Ніяково мені так хутко по видрукуванню моєї чималої драматичної поеми
посилати Вам оцю свою «драмищу», однак мушу се зробити. Посилаю саме
тепер через те, що боюся, коли б вона — в разі, якби її везти на
Україну, — не дісталася
в руки «иностранной цензуры», а звідти ще й до «духовной
цензуры» (за сюжет з першохристиянських часів), а там їй легко міг би
бути «амінь». По новому курсові щодо «инородцев»
усього можна сподіватися. Може, се я вже й в іпохондрію вдаюся, але
хворій людині се простимо. Навряд чи я ще коли напишу таку велику (щодо
об’єму) річ, бо сила моя не вертається,
а ще падає, навіть переписати вдруге цю саму я вже не спроможна, в тих
же сторонах, де я мешкати мушу тепера, навіть
переписувач з українського навдивовижу хіба трапиться. Сим,
між иншим, поясняється і те, що «Руфіна і Прісціллу» переписано не так
добре, як би я хотіла. Хоча працювала я над сим
твором багато й інтенсівно, а все ж, може, я ще попрошу Вас
колись (напр[иклад], восени, як буду знов у Єгипті) переслати
її мені назад для нових remaniements. Коли б можна було
Вам до того часу її прочитати, то се було б мені дуже до мисли, бо,
сподіваюсь, Ви б не відмовили вказати мені на промахи
в ній щодо історії. Я дуже хотіла показати її якому спеціалістові по
римському карному праву (властиве знавцеві процесу
судового в справах карних), але досі не знайшла такого, надто
ж такого, що розумів би українську мову. Чи не знаєте Ви кого
і чи не зволите попросити у нього за мене консультації? З погляду
історико-юридичного важно переглянути: першу й остатню сцени 1ї дії,
остатні дві сторінки 2ї, перші 2–3 стор[інки] 3ї, першу сцену 4ї дії і
всю 5 дію. Се вже так à la rigueur,
якщо не схочеться читати цілої «драмищи», а для мене, звичайне, було б
краще, якби ціла була прочитана. Безмірно буду
вдячна Вам за всяку поміч і пораду в сій справі. Ся драма дуже
лежить мені на серці, і хотілось би випустити її в світ без грубих
промахів. Думаю, що раніш як феріями не матимете
часу заглянути в сей рукопис, і тому до осени не сподіваюся од
Вас відповіді, але якби схотілисьте раніше написати до мене,
то зволіть писати на адресу моєї матері або сестри Ольги, бо
я ще сама не знаю, де опинюся сього літа, — мій чоловік саме
в періоді шукання служби у відповіднішому для мого здоров’я
місці, ніж було дотепер, і, може, поки я доїду додому, то «дома»
моя переїде на другий куток Кавказу…
Завтра я рушаю з Єгипту.
Межи 15–25.V н[ового] с[тилю] буду в Києві. Була б рада,
якби щасливий випадок поміг зустрітися там з Вами.
З правдивою пошаною
Л. Квітка