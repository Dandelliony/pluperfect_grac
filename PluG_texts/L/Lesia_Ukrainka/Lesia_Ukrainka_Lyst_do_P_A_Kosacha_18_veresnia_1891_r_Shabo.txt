
6 сентября
Любий папа!
Не міг ти мені зробити ліпшої втіхи, як от що мене кличеш додому. Мені вже обридли ці юго-восточні сторони, і от тепер це 
все одно, якби ти мені подарував рік ссилки. Тепер я думаю 
виїхати звідсі 8-го (післязавтра), а побуду тижнів зо два в Одесі, і там, якщо вже не можна в морі купатись, то буду брати 
морські ванни раз на день, думаю, що то буде добре для ноги, 
бо морське купання, я завважала, завжді для неї було добре, 
а тут, що я не купалась тижнів два остатніх, т[о] вона мало поправилась. Дома, я думаю, мені треба буде не покидати брати ванни, хоч би й не з солоної води; я думаю, що в новому 
домі з ванною буде легко устроїтись. Ну, та се там ще побачимо. Може, й справді для мене буде лучче бути вдома зімою, 
бо хоч у Криму клімат краще, але щоб там як слід устроїтись, 
то треба грошей дуже много, та й то ще хто його зна, як буває. 
Та цілу зіму там пробути самій я б, здається, була б не в стані, 
а вже чі в середині зими додому вертатись, чі в початку, то все 
одно. До того ж я вдома носитиму знов апарат, а тут і в Криму 
се трудно робити, не маючи нікого при собі. А врешті, може, се 
все мені так тепер представляється через те, що я вже хочу додому і що тіф одбив мені остатню охоту від Криму, — не знаю, 
тілько я тепер так думаю. Не скрию однак, що я боюся зими, 
але я її і тут боюся, бо от, як стало тепер холодніше, то щось 
мені від часу до часу робиться не по собі. Вже буду дома при 
помочі нового каміна робити юг. Ти все-таки не думай, що сеє 
літо так даром пропало для мене, ні, бо то що мені було трохи 
нога тут почала боліти, то вже пройшло, і тепер вона вже нічого собі тримається, у всякім разі далеко лучче, ніж було вдома весною. Друга нога, що почала боліти після тіфа, тепер вже 
зовсім перестала, а сама я теж досить оправилась. Я таки думаю, що вдома я б довше поправлялась, ніж тут у Шабі. Тут я 
надалі не зостаюсь, бо вже воно не тілько що не жарко, а навіть 
инший раз і зовсім холодно, та й дощі перепадають. Винограду я вже досить їла, та й ще їстиму в Одесі, а купатись тут, як я 
вже писала, не можу. Врешті, в Одесі я, може, більш тижня і не 
пробуду, то ж близько 15-го, може, й додому приїду. Тим часом будь здоров, тебе цілую, а ти поцілуй всіх наших від мене.
Як здоров’я мами? Мені вже скучно за її письмами. Пишіть 
мені в Одесу. Лілі я вже звідти напишу.
Твоя Леся