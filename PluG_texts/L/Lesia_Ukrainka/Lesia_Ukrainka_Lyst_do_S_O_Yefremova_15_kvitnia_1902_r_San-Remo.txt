
San Remo, Corso Cavallotti, Villa Natalia
15.IV.1902
Високоповажаний добродію!
Спішуся відповісти Вам, а коли відповідь прийде запізно, то 
буде винна почта, що везла Вашого листа аж 6 днів до мене.
Нічого не маю проти поміщення «Весни зимової» і «Перемоги», а щодо «Євр[ейської] мелодії», то не знаю, про котру 
говорите, бо їх у мене три: одна, — починається з слів «Ти не 
мій!», — уміщена в збірці «Думи і мрії», а дві другі (одна на 
тему полону вавілонського — початкових слів не пам’ятаю,
а друга: «Єреміє, зловісний пророче») друкувались поруч 
у «Вістнику», торік чи позаторік, не можу пригадати, а справитись нема як. Так-от сі дві остатні я б воліла дати, ніж першу, 
давнішу. Коли перша вже видрукувана, то ліпше її таки скасувати, бо до звичайної збірки творів вона надається, а до антольоґії таки ні, на мою думку. Коли ж дві остатні вже не можна 
вмістити, то й так обійдеться.
Та добра пані, що не вподобала собі «Нескінченої розмови» (дивуюсь, що вона вподобала «Весну зимову»!), нехай 
буде спокійна — я, може, ту розмову колись докінчу, якщо 
мені сильніша пані не перешкодить. Тим часом приймаю 
собі увагу шан[овної] пані за комплімент, але Вам бажаю таких компліментів якнайменше.
З найбільшою пошаною до Вас
Леся Українка