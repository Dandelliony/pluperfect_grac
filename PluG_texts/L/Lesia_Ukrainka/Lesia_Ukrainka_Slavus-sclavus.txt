Slavus-sclavus
Слав’янщина! — який величний гук,
Який широкий і містично темний.
І скілько літ і як багато рук
Для неї будували храм таємний.
Посеред храму п’єдестал звели
І статую поставили на ньому,
І вид, немов Ізіді, зап’яли
Покровом щільним идолові свому.
Стоїть таємна статуя давно,
Час тихо упливає, рік за роком,
І досі ще нікому не дано
В лице їй глянути одважним оком.
А що ж величної Слав’янщини сини,
Німої матері проречистиї діти,
Між людьми чим прославились вони?
Чим похвалитись їм, з чого радіти?
Дивітеся: з них кожний, як один,
Що світ би здержав на плечах здорових,
Міцний як дуб кремезний слав’янин
Покірно руки склав в кайданах папірових,
Та раз у раз поклони низькі б’є
Перед стовпом, короною вінчанним,
Порфірою укритим; стовп той є
По праву спадщини царем названий.
І кожний весь в крові, в сльозах його лице,
Троїстая нагайка тіло крає,
А він, ховаючись, плете сільце
І братові під ноги простирає.
Колись, бувало, сильний чуженин
Слав’ян-рабів виводив на майдани, —
I Слов’янин-раб (лат.).
Тепер, куди не глянь, усюди слав’янин
На себе самохіть кладе кайдани,
І кажуть всі: варт віл свого ярма,
Дивіться, як покірно тягне рало!
Ні, ймення слав’янина недарма
Синонімом раба між людьми стало!
5.XII.1896