
Львів, Hôtel Central[ny]
9.IV.1901
Люба мамочко!
Хоч воно вже й спати хочеться, а таки напишу сьогодня, бо 
завтра можу не зібратись. Доїхала я, як вже з границі писала, 
добре, ото тілько, що який час було трохи паморочно від несвітської спекоти в вагоні, але то хутко минуло без жадних наслідків. П[ан] Труш стрічав мене вчора аж тричі, думав, що я 
так можу, як він, за трьома наворотами одного дня виїздити. 
І сьогодня таки зострів у свій час, запровадив до свого отеля 
(кімнату маю сливе поруч з його студією) і водиться зо мною 
скрізь, де мені треба йти. Сьогодня, хоч дуже мало ми ходили, 
тілько раз пройшли, а вже чимало людей бачили, — як видно, 
тут можна з економією ужити час. Зостанусь тут ще завтра 
і позавтрому, бо ще не все бачила, що хтіла, та й таки втомлена чогось чимало, а там (12-го) поїду в Чернівці. Звідти вже докладніше напишу, а тепер оце вже кінчу, бо не сидиться. «Урядження» п. Труша мені подобається, і чічероне з нього дуже 
добрий, не з тих, що «виволочують» своїх гостей аж «до бесчувствия», і не з тих, що не хотять зовсім рушитись. Про инших і про инше напишу потім.
Бувай здорова, цілую міцно тебе і всіх наших.
Твоя Леся