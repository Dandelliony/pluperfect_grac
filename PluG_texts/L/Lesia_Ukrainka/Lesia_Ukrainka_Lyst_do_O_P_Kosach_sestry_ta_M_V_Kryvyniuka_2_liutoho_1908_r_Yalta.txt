
20.I.1908 
Любиї мої Ліліє і Михайле!
Поздоровляю вас з покінченням тарапати, бодай уже їх більше не було! З листів моїх і К[льоні] ви бачите, що мої діла наче 
поправляються, тож сподіваюсь, що не прийдеться мені турбувати Лілеєньки екстреними приїздами. Вчора лікарь Тамбурер уже теж казав, що є мені надія і без операції вигоїтись. 
Тепер, на моє щастя, є моє головне лікарство — сонце. Оце вже 
кілька день погода зовсім весняна (в затінку +13° R, на сонці 
до +29° R), і я, скілько сонце дозволяє, печуся на своєму балконі 
та й чую, що «сила вступає», навіть апатія моя трохи подалась 
і я почала дещо пописувати, все це разом поправило й настрій. 
Завважила я, що найбільш мені шкодить ходня, отож я і не 
хожу сливе нікуди, та й сидіти стараюсь тілько відхилившись 
(через те так погано пишу), а більше таки полежую (думаю оце 
купити собі солом’яний шезлонґ, щоб і надворі лежати). Через 
те і «на провірку» не поїду, хіба що погіршає, бо, либонь, більше мені було б шкоди від тряски та втоми, ніж користи від 
діаґноза. Зроблю поки що тут скілька провірочних аналізів 
(так радить д[окто]р Тамбурер), то, може, й тут що виясниться.
Якби ж стан мій перемінився і треба було б помочі, то я обіцяю про се щиро написати. 
Прошу Вас, Михалю, довідайтесь-таки до «Вістника», коли 
змога (я тямлю, що досі Вам не до того було), — бо знов XII 
кн[ижка] прийшла через Балаклаву! доки ж се буде? а VIII, IX 
і X кн[ижок] таки й зовсім нема, либонь, вони не висилались. 
Передплату на 1908 р[ік] нехай одвернуть з гонорара «Кассандриного», коли нема звичаю посилати gratis авторам і більших річей, коли ж є звичай, то й гаразд, але адресу ялтинську 
хай затямлять. Я і Кльоня цілуємо вас обох і Михаля. 
Ваша Леся 
Маму і Geschwister міцно цілую. 
А що ж Аляльо не пише? 