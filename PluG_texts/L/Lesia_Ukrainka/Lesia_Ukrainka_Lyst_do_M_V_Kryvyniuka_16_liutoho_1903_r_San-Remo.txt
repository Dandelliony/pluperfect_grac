
16.ІІ.1903
Дорогий Михалю!
Добре зробили, що не ждали т[ьоті] Є[лі] і Оксани, а написали просто. Може, сі дами і будуть у Вас, та хто ж їх знає. Тепер вони у Мюнхені (знаю напевне), а 1-го марця (нов[ого] с[тилю]) будуть тут у нас, чи будуть їхати через Прагу, того не 
знаю. Коли хочте їм написати, то пишіть на Тосіну адресу: 
Deutschland, München, Römerstr[aße] 7, II rechts. Anton Schimanovsky.
 Приїдуть вони цілою бандою в С[ан]-Ремо, бо і Тося 
з Юрою збіраються, а може, і П[етро] Вас[ильович]. Народу буде у нас, як на ярмарку, бо вчора вже приїхали дві панни, 
приятельки моєї господині. Боюся, коли б і не занадто весело було «на чужині», — се для роботи вадить. А з роботою і так 
справи не найкраще пішли. Найгірша досада мені на «Мир Божий» — не прийняв моєї статі про Конопн[іцьку], мотивуючи 
тим, що йому треба не критичної розвідки, а біоґрафії і рецензії, а моя робота, власне, чисто критична. Однак міг би мені те 
одразу написати, ще коли я вмовлялась, що і як, власне, маю 
писати для нього (я ж одразу казала, що я критик, а не рецензент!), а тепер мої три тижні (коли не місяць) роботи можуть 
пропасти дарма, зовсім се мені не до ладу! Я попросила Лілю 
забрати статю з «М[ира] Б[ожьего]» і передати кудись в инший 
журнал, та навряд чи що з того вийде. Здається, треба мені 
иншого пристановища пошукати, бо з «М[иром] Б[ожьим]», 
видно, каші не зварю. Журнала сього мені не посилають, бо, 
очевидно, правною співробітницею мене не признають, а пренумеровати я рішучо не маю звідки, бо й так втратилась на 
бібліотеки ради нього ж.
Недавно я послала невеличку статю до «Zeit», може, з німцями ліпше піде, ніж з росіянами.
Якби я була нормально здорова, то я б скоріш запобігла нормального заробітку, бо не боялась би писати на ріск неприняття і писала б всюди, куди тілько могла б хоч трохи приступитись, ну, але з моїм здоров’ям (і, значить, «роботоздатностю») 
такі пасажі, як оце з «Мир[ом] Б[ожьим]» тепер, либонь, не оплатяться, ліпше я вже зовсім gratis щось напишу, то хоч «для 
душі» не буде втрати… Здоров’я моє остатній тиждень знов порядне, а то була чимала розклейка. Я Вам скажу під великим 
секретом від всіх родичів (не виключаючи і тітки з Окс[аною], 
і Лілі навіть), що з половини декабря аж до передостатнього 
тижня я малася зле, гірше, ніж торішньої зими і минулого 
літа: безсоння і нерви заїдали, температура все була понад 37°, 
схудла гірше, ніж позаторік (коли вперше тілько що приїхала в С[ан]-Ремо), мала два бронхіти і закінчила те все крівавим 
кашлем, — після такого закінчення мені чогось стало ліпше, і 
я почала поправлятись, може, того, що тижнів на два покинула всяку роботу (по лікарському наказу), енерґічніше взялась 
до ліків, та й лікарь, покинувши свій страх перед наркотіками, 
перебив мою звичку до безсоння морфієм і хлорал-гідрадом, 
так що я стала спати нормально. До того ж з початку лютого 
погода зовсім встановилась (а то часто мінялась і бувало навіть холодно в хаті), настало зовсім літо. А головно, деякі причини, що викликали гостро-нервовий настрій, тепер зникли 
або принаймі притихли, і, певне, се мені помогло, принаймі, 
стілько ж, як і наркотіки. Лікарь думає, що всі мої біди головно з нервів походили, хоч воно, власне, від того не легше, бо часом від нервів трудніше викоруватись, ніж від сухот… зрештою, й сухоти часто починаються, власне, з нервів і ними 
живляться. Ну, та зо мною так зле не стоїть, бо тілько до слова 
прийшлось, то так сказала, а про мої легкі лікарі тепер досить 
доброї думки, ліпшої, ніж торік, все-таки.
Описала Вам мої злидні для того, щоб Ви не дивувались, 
чому я досі не скінчила давно початої роботи. Так от, бачте, 
тому: при пониженому значно здоров’ї я мусіла виготовити 
статю в «М[ир] Б[ожий]», і статейку в «Zeit», і полемічну статю 
в «Киевск[ую] Стар[ину]» (бо там мене зачеплено так, що я не 
могла ради своєї чести літературної змовчати), і скілька дрібних дописів зладити, і масу листів написати (та кореспонденція колись мене на той світ зажене!). Отже, працювати над тою
роботою приходилось уривками, а вже уривана робота не робота. Тепер я кінчаю невеличку допись до «Молод[ої] Укр[аїни]» (полеміка з Ганкевичем з поводу його «Політики і етики»), не можу втерпіти, щоб не обізватись, бо, по-моєму, там 
«вопіющі» речі пописано — і то в журналі для молодіжі! Се я 
скінчу сьогодня-завтра, а потім даю «зарок» нічого не починати, поки не скінчу тої роботи і одного перекладу (на українське), теж давно початого, обіцяного Матвієву і Cº. Ex, десять 
би мені таких сил, як моя тепер!..
Не дуже мені подобається, що друк буде таки в Празі, воліла б я, щоб то таки десь далі від Вас було. Глядіть, щоб то таки 
справді зовсім безпечно було, бо уважайте, що Ви ж не тілько 
з еґоїзму повинні про таку безпечність дбати. Він’єтка Ваша 
мені подобається, коли по грошах можливо, то зробіть. Національні квітки, либонь, барвінок і калина? Він’єтку варто б зробити ще й для того, що ініціали всякі (та хоч і повна формула 
Х. Х.) людям малописьменним нічого не говорять, а малюнок, 
однаковий на всіх «метеликах», мав би значіння одної фірми, 
і таким способом видання одрізнялось би одразу од всіх инших. Можна се так і І[ванові] М[атвійовичу]
 мотивувати.
Моя робота, натурально, буде в Ваших руках.
З рахунками вдавайтесь до І[вана] М[атвійовича], я нічого 
не маю і в тій справі некомпетентна. Перед виїздом І[ван] М[атвійович] мені казав, що аби робота, а кошти будуть. Просив, 
коли можна, присилати роботи на оказ або в скрипті, або в коректі (нібито се мало б влегшити збірання коштів), та я думаю, 
що то неконче практично з огляду на всякі «прірви» та й на 
час, бо все ж то мало б посилатися способом некультурним, 
і взагалі то загайно. Нехай уже готове показує, кому там цікаво. Казав він (тоді ще), що може одразу 50 р[ублів] дати готових, 
але не знаю, чи то й тепер так. Вдайтесь до нього сами. Він до 
мене вже давно не озивається, хоч і повинен би.
«Polonia Irredenta», я маю, саме читаю тепер. Ваш примірник, може, послали б якось Вашим молодим приятелям (Ш[аркам])
 на Україну, може б, прочитали, варто б. Гриць міг би 
послати. Скажіть йому, щоб послав «під синім значком», він 
знає, що то значить.
Ваш скрипт хутко пришлю з рецензійкою, саме кінчаю 
переглядати, — не було часу раніш, та я думала, що поки одно 
ще не видруковано, то сьому однаково, де лежати, чи в мене, 
чи у Вас. Правда? Забула Вас попросити, щоб у скриптах не 
ставили стрічки так тісно, бо нігде поправки робити та й зецерських очей шкода. Літерати звикли на очі друкарських 
робітників мало вважати, але так не слід би робити, принаймі літератам демократичного напряму. Я з прінціпа виробляю 
собі читкий почерк і стараюсь подавати чисті скрипти до друку (поправки можуть і не псувати читкости, коли для них досить місця полишено). Я знаю напевне, що нечиткі скрипти 
зменшують щоденний зарібок зецерові, бо їм платиться від 
аркуша, а не від часу. На се варто вважати. Простіть за сю «лекцію», але Вам, може, се просто не спадало на думку.
Тим часом бувайте здорові, пора кінчати.
Цілую Вас. От якби і Ви з «бандою» приїхали сюди!
Леся