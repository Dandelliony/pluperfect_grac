
Helouan. Villa Tewfik
9.III (27. II).1911
Люба мамочко!
Вже три дні, як отримала я твого листа й газети (дуже дякую 
хотіла посилати листа без тих віршів, що ти просила, а написати їх не
було змоги раніш, ніж учора ввечері, бо тілько вчора я одужала від
невеликого нападу ниркового. Напад був не
дуже сильний, і t° невисока (всього 37,4), але все ж лікар казав
полежати і зайнятись деякими «наблюдениями», що далеко
не сприяють поетичному натхненню.
Сей напад зовсім не показує, щоб мені взагалі погіршало або щоб клімат
перестав на мене впливати, бо на те була
припадкова причина — мені трапилось разів три за минулий
тиждень зійти на сходи — et ça y est! Тепер ні в якім разі не ходитиму
по сходах і благо мені буде. Я й так, уминаючи сходів,
спровадилася з Continental до Tewfik, бо хоч там була хата незла, але
на другому поверсі, а тут rez de chaussée (тілько на
підмурівку) та ще й з двома вікнами на південь і на захід —
ясніше вже не може бути, як у моїй хаті! І коштує мене тут хата
й утримання (утр[имання] добре: 5 раз на день їсти дають і варять
гаразд) — 120 р[ублів] на місяць. По-тутешньому се зовсім
дешево. До того ж маю завжді широкий вид на нільську долину з
пірамідами, що теж чимало для мене значить. За гроші,
мамочко, вже не турбуйся, бо мені повинно їх стати і на поворіт, — я ж
не марнотратна, а сього року вдалося врядитись дешевше.
Щодо вірша, то, либонь, він не кращий вийшов, ніж звичайне vers
d’occasion бувають, хоча ідею його я «давно в уме
держу», ще з нагоди юбілею Гоголя хотілось щось подібного написати, але
що нехвалебна частина антітези приходилась саме на долю Гоголя, а на
юбілеях (хоч би й покійників)
якось не випадає казати «не амінь і не Господи помилуй», — то
так сей вірш зоставався ненаписаним до слушного часу. Тепер, здається
мені, саме настав слушний час для сеї антітези
і — трохи розширивши її та змінивши форму — я оце дала їй
вираз. Щодо заголовку, то, коли він здається тобі невідповідним, зміни
його на який инший. Якщо я не догодила тобі сим
віршем, то мені се дуже шкода, але кращого не можу з сеї нагоди
написати, та вже й запізно було б.
От мало не забула справи: торік, я пам’ятаю, п[ан] Тарноградський шукав
собі роботи — якщо він і тепер у «безпредельному» стані, то чи не
поїхав би він до Кльоні за письмоводителя хоч на весну і літо. Жив би,
певне, у нас, а платилося б
йому 20–25 р[ублів] на міс[яць]. В разі його згоди, дай йому
Кл[ьонину] адресу.
Хтіла ще писати, та спішуся на пошту — сьогодня найкраще посилати,
скоріше дійде.
Міцно цілую тебе, п[ана] Кр[ивинюка] і Доруню.
Знайомим уклін.
Твоя Леся