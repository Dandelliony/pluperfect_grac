
Колодяжне, 1.Х. 1891
Високоповажний добродію!
Чому Ви ані сами не озиваєтесь до мене, ані часописів не шлете? Аже я Вам писала з Шаби і адресу подала, та не отримала на 
те нічого — чі мій лист Вас не дійшов, чі вдома не застав? Мене 
в Одесі було настрашили, ніби «Нар[од]» перестав виходити, 
але потім там при мені люде отримували його, тілько я чомусь не отримала. Остатнє ч[исло] я отримала те, де мій переклад, і то в Евпаторії. А я б уже рада знати, що там на вашому 
світі діється, бо з «Зорі» та «Буковини» не так-то багато чогось 
довідаєшся. Бачила я ще літом «Правду», але Ви знаєте, як я 
до неї відношусь, — заледві що тілько читати можу і то з великою прикрістю. Мені здається, що «Правда» недовго проживе, 
бо щось вона вже надто розумна робиться. Прихильників у неї 
дуже мало на Україні, не знаю, як в Галичині, але здається, що 
і там не гурт. В Одесі її хоч дехто читає, але мало хто похваляє, 
єсть дехто, що думає, нібито вона справді орган всеї України-Руси, отже, й не насмілиться її гудити, а так тілько мовчить. 
Треба сказати, що у нас таки люде звикли здавна непевні справи мовчанням збувати. Про «Нар[од]» ідуть змагання, і ради, 
й наради, але тим часом не знаю ще, що то з того всього буде, 
може, і нічого, бо там такі люде, що люблять чимало говорити, а мало робити. Не знаю, чі отримуєте Ви які-небудь обіцяні 
дописи з України. Я декому нагадувала про се і радила взагалі не мовчати так по-риб’ячому, але ж не певна, чі маю я який-небудь вплив, здається, що невеликий, бо, правду мовлячи, я 
не вмію орудувати моральним налигачем навіть і тоді, коли 
діло йде о справі, для мене цікавій. Щодо мене самої, то я не 
можу справляти такої роботи задля многих причин, які я Вам 
колись розповідала, та вже я краще буду що иншого робити. 
Але є люде, що дуже багато люблять просторікувати о різних 
справах і таки тямлять дещо, але уголос говорити не вміють 
чі, може, не хочуть. Всі в нас кажуть, що зле жити у нашому 
світі, а як же воно має бути ліпше, коли всі задовольняються 
констатуванням того факту, і то тілько в пріватних розмовах, 
хоч би принаймі люде знали, як, власне, зле і чому. Се я не раз 
і не одному казала, та от не знаю, чі що буде з того. Жаль мені, 
що я мушу таким відлюдком жити, що з мене нема користі ні 
людям, ні собі, але ж то біда мене так тримає. Краще б уже було, 
коли мені природа не дає ніякої волі, щоб я не могла і не хотіла нічого робити, а то тілько жаль, краще б та охота і той невеличкий талан достались кому иншому, людянішому. Я тепер 
маюся наче трохи ліпше, але знаю добре, що ненадовго, бо вже 
пропасниця знову чепилася, а вона в мене вірніша всякої дружини — хутко не покине. Для письмовця, надто для поета, се 
дуже погана слабість, бо вона, власне, тоді найбільше мучить, 
коли людина увійде в поетичний настрій, принаймі у мене 
так воно є. Але то дарма, я таки не покладаю рук, а лагожу 
дещо. Дуже хочу одну річ для вас дописати (якщо приймете 
ще), що почала сього року, але нічого не обіцяю, як хутко, бо я 
за себе нічого ручити не можу. Мені тепер ще одна дуже велика біда, — починає від часу до часу друга нога боліти, я се тримаю від всіх наших у великому секреті, бо то нічого не поможе, як хтось там буде надо мною розпадатись, але мені се дуже 
тяжить на душі. Як писатимете дядькові, то сього не кажіть, 
бо я не хочу. Так то я тілько Вам кажу, щоб Ви не думали, що я 
даремні жалі розвожу, аби вимовитися за своє безділля. А мені 
справді сором так жити, бо инші люде, як напр[иклад] дядько, 
не піддаються ніякій слабости, а роблять своє діло при всяких 
обставинах, чому ж я так не роблю? І я то змагаюся, але що то! 
Колись я ліпша була, як тепер! Я надіюся, що то в мене ще після тіфу не вся енергія вернулась, я з місяць умисне нічогісінько не робила, бо почувала, що у мене якось памороки забиті, 
і, певне, якби я що й написала, то, окрім дурниці, нічого б не 
вийшло. Але тепер вже инша річ, я вернулася до пам’ятку і розумнішою хіба вже не буду, отже, годі панських звичаїв! Тепер я вдома, і се добре, бо хоч тут мене таки ззість колись пропасниця, але мені нігде так не добре, як вдома, і робота тут 
найліпше робиться. Та ще ж тут і, окрім писання, є живе діло 
і милі для мене люде, тут не почуваю себе зайвою на світі. От 
тілько від товариства далеко, ну, та воно обійдеться без мене 
краще, ніж я без його. Ще є тут одна річ, мій столик для писання, що я без нього була на чужині все одно як без рук 
і без пера. Якось-то воно, може, ще й гаразд буде сеї зими, аби 
тілько та друга халепа не опанувала мене, бо тоді вже, далебі, не хочу ні коруватись, нічого, — як буде, то так буде. Як же 
Ви маєтесь? Я чула, що Ви виїздили на село, може, там поправились? Пишіте-но мені, не гайтеся, а то вже й не гаразд так, 
як Ви робите. Я знаю, що Вам не тілько роботи, що мені листи 
писати, але все ж при охоті час можна знайти. Я попрошу Вас, 
абисьте мені написали адресу п. Колесси і адресу Акад[емічного] братства. Ще чі не знаєте ви, чі вже січовики повертались з своїх подорожей до Відня, чі ще ні? Я оце все читала 
про їхні співецькі тріумфи. Розспівались тепер наші русини 
на цілий світ! Бодай би так наша доля співала. Ей, чия співатиме, а моя нехай би вже хоч мовчала. Моя годинойко! Тепер 
мене люде зачинають хвалити, як-от п. Франко, а я якраз і зледащіла, — сором приймати незаслужені компліменти. Як там 
справа того жіночого журналу, що то писав п. Франко? І як 
ваші справи взагалі? Бувайте здорові і не забувайте так за нас. 
Вітаю п. Франка і його пані, мені шкода, що я не застала єї 
у нас. Жичу Вам кращого здоров’я, ніж собі.
Л. К.
P. S. Моя адреса: Ковель, Волынск[ая] губ., с. Колодяжне.