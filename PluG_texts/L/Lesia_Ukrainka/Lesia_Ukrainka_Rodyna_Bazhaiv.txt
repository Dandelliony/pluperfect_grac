
[Родина Бажаїв]
Пані Бажаєва — збідніла дворянка, вдова, була замужем двічі, живе на пенсію, ощадна, запопадлива, клопотлива. 
Сімпатії, антіпатії у неї залежать від настроїв і часто міняються. Головний нерв життя — практичність, жіноча, 
дрібна, недалекосягла.
Ганна Коронецька — її дочка від першого чол[овіка], учениця артистичної школи, молода, палка, пристрасна і хоровита, але має владу над собою, що покидає її тілько 
в надто різкі моменти. З матіррю на «ви».
Андрій Бажай — син Б[ажаєвої] від другого чол[овіка]. Студент медик. Спокійна, твереза натура, при тім глибока, 
здатна до тривких почуваннів. Нерви міцні, але не еластичні, і нелехко порушена їх рівновага не хутко відновляється. [І може статись скінчитись фатально.] Здається 
старшим, ніж єсть. В голосі несвідома авторітетність. 
Мати поводиться з ним як з «головою сім’ї».
Лена — дочка Б[ажаєвої] від другого чол[овіка]. Підліток, гімназістка. Весела, більш по молодости, ніж по темпераменту, поверховна у всьому, крім того, що зачіпає 
близько її інтереси. Найбільше з усіх трьох подібна до матері і вродою і вдачею. В її відносинах до старшого брата 
і сестри чується глухий антаґонізм.
Олександер (Лесько) Чорненький — товариш Андрія, знайомий з родиною Б[ажаїв] змалку. Ніжна податлива натура. 
«Однолюб». Почуття в нього панує над розумом. Експансівний, трохи полохливий.
Антоніна (Тонічка) Чорненька — його сестра, ровесниця 
Лени і її товаришка по гімназії, подруга по родинній традіції, але спільного між ними мало. Весела по темпераменту, має якусь душевну ґрацію, з нею весело й иншим, 
вона се тямить і любить се завважати. Все, що вона чинить — чинить wie der Vogel singt, часто нарушаючи 
власний інтерес, хоч і не маючи при тім виразного альтруїстичного заміру.
Доктор — молодий, приятель Б[ажая], нервовий, мученик своєї професії. Має чимало знаття і снаги, але мало довіряє 
собі, через те вважається «невдалицею».
Професор — медичне «світило». Старий, поважний, певний 
себе, не без авґурства, але не дуже неприступний.
Небагато й ординарно вбрана світлиця в оселі Бажаєвих. Крім 
звичайного ґарнітуру меблів — стареньке п’яніно і потерте бюрко 
до писання.
Андрій ходить по хаті твердим рівним кроком, з кутка в куток, 
щось обмірковуючи.
Ганна (ввіходить з бічних дверей).
Вибачай, Андрію, Льолик просить не ходити, коли можна, се його дратує, він, знаєш, такий знервований…
Андрій (спокійно).
Гаразд, я сяду, мені все одно. (Сідає.)
Ганна.
Його, знаєш, дуже мучить, що він так тут стісняє всіх. 
Знов напосідався, щоб перевезти його до його домівки, 
або до шпиталю.
Андрій.
Се даремна балачка, бо се неможливо, він заллється 
крів’ю, поки його довезуть.
Ганна.
Та я то се знаю, але ж він… Він так різко і боляче почуває, 
що він тут чужий…
Андрій.
Тобі ж він, у всякім разі, брат по батькові.
Ганна.
Мені… але я й сама наполовину чужа тут.
Андрій.
Ну, Ганно, се дурниці. Я не буду розвивати сеї теми, бо 
тямлю, що ти невиспана, знервована догляданням хворого і маєш право бути нелоґічною.
Ганна.
Яка ж тут нелоґічність? Все таки я і він, ми діти різних 
батьків, і се почувається…
Андрій.
Ну, я там на тих почуваннях не знаюся. Я знаю, що діти 
одної матері настільки рідні межи собою, що нетреба 
й доказувати сього. Та для мене і се не так важно. Важно, що ми вкупі зросли, маємо спільні спогади, багато 
спільних звичок, ну, і нарешті спільний бюджет…
Ганна.
Ну, от се ж і є болюча струна для Льолика. Він зовсім 
в иншому становищі… Навіть в иншому ніж я… Я йому 
сестра — наполовину. У нас із ним ще є спільні спогади 
і звички, мовляв ти. Матері своєї він не знав, татка ми 
обоє пам’ятаємо, і се дуже ріднить нас… А ви обоє і мама, 
ви для нього…
Андрій.
Чужі — хочеш сказати? Хоча се факт, сказати б, фізіолоґічний, але психолоґічно се могло б бути инакше, а коли 
воно й психолоґічно так, то з того він сам винен, бо він 
сам завжди держався осторонь. Жив окреме. Обідав 
у нас за плату. І всюди вносив якусь скрупульозність, 
щось хоробливе.
Ганна.
Ти можеш його винуватити за се? Якби ти знав, скілько 
перетерпів він, живучи так. Він завжді був хворий, тілько ніхто не хотів сього знати. І завжди душа його шукала 
чогось рідного, чогось простого, щирого, приязного…
Андрій.
Чого власне не було в ньому самому.
Ганна.
Андрію!
Андрій.
Я не осуджую його. Я тілько встановляю факт.
Ганна.
Ти не знаєш Льолика! І ніхто з вас не знає. І тепер… Ти 
вже говориш про нього, як про… як неначеб він… як про 
щось минуле… (замовкає, енерґічно гамуючи сльози)
Андрій.
На жаль, до значної міри, і се факт…
Ганна.
Ти [се так спокійно говориш]! Ти можеш се вимовити? 
і так спокійно?!
Андрій.
Ганно, я не звик заплющувати очей перед правдою, хоч 
би й дуже прикрою. А щодо спокою. Я думаю, що негідно 
людини поводитись неспокійно, якщо тілько вона має 
фізичну силу затримувати хоча б тілько облуду спокою. 
[в рухах і в лиці.] Роспускатись ніколи не варт.
Ганна.
Прости. Я може несправедлива. Тілько мені здалось се 
так холодно, так… чужо… ніякого почуття…
Андрій (бере якусь книжку і говорить, перегортаючи її, тоном 
спокійно-неуважним, наче про щось «між иншим»).
Коли хочеш, то я знов скажу: я на почуттях не знаюся. 
Але можу теж сказати, що хоча по формі, може, воно 
й инакше виглядає, але я в своєму відношенні не одрізняю Леоніда, наприклад, від тебе. А ти все таки, певне, 
не маєш основи думати, щоб я відносився до тебе погано.
Ганна (поривчасто бере його за руку).
Ні, ні, Андрію, я сього не думаю! Та я знаю, ти добрий, 
славний, тілько напускаєш на себе якесь англичанство.
Андрій.
Як ти сказала? Англичанство?
Ганна.
Авжеж, вічно якась стриманість, коректність, респектабельність? І нащо тобі ся личина?
Андрій.
Се зовсім не личина…
(Чутно дзвінок з хати хворого. Ганна зривається.)
Ганна.
Льолик дзвонить. Іду! (швидко вих[одить] в бічні двері).
(З других дверей швидко входить Лена.)
Лена.
Андрушко! Скажи, будь ласка, мамі, щоб вона не втручалась до моїх справ. Яке їй діло, на яку п’єсу я йду дивитись? Се тіранія! Я сього не терплю!
Андрій (спиняє її спокійним жестом).
Не порощи. Найперше, я не Андрушка, а просто Андрій 
і про се вже не раз заявляв.
Лена.
Ет!
Андрій.
Друге — я не маю ніякої адміністративної влади над матірью і не хочу мати. Третє — на мою думку, підліткам 
справді не на всяку п’єсу слід дивитись.
Лена.
Скажіть на Бога! От іще мораліст знайшовся!
Андрій.
Мораль тут ні до чого. Я думаю, що коли людина тратить гроші, щоб дивитись на те, чого не тямить і тямити не може, то се марний перевод грошей, а коли гроші 
материні, то вона має право не давати їх на марнування.
Лена.
І зовсім навіть не мамині гроші! Я йду на контрамарку! 
Тоня Чорненька дістала від брата.
Андрій.
Тоня дістала, а ти забрала?
Лена.
А тобі яке діло?
Андрій.
Та ніякого. Тілько противно, що ти вічно на кому небудь їздиш. Варто ж би й відплатити самій хоч раз за всі 
послуги.
Лена.
Тоня не потребує ніяких відплат. Я не розумію, чого се 
і ти, і мама, і Ганька вічно нападаєтесь на мене.
Андрій.
Така вже ти жертва вечірня вдалася, що ж робити.
Лена.
А ти не насміхайся.
Пані Бажаєва (увіходить з тих же дверей, що і Лена ввійшла).
Ти вже тут? На матір скаржишся? Наче мати тобі зла зичить? Ти подумай тілько, Андрусю, — хоче йти на «Примари» дивитись! Чи се ж таки подоба молодому дівчаті?
Андрій.
Неподобного там нема нічого…
Лена (до матері, задирливо).
Ага! Ага! Я ж казала!
Андрій.
Тілько се не Лениного ума річ.
Лена.
Скажіть на Бога! що ж там мудрого? Я читала сю п’єсу.
Андрій.
Та читати, звісно, ти вмієш, а от вичитати…
Лена.
Я з тобою не стала говорити (до мат[ері]). А на «Примари» 
я піду, бо неподобного там нема нічого, тай все одно, я ж 
і на Ведекінда ходила, а як я зрозумію, то вже моє діло 
і прошу нікого не піклуватись про се.