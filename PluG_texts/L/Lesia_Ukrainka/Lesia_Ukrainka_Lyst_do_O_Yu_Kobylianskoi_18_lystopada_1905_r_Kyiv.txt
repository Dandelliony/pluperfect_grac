
Киев, М[ариинско]-Благовещ[енская], 97
5–18.ХІ.1905
Хтось дорогий нехай вибачить комусь білому його нечемність. 
Бо хтось чийогось довгого листа отримав, а не відписав зараз, 
бо хтів перше чиюсь справу у Наум[енка] залагодити, тим 
часом Наум[енка] не було тоді дома, а ледве він приїхав, хтось 
білий мусів раптово виїхати в Петербург. Та Наум[енко] каже, 
що вже вислав гонорар до Черновець. Чи хтось отримав?
А хтось у Петерб[ург] виїхав по телеґрамі ратувати Дору, 
що була поїхала туди на рільничі курси та й захорувала. То 
хтось три тижні просидів коло неї, перетривав там усі залізничі страйки, бачив народження російської «констітуції»
і багато всякого, надивився на червоні прапори, наслухався 
співів і великих слів, а потім — вернувся в розбитий «чорною 
сотнею» Київ… Хтось комусь ще багато напише, а тепер хоч 
коротенько, аби скоріш. Чиясь «Ніоба» комусь подобається. 
Аби мені тілько хтосічок здоровенький був.
Ми тепер всі вдома, крім мами (вона в Гадячі) і Лілі (в Празі), Дору я привезла додому на поправку (вона вже одужала), 
а Оксана приїхала сьогодня з Бельгії. Тьотя Саша теж тут. Всі 
Вас вітають. Хтось міцно цілує когось, родині привіт.
Хтось