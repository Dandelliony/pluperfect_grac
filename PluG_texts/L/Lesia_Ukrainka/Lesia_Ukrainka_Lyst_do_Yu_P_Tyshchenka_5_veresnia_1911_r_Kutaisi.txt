
23.VIII.1911
Вельмишановний Павле Пилиповичу, дуже дякую Вам, що
таки вволили моє бажання і прислали на показ віньєту.
Вона не зовсім мені зрозуміла (ліра, що сталася турмою для
орлів-думок?), але, на погляд, була б непогана, коли б не оті
три місця, що я обвела червоним олівцем. Чи не можна б їх ще
якось перемінити? Ті голови на лірі якісь неестетичні, а вгорі
вінок чи китиця з квіток, запевне, припадково і несподівано
для самого художника, страшенно подібна до якоїсь широкої
і негарної фізіономії з вирлатими очима і стремущими вухами (зверніть
увагу, і Вам самим, напевне, се здасться). Я думаю,
що голови на лірі легко змінити за помочею якогось ретушу.
А до китиці квіток можна б щось додати (листок чи квітку),
щоб нарушити надмірну сіметрію, бо саме вона і викликає ту
прикру подобизну, а то, може, й зовсім можна ту китицю відкинути. Ну,
та се вже справа технічна. Коли сі зміни буде пороблено, то я нічого не
маю проти віньєти. Заголовок книжки
нехай буде по-Вашому — може, се й краще.
Я не посилала посилки і листа на Вашу адресу, бо 1) забула
її, а 2) Вас не було в Києві. Щодо «Руфіна», то, розуміється, хай
буде так, як може бути. Беру своє прохання назад. Чи буде
він друкуватись у «Л[ітературно]-Н[ауковому] В[істнику]»?
З правдивим поважанням
Л. Квітка
