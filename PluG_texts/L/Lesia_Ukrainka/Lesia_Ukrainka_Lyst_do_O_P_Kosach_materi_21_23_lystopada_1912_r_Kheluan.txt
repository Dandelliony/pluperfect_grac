Egypte, Hélouan,Villa Tewfik
 8 (21).ХІ.1912
Люба мамочко!
Сього листа пишу тобі, а ти позволь його прочитати Лілі і иншим, хто з тобою є і хто мною інтересується, бо трудно повторяти те саме двічі. Ліля знає мою подоріж до Одеси і моє 
пробування там, тож почну з момента від’їзду з Одеси. Як я 
вже писала з Конст[антинополя] (чи тілько мої листи звідти 
і з Пірея одержані?), в моїй каюті було одразу 3, крім мене, всіх 
їх захитало (мене ні), та ще одна з їх кашляла по цілих ночах 
і світила світло, і се було дуже погано, бо мало що спати приходилось. З Конст[антинопо]ля стало ще гірше, бо вже в каюті 
було нас 7 (хоча ліжок 6), і скрізь була велика тіснота і галас — 
то греки, турецькі піддані, утікали з Конст[антинопо]ля, боячись, що як буде облога, то турки зо злости почнуть їх різати. 
Напхалося людей всякого стану, між ними чимало жінок і дітей, з усім манаттям, так що не то каюти, а й столова і закутки 
для пароходної прислуги — все було занято. А як почало хитати, то… тут уже й старий Данте поклав би перо, вжахнувшись. А тут іще тиї зайві стоянки: в Конст[антинополі] зайвий 
день, в Дарданеллах зайва ніч, в Смірні ціла доба пропала, 
в Пірею пів дня, усе то військові формальности, проводіння 
помежи мін (ми бачили в Смірнській затоці щогли потопленого через міну парохода, що хотів був самостійно вибратися з затоки), санітарні візітації з приводу того, що в Конст[антинополі] об’явилась холєра, поливання карболкою парохода, 
балачки про те, що нас посадять в карантін на якомусь острові і що нікому не відомо, коли ми будемо в Александрії, — все 
те наганяло сум і натягало нерви. Розуміється, добре почуватися я не могла, лежачи в каюті з видиханим повітрям (сидіти 
на палубі не мала сили, бо туди вели круті сходи, та й взагалі 
я довго сидіти правцем не можу), морської слабости у мене не 
було, але хитання механічно натружувало нирки (якраз була 
«боковая качка» двічі, і трудно було вмоститись так, щоб не перекидало з боку на бік), се викликало спазми, і я тілько грілкою та беладоною від них ратувалася. На берег я нігде не виходила, бо й трудно було, та й не брала охота, — якось сумно 
виглядали ті міста турецькі, позбавлені звичайної веселої метушні, заполонені cipo-зеленими формами війська, гуртами 
ранених, цілими караванами переселенців-утікачів (їх і на 
пристані було багато). А хто ходив у Конст[антинополь], то казав, що воно й моторошно трохи під поглядами турків… 
10.ХІ. Так і вийшло, що я не скінчила за один день листа, і то 
через свою глупость: пішла сама на почту (зовсім не було в тім 
крайньої потреби, а так, я хтіла «попробувати силу»), і хоч се 
зовсім недалеко, на сій же вулиці, що й зветься rue de Poste,
але мені воно заваділо, зараз t° стала 37,5, почало скрізь боліти, було то холодно, то гаряче, а вчора цілий день боліла дуже 
голова і було трудно сидіти. Сьогодня вже нічого, і жару нема, 
і голова тілько трошечки болить, але вже не так, щоб варто 
було на те вважати, от я і до листа взялася. 
Ну, так ото, значить, їхалося до Пірея дуже погано. З Пірея 
стало трохи краще, бо греки всі повиходили і в каюті зо мною 
лишилась одна пані з двома дітьми. Діти обридали, товклися над головою на верхньому ліжку, не давали гасити світла вночі, але все ж хоч дихати можна було, бо під вікном ніхто не спав і його можна було держати одчиненим (від Смірни 
вже почалося тепло). В Александрію ми приїхали в суботу 
(замість четверга) в 3 г[одини] дня, і там нас санітари продержали ще години 3–4 на пароході, а потім на пристані ми стояли перед якоюсь будкою, де провіряли санітарні certificats,
теж немалий час, а звідти пішли на таможню і там ще стреміли без всякого толку з годину, поки розглянуто наші речі. 
Через оті всі дурниці ми пропустили всі добрі поїзди в Каїр 
і попали в такий, що віз нас цілу ніч. Може, розумніше було б 
заночувати в Александрії, але вже так остогидло пробува́ння 
в дорозі, що не хотілося ще один день терпіти теє лихо, та й не 
який то відпочинок теє розкладання та пакування, вибірання на поїзд, розтикування бакшішів слугам… Так чи инакше, ми вже в 8 г[одині] рано в неділю 4.ХІ були в Гелуані. Кажу 
«ми», тому що мені товаришили ще три пані, що їхали з Росії 
в Гелуан і якраз у той же пансіон, де і я мала знайти пристанище. Се було добре для мене, бо вони мені дещо помогли в дорозі: як після санітарно-таможенної стоянки мене взяли спазми 
на александрійському вокзалі, то я вже сиділа й пила беладону, а вони купували білети собі й мені, шукали носільщиків 
і т. и. Приїхавши в Гелуан, я навіть телеґрам не могла зараз 
послати (далебі, рука не писала!), а випивши, вже не пам’ятаю 
що саме, лягла де попало, не ждучи поки приведуть в порядок 
призначену мені хату, заснула нечустве́нно, а прокинувшись 
десь уже по 11 рано, послала телеґрами тобі і Кльоні. З телеґрамою до тебе щось вийшло чудне: раз мене повідомили з телеґрафу, що її не доручено, бо адресат «невідомий», а потім, через день, повідомили, що вже доручено. Я, отримавши першу 
звістку, хтіла телеґрафувати з повнішою адресою, але се вже 
разом коштувало б 4–5 p[ублів], та й я думала, що за той час 
Кльоня мав переслати в Київ мою телеґр[аму], послану до нього. Коли він того не зробив і коли ви турбувались про мене, то 
я з того не винна, як бачите.
Тут уже покінчилися мої злидні подорожні. Маю добру 
хату, південно-східню, соняшну і теплу, в ній широчезне (на 
французький лад) ліжко під тюлевим балдахіном, кушетка, 
шафа-трюмо, умивальник марморовий, стіл, стільці, електрична лампа, підлога покрита лінолеумом (се дуже важно, 
инакше тут буває зимовими вечорами холодно в ноги), дають 
мені рано каву з молоком, в 11 г[одині] ще молока, в 1 г[одині] 
снідання, як обід, тілько без супу, в 4 г[одині] знов молоко і чай, 
в 7 г[одині] увечері обід з супом (за сніданням і обідом дають 
фрукти: мандаріни, фініки, ґранати, банани і ще якісь солодкі цитрини, та невідомої назви щось дуже пахуче). За це все беруть навіть не 90, а 80 р[ублів] (через те, що я одразу заявила, 
що маю пробути довго, не менше як 5 місяців, і що хазяйка 
впевняється на мою сталість, знаючи мене добре). Се, звичайне, дуже мені приємно, бо тепер я напевне сподіваюся, що мені 
стане тих грошей, які ви мені вже дали і які я одержу з «Л[ітературно]-Н[аукового] В[істника]», а більше не треба буде докладати. 
Нас тепер в пансіоні 8 людей (крім хазяйки і її дитини), 
а сьогодня має ще приїхати двоє. Се чимало для невеликого 
пансіона і для початку сезона, я ніяк не сподівалась, що буде 
так багато «одважних», — а, крім мене, ще, значить, 5 одважилися приїхати з Росії (решта — копти і один жид з Франції). 
Погода тут увесь сей тиждень дуже добра: тепло, вітру нема, 
ясність надзвичайна, аж не віриться, що я так недавно виїхала з дощу і туманів, та навіть з морозу… Але, як чую, то й в наших сторонах тепер потепліло, нібито почалося пізнє «бабине літо». Вчора приїхав пароход з Росії, і, кажуть, без жадних 
задержок, прикростів карантінних, — отака-то правда в світі! За що ж на нас напосідалися, «ак на того цьолта», — мовляв 
малий Ліцік? Нехай знає Лілія, що вона мені життя вратувала отим прирядом, купленим за її порадою, — без нього, далебі, не доїхала б я жива від Александрії до Гелуана, беручи на 
увагу препогані умови сеї їзди. Я зовсім не знаю, що роблять 
подібні мені люде без таких прирядів caeteris paribus; певне, 
вони вмірають, коли не в дорозі, то по приїзді. Я се кажу не 
жартом. Тепер же я заплатила за дорогу тілько великою втомою, що, зрештою, починає вже проходити (але ще не зовсім 
пройшла). Як завжді з приїзду в Єгипет, так і тепер, я якось непомірно сплю тут — лягаю не пізніше 10, а встаю вже по 8, і не 
раз мені ще серед дня хочеться спати. В дорозі, коли була змога 
зміряти t°, була вона все 37,7, а тут (крім позавчорашнього дня) 
не більш як 37,2, а то й зовсім нормальна (нижче 37). Невже се 
повітря могло так хутко вплинути? Ну, та вже ж повинно хоч 
щось трохи помогти, инакше за що ж було всі ті тарапати відбувати і стілько коштів марнувати?
Оце написала довго, а потім писатиму коротко — як «режім», то вже «режім». Будь здорова, люба мамочко, міцно цілую тебе, і Geschwister, і родичів. Знайомим привіт. 
Твоя Леся 