
6.ХІІ
Люба дядино!
Оце знов писатиму без толку, бо знов спішуся. Сеї ночі виїзжаю екстрено з Київа в Умань, щоб піймати там проф[есора]
Бергмана, до якого я збіралась в Берлін. Се щасливий випадок, що Б[ергман] визваний в Ум[ань] на операцію, і треба сей 
випадок ловить. Таким способом завтра буде рішено, чі можна 
мені робить операцію, чі ні. Коли ні, то я і не рипатимусь в Берлін, а коли можна і слід, то вже вибіратимусь як треба, знаючи, 
на який конець. Дуже я рада, що се так виходить, — може, воно 
економізує багато грошей, часу і нервної втрати.
Про Зорю не турбуйтесь. Вчора щось було трошки мов ліхорадка, я дала йому хіни, і він вже сьогодня здоров, жару зовсім нема, ходить, просився гулять, та я не пустила, наказую, 
щоб і завтра ще не ішов у гімназію, хоч, окрім насморку, справді нічого нема. Купила йому сьогодня калоші глибокі і теплі 
рукавиці. В Умані не засижусь, думаю післязавтра вернутись, 
бо мама тепер в Колод[яжному], а вернеться тілько перед Різдвом. Отже, Вашого поручення я не могла їй ще передать, при 
побаченні скажу і напишу Вам відповідь.
Будьте певні, що коли б Зоря був скілько-небудь серйозно 
слабий, я б не поїхала з дому навіть ради Бергмана, отже, будьте спокійні. Я зоставляю Зорі написаний конверт і прошу писать Вам без мене.
Вернувшись, напишу Вам і Раді, а тепер спішуся. Бувайте 
здорові. Цілую Вас міцно!
Ваша Леся