
Колодяжне, 16.ІІ.1907 
Любая Лілеєнько!
Сподіваюся, що сьогодня буде хоч картка від тебе і Тюсіні. Чогось я тепера за всіх боюся, і мені неприємно, що від вас нема 
звістки. Чи вже у вас поселився той панич, що Микось находив у квартиранти? Я, зрештою, не стілько боюся різних нападів на вас, скілько за твоє здоров’я, бо щось у тебе такий був 
утомлений і вимучений вид перед нашим виїздом, що аж прикро було. На мене зробило вражіння, що тепер і Михаля можна б везти сюди, настілько захисно в вагонах в сьому поїзді, 
а кіньми їхати так недовго, що, закутавши Люньку, можна б 
«у дух» перехопитися. 
Я не встигла тоді написати до Орл[овського] про гроші, 
але все одно він може і так тобі оддати, якщо він їх має, коли 
ти йому скажеш, що я просила віддати тобі до рук. Коли ж 
ти його не побачиш або він хутко грошей віддати не може, то 
пошли т[ьоті] Саші 25 р[ублів] з тих, що маєш на хазяйство, 
і сповісти мене, то я зараз же пошлю тобі чек на цю суму туди, 
де лежать мої гроші. А ще пришли мені адресу т[ьоті] Саші, я 
хочу їй написати (я вже тут усім понаписую). 
Ну, от знов папа не дає писати, наганяє — загорілось їхати! 
Будь здорова. Чи бачила Кв[ітку], як він мається? Цілую тебе, 
утоньку, Дору й Микуньку. 
Твоя Леся