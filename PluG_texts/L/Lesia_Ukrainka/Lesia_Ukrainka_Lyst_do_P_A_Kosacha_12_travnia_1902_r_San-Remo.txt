
12.V.1902
Любий папа!
Вчора я ще деякі справки понаводила, так що вже можу визначити точно свої плани. Я таки думаю поїхати в Швейцарію на 
два тижні, щоб порадитись там з лікарями. Мама помиляється, єсть і там лікарі не гірші віденських, і теоретіки, і практіки, 
досить відомі в Європі, хоч, може, менше відомі в Росії. Коли 
мені там те саме скажуть, що тутешній лікарь, то тим краще, я 
вже напевне знатиму свої перспектіви на зіму, та й восени вже 
не буде того періоду нерішучости і надумування, що завжді 
так томить і мучить всіх. Літо я всетаки думаю дома провести. Тутешній лікарь каже, що літо в Полтавщині не може 
бути небезпечним для мене при тих умовах, які я йому розказала. Може, в швейцарських горах і кращий клімат (але й там 
в горах тілько з іюля можна жити слабим), тілько ж приїхати 
звідти додому на осінь було б необачно, а жити без перериву 
1 ½ роки за границею, та ще самій, все-таки дуже тяжко, бо я, 
мушу признатись, і тепер вже дуже скучаю.
Тілько що був у мене доктор, і я ще раз радилася з ним про 
свої подорожі. Він мені не радить їхати у Флоренцію й Рим, бо 
трудно сподіватись, щоб я могла там не втомитись, а втома 
може зруйнувати багато з того, що здобуто тут. Отже, не поїду. 
Може, будуть коли щасливіші часи, тоді поїду в Європу турісткою, а тепер уже буду їздити пацієнткою. В Швейцарії теж 
рекомендується мені в зайві екскурсії не пускатись. З лікарів-світил мій доктор рекомендував мені prof. Sali, в Берні (більше практік) і prof. Eichhorst’a, в Цюріху (теоретік і практік, 
рівний Нотнаґелю по європейській славі), — про сих обох професорів я і раніше чула. Отож поїду і в Берн, і в Цюріх — два 
тижні часу буде досить для сеї подорожі. А їхати до Нотнаґеля 
у Відень я не хочу — страшно далеко і втомно, до того ж пускатись на море з Трієсту до Одеси і дорожче, ніж з Генуї (я се напевне знаю), і менше інтересно (хоч я і не турістка, та все ж 
коли можна вибрати щось інтересніше при инших рівних 
умовах, то чом же й не вибрати).
Так я виїзжаю звідси 20 (7) мая, перший тиждень буду в Берні, другий тиждень в Цюріху (відкинувши по 12 год[ин] дороги 
туди і звідти), 3-го іюня (20 мая ст. ст.) вернуся в Геную і виїду на 
море, 4-го (н. ст.) буду в Ліворно, 6-го в Неаполі, коли там не застряну на тиждень, то 8-го буду в Палермо, 9-го в Мессіні, 11-го 
в Катані, а звідти вже дев’ять днів їзди до Одеси з остановками 
в Піреї, в Хіосі, і в Смірні (або в Салоніках), і в Константінополі, 
тілько не знаю ще, на які числа прийдуться ті остановки. Вся 
подоріж морем займе 17 днів. Коли не задержусь в Неаполі, то 
буду в Одесі 20 (7) іюня, коли задержусь, то — 27 (14), себто на 
тиждень пізніше, але не инакше, бо пароходи в Одесу виходять тілько раз на тиждень з усіх названих італьянських портів, а більш як на тиждень я не маю права переривати подорожі при білєті прямому (Генуя — Одеса), та й сама не хочу 
запізнюватись довше. Думаю, як не до 15-го, то до 20 іюня 
(ст. ст.) бути в Київі, а може, просто в Гадячі, не знаю ще як.
Инакше подорожі розміркувати я не могла, бо раніше ніж 
через тиждень від сьогодня не можу виїхати в Швейцарію 
(було б холодно, бо там пізня весна сього року), за тиждень там 
не справлюся без втоми, а пропустивши один вівторок, мені 
нема чого являтись в Геную раніш другого вівторка, бо тілько 
в сей день єсть пароход на Одесу.
Втоми за 17 днів на морі я не боюсь, бо пароход мене чогось 
не томить (досі так було), та, зрештою, то ж має бути «лікарство». Те лікарство буде стоїти 230 франків (їзда і їда в ІІ кл[асі]). З другої половини мая на морі мусить бути добре, а тепер 
вітер хронічний — може, через 3 тижні нарешті перевіє і заспокоїться.
Якби ти мені послав хоч одкритки в Берн, в Цюріх і в Неаполь, певне, днів 4–5 ідуть листи у всі ці три городи, то се б для 
мене дуже багато значило. Пиши просто M-lle Larissa Kossatch 
poste restante, бо я ні в Берні, ні в Цюріху нікого знайомих не 
маю. З Генуї я напишу дальші дати моїх остановок.
Знаєш, любий папочка, я нікого не маю ні претензії, ні охоти перероблювати, але часом думаю, що занадто замовчувати 
і недоговорювати те, що можна зовсім просто і щиро сказати, 
теж не слід. От через те часом і пишу на такі теми, де вже нічого реально не можна помогти, от просто так, щоб було легше. 
Ну, а коли від того тяжче кому-небудь, так я мовчатиму надалі. 
Я себе ні в чому обіженою не вважаю, і волі моєї ні ти, ні мама 
не обмежили, я тілько старалась на всякий случай виставити 
резони, чого я куди їду і чому я так, а не инакше поступаю, бо 
я ж не вважаю себе недоступною для всякої моральної крітики 
і ніколи не кажу «ндраву моєму не препятствуй», воно правда, що «натуру тяжко одмінити», але можна, не одміняючи, 
здержувати, коли треба. У всякім разі, я дуже рада, що ти так 
просто віриш мені і здаєшся на мій розум, який там він вже є; 
я нічого кращого і бажати не можу. Спасибі тобі за все, і я за все 
тебе міцно цілую, дуже міцно.
Твоя Леся