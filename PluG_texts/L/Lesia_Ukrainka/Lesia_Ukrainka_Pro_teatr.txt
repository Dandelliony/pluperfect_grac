[Про театр]
Сими часами по українських часописях чимало пишеться 
про те, що наш театр дуже помалу розвивається і в своєму 
зрості не встигає з зростом потреб і вподобань нашої громади. 
Ми прагнемо бачити на театральному кону твори преславних 
письменників тих народів, що випередили нас своєю культурою; ми прагнемо бачити нові п’єси українських авторів, такі 
п’єси, щоб у них малювалося не тільки життя неосвіченої частини нашого народу, а життя всіх частей, усіх станів, усіх шарів нашого народу; ми хочемо, щоб театр і у нас, як у инших 
народів, розширював наш розумовий виднокруг, освітлював ті питання, що турбують душу інтелліґента наших часів. 
А замість того наші театральні дружини показують нам п’єси, 
в яких здебільшого малюється саме селянське життя, та [ще 
таке, яке воно було давно, а може, й ніколи не було, бо більша 
часть українських п’єс написана на старомодний лад, на той 
манір, щоб скрасити життя] й з того життя й те життя показується не всіма сторонами. Що тому за причина? Давніше 
вбачали причину в тім, що театральна цензура не дозволяла 
ніяких п’єс, які б вихоплювалися поза тісну обору, в яку було 
замкнено всю українську літературу; казали, що театральна 
цензура нізащо не хоче пускати на український кон «сурдука 
і фрака». Воно почасти так, а почасти й не так, бо, нігде правди діти, і в ті часи, як цензура найгірше лютувала, таки було 
дозволено виставляти деякі українські п’єси з життя інтелліґентів. Тепер, як настала маленька полегкість на українське 
слово, таких п’єс і написано, і перекладено з чужих мов, і дозволено цензурою вже стільки, що якби всі ті п’єси справді виставлялися, то український театр знову б знявся вгору.
Проте ватажки наших театральних дружин уперто не хочуть тих нових п’єс виставляти і мовчки ковтають всі докори, якими українські інтелліґенти сподіваються їх дошкулити і призвести до поступу. В газеті «Рада» було зазначено, 
що наші уславлені театральні діячі коли й виставляють тепер під натиском української інтелліґенції п’єси, перекладені з чужих літератур, то вибірають такі, що сами підходять 
під звичайний лад старих українських п’єс, — от наприклад 
«В липневу ніч» Горчинського. В тій самій газеті чимало писалося про потребу закласти спілку українських акторів; на 
сю спілку покладаються великі надії; сподіваються, що через 
неї не тільки покращає життя акторів, а ще й освіжиться і поновиться круг п’єс, що йдуть в українському театрі, бо освіченіші, інтелліґентніші актори прищеплять своїм товаришам 
нові вподобання, нові поривання і разом з ними призведуть 
розпорядчиків театральних дружин до того, що вони нарешті підуть новим шляхом, спільною ходою з лавами свідомої 
української інтелліґенції.
На нашу думку, спілка акторів такого великого діла зробити не зможе. Ми, звичайно, од щирого серця бажаємо, щоб ті 
ручі люде, що взялися її заложити, довели свій хороший замір до кінця, щоб їм справді пощастило посіяти згоду в тім 
сімействі, яке здавна уславилося тим, що в ньому миру й тишини було менше, ніж в якому другому; ми думаємо, що 
коли теє справдиться, то життя українського актора покращає, особливо з матеріального боку, і на тім край. Спілка 
українських акторів через природний хід річей стане поперед усього спілкою до взаїмної помочі і дбатиме про матеріальний добробут товаришів. До вибору п’єс актори після того, 
як згуртуються в спілку, будуть ставитись так само, як і тепер ставляться порізнені; в сій справі навряд чи будуть заходити які суперечки межи акторами і їхніми ватажками, антрепренерами. Для цілого театрального гурту, однаково для 
антрепренера й для акторів, доброю п’єсою буде тая, яка привабить до театру багато глядачів і дасть великий прибуток. 
В сьому нема нічого ані дивного, ані ганебного. Всякий, хто 
живе з свого ремесла, з свого фаху, має право вести своє діло 
так, щоб його праця якнайлучче оплачувалася. Розуміється, 
українському акторові, який себе поважає, не личить живитися з «Гейши».