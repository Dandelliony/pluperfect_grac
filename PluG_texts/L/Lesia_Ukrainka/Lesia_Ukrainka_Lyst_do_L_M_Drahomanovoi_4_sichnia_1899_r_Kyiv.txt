
23.ХІІ
Люба дядино!
Оце насилу Зоря зібрався написати Вам, — їх же «розпустили»! 
Ну, от і бігають вони тепер так, мов тренірують себе до якогось спортсменського матча. Надворі зовсім весна, так, як 
було в Софії на Різдво при мені, оце тепер дощ іде, аж плющить, а Микось і Зоря в гості одпросились і потягли. Трудно 
не пустить…
Зоря, як бачите, учиться нічого собі, двойки ні одної, значить, all right. В гімназії він вже привик, і взагалі йому, видно, 
під шкільним режімом легче вчитись, ніж під домашнім.
Спасибі Вам і всім за добрі бажання для мене. Я рада, що Ви 
не в опозіції проти моїх хірургічних замірів, а то дехто з родичів і приятелів ніяк не хоче миритись з тим, що мене треба різать. Міша, напр[иклад], страшенно сього боїться, я вже навіть не знаю, чого він так. Сама я зовсім не боюсь, та й, думаю, 
всякий після 16 літ «паліатівів» уже б нічого в світі не боявся.
Роботу свою я трохи спинила, бо вона почала втомляти 
мене і так щось було лінь напала, тілько святами знов візьмусь, 
бо таки треба.
Сім’я наша, як завжді, врозброді. Ліля в Дерпті, а мама 
і Дора завтра тілько приїдуть сюди, папа, може, теж завтра 
приїде, а може, і пізніше, бо пише, що якісь діла задержують. 
Коло Нового року і Ліля буде вже тут, хоче приїхать мене виряжати.
Святками ще напишу, а тепер бажаю Вам усім доброго здоров’я і щасливих свят. Міцно цілую всіх. Святий вечор!
Ваша Леся