
Буркут, 15.VIII.1901
До когось любого, і дорогого, і славного!
Комусь така досада, що страх, бо він бачить, що його довгий-предовгий лист до когось пропав. І жаль, що той лист (стілько писанини!) пропав, а ще більше жаль, що хтось, певне, сердиться і думає: «От подлий той білий хтось — не міг досі ні на 
один лист зібратись!». Тілько ж хтось не подлий, бо він писав, 
а подла тутешня почта, що лазить, як гусениця, помалу та ще 
й губить листи по дорозі. Коли б ще в який инший час лист 
пропав, то б нічого, а то якраз тепер, коли мені хтось і так зажурений, коли треба до когось бути дуже уважним і нічого 
«подлого» йому не робити. Хтось так не хоче, щоб той лист 
пропав, хтось дуже не хоче!!..
Сей лист піде до Черновець, може, туди скоріш дістанеться. Ой почта, почта!! Якби можна було сказати комусь, аби він 
щасливий був, та й він був би, то хтось зараз би те сказав з цілої сили своєї душі, але що ж, коли для того слів мало… Тілько все-таки хтось каже, аби хтось себе «подлим» не називав, бо 
хтось так не любить і то неправда, зовсім неправда, то хтось 
тілько з жалю так на себе каже. Не було там жадної «підлоти» 
чі «немочі», і нема за що комусь карати і катувати себе, а коли 
«ведмідь» справді хоче когось за який лист (все одно, за котрий, бо з них жадний не заслугує кари) карати, він не карає, а йому сором озиватись, то він, значить, справдешній 
«ведмідь» в цілому значінні того слова. Ні, я навіть по «ведмедеві» того не надіялась би, я не думаю, щоб він міг, «аби когось вбити», женитися, — се вже було б занадто немудро такий 
французький «шлюб з досади», та ні, навіть не французький, 
бо французи беруть такий шлюб з досади на чиюсь зраду, але 
щоб хто женився з досади на чиюсь любов і щирість, на чиюсь надмірну тонкість, ніжність і сумлінність, то се ще в світі нечувано. Се або просто бляґа «ведмедяча» (справді, недобра і немудра бляґа), або — сплата якого давнього довгу якійсь 
«міщаночці», що не має таких ніжних ручок, як хтось, а просто «ловить і міцно тримає», коли «люде трафляються». Боюсь я, що комусь грубим і прикрим здасться все отут написане, але тут винно schwarz auf weiss. Головне нещастя в тім, що 
квітка з папороті занадто надзвичайна ростина для всіх взагалі, а «ведмедям» вже надто тяжко розуміти такі з’явища.
Хтось не карати мусить себе, а ратувати: нехай їде до Відня 
не для того, аби тужити на чужині, а для того, щоб дати собі 
нові вражіння, нові інтереси. Хтось не з подлої маси скований, а з благородної, і через те мусить від огню гартуватись, 
а не ломитись. Тяжке то слово: «Я можу все витримати», але 
нехай хтось скаже його собі, так як і ще хтось казав у подібних обставинах, а потім хай розмахне крилами і злетить угору, куди не тілько «ведмеді» не заходять, а навіть орли не залітають, може, там трошки холодно і самотно буде спочатку, 
але, може, там стрінуться й инші гірські подорожні, і розпалять всі вкупі ватру велику, і будуть з неї искри на всю Україну. 
Нехай хтось не катує себе і не вважає пониженим. Чим понижився він? що посмів виступити з етікети? що сказав одважне, 
щире слово? що вийшов з пасивної ролі і схотів рішити свою 
долю сам з ріском зламати її? що тут низького? Чі він чий вік 
занапастив? чі він кого одурив? чі він кого «каптував»? чі він 
собі «партию» вишукував? Не має чого соромитись, але якщо 
в ньому збудилася гордість, то се натурально, і так повинно 
бути, бо хтось має право на гордість. Коли хто нещасний, то 
мусить бути гордим, инакше не витримає з честю. Не всякому 
можна так просто казати, що він нещасний, але комусь можна, бо він не боїться слова, коли не злякався самої річі. Нехай 
хтось не говорить таких слів, що він «хтів би не дожити» і т. и., 
бо хтось біленький буде плакати. Хтось мусить мати одвагу до 
життя, ту найвищу людську одвагу. Все-таки хтось знає, що 
він нікого не втратив навіки, то ще, значить, найгіршого не 
було. Все минеться, одна правда зостанеться, і як хтось стане 
високо-високо на горі, то звідти йому всі «ведмеді» здадуться
малими. Не всі мають те, що хтось має, хтось має искру в серці, огонь в душі, се, може, не дає щастя, але дає щось більше 
і вище від щастя, щось таке, чому назви нема в людській мові. 
Правда ж? правда?
Ох, яке воно холодне сеє schwarz auf weiss! нема тону, нема 
жесту, нема мовчання. А якби тепер тут був хтось та й ще 
хтось, вони пішли б разом над Черемош, от таки зараз, у сю 
темну-темну ніч, і слухали б, як вода шумить, і дивились би, 
як зорі пробиваються крізь темні хмари, і згадали б мовчки, 
не говорячи слова, все найгірше і все найкраще з свого життя, 
погляди й руки стрівались би в темряві, і було б так тихо-тихо, 
дарма що річка шуміла б… а потім хтось вернув би до хати вже 
менше смутний. А тепер? чі хтось менше смутний? чі хтось 
чує, як його хтось любить? хтось його так високо ставить 
в думці своїй і так заздро боронить від всього, що може вразити чі образити. Нехай хтось не зневажає себе, нехай хтось плаче, коли йому тяжко, але нехай не катує себе, бо комусь иншому болить від того, дуже болить… Ні, ні, хтось тілько зробить 
паси дуже-дуже ніжно і не буде вже нічого казати, а хтось і так 
буде знати чиїсь 
думки.
Хтось
P. S. П[ан] Квітка вітає когось. Про деталі тутешнього життя 
в иншім листі — тепер пізно, треба спати, а почта завтра раненько відходить. Хтось здоровий досить, і добре йому. Св[ятій] Анні, побратимові, і всій родині, і чорній донечці моє 
щире вітання. Приїду у вересні. 
Хтось