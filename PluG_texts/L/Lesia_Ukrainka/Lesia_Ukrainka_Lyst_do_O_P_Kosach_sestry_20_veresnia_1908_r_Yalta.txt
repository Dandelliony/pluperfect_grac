
Любая Лілеєнько!
Що се вже давно ніхто з вас до мене не озивається? Тільки 
по «Рідному краю» й знати якусь «ознаку життя». А все ж се 
мені прикро, надто в тривожні холерні часи, що од вас нема
виразніших звісток. От і папа писав, що збирається в сентябрі 
до мене, та се вже було давно, а досі нема ні його, ні листів від 
його. Хоч я і сама часто буваю винна мовчанням, та все ж не 
слід би ж мені тим самим відплачувати, бо я хвора та ще й на 
чужині, то, значить, мені і так гірше живеться. Та ще от і Кльоня все кашляє, ніяк не може поправитись — може, через пакосну камеру, де мусить просиджувати пів дня, — то так якось 
сумно буває та безвідрадно, що як нема якої звістки, листа чи 
одвідин, то зовсім буває трудно боротися з «пригніченим настроєм». Я тямлю, що всім вам ніколи, через те і претенсії не 
маю, а так тільки вимовляю своє почуття… 
Однак про почуття потім, а тепер я таки ще й діло маю, то 
треба попереду про нього. Се пише тепер до мене Н[адія] Кибальчич (Козловська) з Сан-Ремо про всякі свої злидні і просить помогти їй здобути хоч який-небудь заробіток. Про чоловіка її, лікаря, я писала в листі до Михайла, і він, певне, 
передав те в свій час тобі; тепер додам, що Козловський з жінкою живе вже не в самому Сан-Ремо, а в Оспедалетті (се маленький городок, теж курортний, в 10 хвилинах їзди від Сан-Ремо, властиве, передмістя С[ан]-Р[емо]), і адреса його тепер 
така: Italia, Ospedaletti (presso San-Remo), Albergo «Italia» No. 6, 
Kozlovski. Можу ще сказати, що коли хто з приїжджих росіян вдасться до Козловського, інтересуючись лічитись у лікаря з Росії, то не помилиться, бо сей пацієнта не обдере і буде 
поводитись совісно, а ті лікарі з російськими дипломами, що 
зостались в Сан-Ремо після того, як виїли мого колишнього лікаря Асвадурова, люди дуже зажерливі і в способах здобування собі практики не церемоняться (я їх знаю по своїх спогадах 
з Сан-Ремо). Було б добре, якби справді трапилось направити 
кого до Козловського, — може б, се якось можливо було через 
твоїх знайомих лікарів абощо, — бо справді з листів його жінки видко, що вони там дійшли до великих злиднів: вона сама 
і їсти варить, і всяку хатню роботу робить, а крім того, вчиться 
масажу і шиття корсетів і, видно, кидається на всі боки, щоб 
що-небудь заробити. Вертатись в Росію їм трудно і небезпечно. 
Літературою їй трудно заробляти, бо ті злидні не дають уже 
й писати, але вона могла б зібрати докупи раніше написане, 
щоб видати окремою книжкою, та, може б, з того був який 
прибуток. Про се вона радиться тепер мене. Сама вона видати 
не може, та й автори, звичайне, прибутку з своїх виданнів не 
мають, надто живучи далеко од видавничих центрів, а було б 
добре, якби знайшовся видавець на її вірші, що дав би їй хоч 
невеликий гонорар авансом, або щоб зібрати гроші на видання з тим, щоб прибуток з нього йшов авторці (хоч сей другий 
шлях довший та, може, й трудніший). Якби я сама була в Києві чи десь в українському місті, то думаю, що якось би врядила цю справу, тепер же прошу тебе, поможи мені в сьому. Як 
будеш бачити Грінченка, запитай його, скільки могло б коштувати видання віршів (п’єс із 70, значить, аркушів 4‒5), не 
дуже розкішне, недороге в продажі; та ще якби якось стороною припитатись до таких видавців, як, напр[иклад], Череповський, Самоненко, чи не видали б вони сі вірші, бо як до 
їх звернутись просто самій Козловській або й мені від її імени, 
то вони вже дуже мало дадуть, догадавшися, що автор в злиднях. А може, «Вік» видав би? Взагалі, коли можеш, наведи 
справки, з ким і як би його краще наладити сю справу, а коли 
треба для того, щоб я до кого написала, то я з охотою напишу. 
Коли ж вийде, що видання се можна зробити тільки способом 
«добродійним», зібравши якусь суму поміж людьми, то, звісно, я перша пристану до такої складчини. Тільки про складчину і взагалі про добродійність у нас з Козловською поки що 
не було ніякої мови, і я не знаю, як би вона сама до того віднеслась, може б, се було їй неприємно. Прийшлось би хіба знайти 
якого фіктивного видавця і передати йому зібрану на видання 
суму так, щоб авторка і не знала, та вже від його імени вести 
з нею переговори. Знаю, що роблю тобі цим усім клопіт, а ти 
його й так досить маєш. Але я не знаю, до кого з киян краще 
вдатися в сій справі, бо як розженусь невпопад, то ще й справу 
попсую. Може, ти розпитаєшся про все це при нагоді, буваючи 
в «Просвіті» або в Грінченка, щоб се не коштувало тебе зайвої 
ходні. Я з Кибальчич, як ти знаєш, мало знайома, але мені 
просто больно лишити її без помочі і поради хоч якої-небудь. 
Окрім того, що «по человечеству» шкода, а ще й сумно, що 
українська писателька отак тяжко бідує і нема їй з України помочі. Нехай вона й другорядна писателька, та в нас же і третьорядних не так-то вже багато, щоб занедбувати людей, у всякім 
разі, талановитих. Порадься про се діло з мамою і з Людею, 
може, вони щось придумають. Ет, досадно сидіти у такій Ялті, 
де ні для себе, ні для людей не живеш!..
Ще одна маленька просьба: мені прислали VIII кн[ижку] 
«Вістника», а VII так і не прислали, то чи не можна б їм про 
се сказати? «Рідного Краю» я одержала № 28 двічі, а № 29 зовсім не одержала, певне, під бандероль помилкою вложено замість 29 вдруге 28, а я б хотіла таки мати № 29. Тепер нам тільки й жити, що літературою, бо людей українських тут зовсім 
нема. Оце приїздив було Стебницький з Петербурґу, був раз 
у нас, але вже поїхав (казав, що має на поворіт бути в Києві). 
Бачились ми кілька раз з Олесем, але і він вже виїхав. Знайомих у нас тут взагалі мало, та й якось тутешні люди мало 
здатні вилазити з своєї хати (та й ми ж так само!), то й рідко бачимо кого. А се шкода, бо «пригнічений настрій» часом таки 
люди перебивають (коли тих людей не занадто багато, як от 
у нас у Києві!). Настрій пригнічений того, що я бачу, як трудно Кльоні працювати, і боюся, коли б не стало йому погано: 
вже давно він так не кашляв і не було в нього стільки мокроти, 
як тепер. Камера тут дуже погана, та ще й в підвальному етажі. Назначення на Кавказ ніби налагоджується — вже пішло 
«представление» в П[етер]бург, у міністерство, а як буде звідти «утверждение», то вже можна й їхати, тільки ніхто не відає ні дня, ні часа, коли те «утверждение» буде (а трапляється, 
що і зовсім його «не последует»), хоч би не довелось теліпатись 100 верстов кіньми у самий «розкис і плюскоту»! От і тепер уже два дні, як дощ іде… Ну, та, може, се «равноденствие» 
себе показує, бо ще на розкис трохи рано по тутешньому клімату. Та от ми надіємось на той Кавказ, а як-то ще там буде… 
хто знає. Часом як задумаєшся над тим, то й якось моторошно 
стає. Се ж, властиво, «не столь отдаленные»… 
Моє здоров’я на сей раз нічого собі, голова тільки болить, 
відколи почався дощ, але се пусте. А так ні крови нема, ні інших прикростів, болі рідко і невеликі. Дописала я свою величезну драму «Руфін і Прісцілла» і дуже з того рада, бо чогось 
мене все страх брав, що я її не кончу через що-небудь (се ж я 
перед Берліном про неї сокрушалась). Тепер виправляю її, 
вигладжую і буду лагодити до друку. Тільки хто її прийме 
таку довжезну? Думаю перше направити до друку другу, коротшу, давно написану, тільки до неї одної сцени бракує, а я 
все ніяк не «всостоянюсь» дописати; може, на сім тижні допишу. Се так стараюся, щоб до «великого переселення» на Кавказ 
найголовніші справи покінчити, бо довга дорога, а потім «видихування» її та уряджування на новому місці, певне, надовго одіб’є змогу щось робити. 
Давно вже мені Михальо не писав, а я за ним скучила, попроси його, нехай мені напише лапкою своєю. 
Як там діла т[ьоті] Єлі? Чи з нею тепер т[ьотя] Саша? Мені 
шкода тебе просити «писати про все», бо ти й так заклопотана, то напиши хоч про дещо, а головно про себе, чи врядилась 
ти в Києві і як твої справи. Цілую міцно тебе з Михалями, 
і маму, і всіх наших, хто в Києві. Кльоня всіх вітає. 
Твоя Леся 