П’єр-Жуль Етцель
Життя і філософські
думки Пінгвіна
 — Чі шукати щастя? —
спитала я в Зайця.
 — Шукайте, але бійтесь!..
Одказав він мені.
Безименна Птиця
І
Коли б я не родився саме опівдні, під промінням палкого 
сонця, — дякуючи котрому я й проклюнувся, і котре б то я 
можу вважати за свою матір, стілько ж, як і Пінгвінку, що 
зоставила на піску яйце (дуже міцне), котре я повинен був 
пробити з’являючись на світ… і коли б я до того міг жартувати, 
говорячи про такі поважні речі, то я б сказав, що родився під 
нещасною звіздою.
Але родившись, — як я тільки що сказав вам, — при ясному 
сонці, і коли звичайне не було ні щасливих, ні нещасних зорь, 
я можу тілько сказати, що родився в нещасливий день, — і докажу сеє. Коли мені вдалося нарешті визволитись із шкаралупки, в котрій я був ув’язнений досить довгий час, і де мені — 
запевняю вас — було страшенно тісно, я більше як годину не 
міг опам’ятатись від всього, що зо мною сталося.
Я мушу признатись, що в народженню єсть щось таке нове 
і несподіване, що хоч би у вас на той час було в сто раз більше сміливости, ніж буває звичайно при таких обставинах, то 
й то б ви потім дуже неясно пам’ятали про ту хвилину.
«Оце!» подумав я, як тілько опам’ятався, «хто б сказав мені, 
за чверть години перше, коли я сидів скорчившись в цій бридкій шкарлупці, без всякої спроможности поворухнутись, що 
зробившись занадто великим для яйця, я дійду до того, що 
мені буде де-небудь занадто просторо?» Я признаюся, що я відвертий, і для того скажу, що мене скоріш здивувало, ніж зрадувало, видовище, котре з’явилось перед моїми очима, коли 
я вперше одкрив їх; одну хвилину, бачучи над собою небесне 
склепіння, я подумав, що перейшов тілько з нескінченно маленького в нескінченно велике яйце. Признаюся теж, що мене 
далеко не зрадувало до нестяму моє з’явлення на світ, хоча 
й в першу хвилину я був певний, що все, що я бачу, належить 
до мене і що земля, певно, ніколи не мала іншої признаки, як 
носить мене і моє яйце. Простіть бідному Пінгвінові сю гордість, котрої він потім досить позбувся. Коли я догадався, до 
чого можуть служити очі, котрі у мене мались, себто, коли я 
уважно обдивився навкруги себе, то побачив, що сижу в так 
званій, як я дознавсь пізніше, розщелині скелі, недалеко від 
моря, і один однісінький.
Отож, скелі і море, каміння і вода, безкраїй виднокруг, незміренна просторінь і посеред того всего, — я сам, як атом, — 
от що я побачив найперше.
Найбільш вразила мене величінь того що я бачив, і я зараз 
же подумав: нащо світ такий великий?
ІІ
Скілько раз с того часу доводилось мені, — та й ще скілько раз 
доведеться, — повторять (проказувати?) се питання, — перше, що прийшло мені в голову.
Та й справді, нащо світ такий великий?
Хіба ж маленький, зовсім маленький світик, де було б місце 
тілько для друзів і тих, котрі люблять один одного, хіба ж він 
не був би в сто раз краще сеї величезної безодні, де все губиться, де є місце не тілько для створіннів, ненавидячих одне 
одного, але для цілих племен, котрі б’ються між собою, грабують, забивають і навіть їдять один одного; для немилосердних, ворогуючих одна на одну пород, для різних бажанів, незгодних між собою пристрастів, і що гірше всего, для звірів, 
котрі, після того, як вони дихали одним повітрям, бачили 
один місяць, одно сонце і одні зорі, мусять умірати найдурнішим способом, навіть не знаючи про истнування один одного.
Питаю вас усіх, Пінгвінів, читаючих моє оповідання: 
Пінгвіни, друзі мої любі, хіба маленька земля, на котрій була б 
маленька гора, не дуже висока, укрита свіжим маленьким ліском, з густим ярим зеленим листям, і прехорошими квітками 
і добрими овочами, славою і гордістю гілля, на котрому вони 
ростуть, з дюжиною або двома прехороших кубелечків, заселених добрими, веселими та чепурними Птицями, що блищали б красою та здоров’ям, а не такими нещасними Пінгвінами, як ми з вами, — кубелечків, на дні котрих лежало б скілька 
яєчок котрі тепло та любо висижували б; хіба така земля, питаю я вас, не була б до мислі всім і кождому? Хто, скажіть на 
милость, хто міг би повстати проти сеї маленької землі, сього маленького лісу, сіх прехороших дерев, сіх надзвичайних 
птиць, люблячих одна одну, зв’язаних між собою тісною дружбою — ну хто ж?
Вже звісно не я, пишучий сі щілки; або може ви, — читаючі 
їх? Але коли так, я, невважаючи ні на що, одказав би вам: ідіте 
ви к дідьку, ви мене одурили; ви навіть не Пінгвін; закрийте 
сю книжку, і посварімося.
Але прости мене, друже чительнику, прости; звичай жити 
одиноким зробив мене воркуном, навіть нечемним, я (забываюсь) і забуваю, що ніхто не смів (забываться) перед вами, можний чительнику! 