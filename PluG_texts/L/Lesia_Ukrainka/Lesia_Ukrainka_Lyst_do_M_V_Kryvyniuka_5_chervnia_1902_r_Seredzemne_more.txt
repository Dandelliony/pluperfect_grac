
Bastimento «Entella»,
Navigazione Generale Italiana (Cº Florio-Rubatino)
5 VI 1902
Дорогий брате!
Я не все Вам тоді дописала через втому, от, власне, ще таку 
справу забула: оце посилаю Вам список творів дядькових, що 
тепер ще лежать на складі у Кузьми. Він їх не реклямує і не 
збуває, отак вони лежать і ждуть слушного часу, а проте люде 
не раз допитуються, де б їх купити, звідки б спровадити. То, 
будьте ласкаві, попросіть ті часописі, до яких маєте доступ, 
щоб вони надрукували сей список з приміткою, що всі оці 
книжки можна дістати в Женеві (Оне) у Кузьми-Ляхоцького 
(Genève, Onex, chez Mr Kouzma-Lakhotski). Разом з тим розпитайте там людей, чи не можна б уже тепер продавати всі або 
хоч деякі з сих книжок в Галичині безпосередно, просто в книгарні або при якій редакції, та тоді, умовившись, можна б 
спровадити певне число примірників і зараз же реклямувати. 
Варто б се все зробити, бо шкода, що книжки дарма лежать, — 
деякі з них мали б тепер поновлений інтерес, бо де в чому часи 
вернулись.
Сподіваюсь в Палермо застати листа од Вас. Коли ж Ви не 
вспіли написати туди, то вже, б[удь] л[аска], напишіть в Константінополь (Constantinople, Turquie) на ту адресу, що стоїть в заголовку сього листа, то мені Вашого листа принесуть на 
пароход, не потребуватиму ходити сама.
В сю хвилину я в Неаполітанській затоці (вже два дні 
провела на морі), на берег ще не з’їздила, бо ми приїхали вже 
увечері, а не знаючи ні міста, ні звичаїв, якось не одважуюсь 
пуститись на розвідини увечері сама. Завтра в 7-й год. рано 
подамся до міста і на руїни Помпеї, то має бути інтересно. 
Хотілось би й на Капрі і т. д., та ледве чи вспію, бо ми рушаємо 
у 5 год. по обіді в Палермо, там пробудемо цілий день.
А добра се була ідея отак пуститись морем. Коштує воно 
сливе те саме, а вигоди й приємности далеко більше, ніж на залізниці. Ні пороху, ні сажі — славно! Ото тілько, що їсти і спати 
хочеться якось ненатурально часто та інтенсівно. Товариство 
на кораблі переважно італьянське і досить приємне, у всякім 
разі гречне; крім італьянців, є ще двоє росіян і двоє греків. Загальна мова італьянська. За ці 17 днів плавання я більше навчуся по-італьянськи, ніж за пів року в Сан-Ремо. А ще я захопила де Амічіса, то буду перекладати, от і ще практика!
Здається, я Вам ще не написала про скутки моєї подорожі 
до Швейцарії. Отже: Sahli мені сказав, що я сливе здорова, що 
єсть тілько жорсткість дихання, яко наслідок минулого процесу в прав[ому] легкому, але що й те мусить минути, тілько 
слід ще який час стерегтись. Радив він мені лишитись на літо 
в горах швейц[арських] з тим, щоб на осінь або на зиму вернути додому і до роботи. Я було дуже задумалась, але потім рада 
проф[есора] Eichhorst’a в Цюріху (аналоґічна раді мого лікаря 
в С[ан-]Ремо) взяла гору: власне, він радив краще на літо вернути додому, а на зиму знов удатись на полуднє, бо хоч він думає, що я вже вигоєна, але вважає, що слід здобути ґарантію 
від рецідіву, та й взагалі радить обачність при такій орґанізації, як моя (анемія, минулі туберкулічні процеси в костях, істерія). Мені здалось, що практичніше поїхати додому на літо, 
а не на зиму: раз, що тепліше, а друге — у нас літом все ж людяніший «режім», ніж зимою. Та й, нігде правди діти, обридло-таки мені тинятись по курортах. Хочеться додому.
На чім основуються приятелі, що не радять Вам їхати додому? Може, то так тілько «догадки и слухи»? У всякім разі 
то не так уже, щоб «зарізаний», як Ви пишете! Primo, Галичина не чужий край, і там знайдеться, як жити і працювати; 
secundo, ті люде, котрим Ви цікаві, знайдуть Вас і в Галичині; 
tertio, поворіт Ваш може хіба запізнитись, але не пропасти, 
бо з Вами ж нічого страшенного за сей час не трапилось (хіба, 
може, я не знаю). А зрештою, може, Ви не хочете, щоб я говорила на сю тему, то простіть, мені трудно було втриматись, але 
як Вам з того прикріше, то я можу втримати своє перо. У всякім разі Ви ж не думаєте, що я се говорю отак аби, а просто «по 
братерству». Правда ж?
Лист сей досить безладний, але то винна певна розтріпаність від постійної зміни вражінь, а ще більше те, що я вже 
знов — спати хочу! Сором, бо я спала вдень год[ини] 1 ½, а тепер 
всього 10 год. Однак на «Ентеллі» нашій вже погасили світло, 
погашу і я… Бувайте здорові! Пишіть же в Константінополь 
хоч не по ділу, а так, як схочете.
Л. К.