
1.Х.1911
Любая Лілеєнько!
Мене турбує, що ти мені нічого не пишеш. Чи добре-то ви приїхали з
Києва до Кам’янки? То ж саме під той час були всякі заверюхи, спізнення
поїздів і т. и. Чомусь ти не написала навіть, чи отримала мою другу
посилку і який вийшов з нею лад.
А може, тобі досадно було, що то не «Історія»? Так я тобі поясняла,
чому то так вийшло. Тепер я переглядаю історію (вже
кончила «учитись») і як тілько скінчу, то пошлю. Назвати її
слід: «Історія давніх народів Сходу. — Зложила Леся Українка
по Менару, Масперо і инших». Віньєту я ще не зважила яку, та 
се вже ж робиться наприкінці.
Спасибі тобі за клопіт з моїм листом з поводу грошей. Вчора я дістала
листа від Оксани, де вона обіцяє вислати мені свою
пайку, як отримає сама те, що їй належить. При тому вона прислала дві
фотоґрафії Оксани меншої — славненька «тюсіня»,
похожа неначе більше на Дору, ніж на Оксану. Оксана дуже втішається її
здоров’ям, та й я тішуся, тим більше що таки мало
на се надіялась. Вони вже навряд чи приїдуть до тебе зімою,
коли досі не приїхали, та таки й не слід би малої возити, коли
холодно, нехай уже сидить «на теплих водах».
Я не зібралась тобі написати, яких саме ниток і полотна
мені треба, але се неважно. Все одно тепер, може б, і не шила, є
чимало иншої роботи, нехай колись потім.
Тепер я попрошу тебе переслати мого листа до Паші — я
згубила його адресу, та, може ж, він тепер уже і не там живе, де
жив у маю. Се я пробую, чи не віддасть він мені тиї 200 p[ублів],
що 5 літ тому взяв, а то ще «забуде навіки» так, як Стешенко.
От стягаю свої фінанси докупи. «Стяжательница»… Та коли
в нас якась така прірва з тими видатками, що ніяк її не загатиш.
Обіцяють через рік якихсь «благ», та вже ми тих обіцянок досить
наїлись. Оце нібито мають з Нового року знов Кльоню в Кутаїс перевести
— на иншу роботу, але… на ті самі гроші.
І за те спасибі. Вигода в тім тілько та, що не треба буде Марусі
в пансіоні держати. Робота ще хто зна, чи буде легша, а переїзд знову
«влетить». Ет, зрештою, я вже якось починаю інертно до всіх цих
переміщеннів ставитись, часом здається — plus
ça change, plus c’est la même chose…
Здоров’я моє нічого собі. Осінь була прекрасна. І тепер
було б добре (менш як –1° вночі не буває), якби тут хати будувались полюдськи, а так холоднувато. Кльоня все тре лямку
і знов став часто пити бром — мене се просто до розпачі доводить, хоч
він все доказує, що бром зовсім не страшний, але я
всіх наркотіків боюся.
Будь здорова, моя золотая Лілея. Цілую міцно тебе і Михаля.
Твоя Леся