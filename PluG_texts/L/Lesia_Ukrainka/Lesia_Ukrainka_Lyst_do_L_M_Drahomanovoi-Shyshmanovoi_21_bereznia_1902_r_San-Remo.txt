
21.III
Бідненька моя товстенька Лідочко!
Ти ж не сердишся, що я знов задержала свою відповідь? Та вже, 
певне, ти до моїх звичаїв звикла…
Тут життя таки досить монотонне, то так, що день минув, 
що місяць — «мальность разниці»… Та «разниця» тілько, що 
стало ще тепліше і всі вже викидають печі з хати. «Сезон» уже 
минає, англічан на улицях меншає, скінчились régate на морі, 
відбулась остатня bataille des fleurs de la mi-carême, італьянці вже до Великодня ладяться, а я вже починаю строїти плани повороту додому, хоч то ще не хутко буде, бо аж у маю думаю вирушити звідси. Ще не знаю добре, як їхатиму, може,
перше одбіжу в Швейцарію і загляну на Рейн, але то навряд, 
краще не сідати на два стільці разом, щоб часом не провалитись. Я все-таки à la touriste їздити не можу без ріску. Хоч я 
і дуже поправилась, роблюся навіть гладка і кашель минув, та 
воно й торік так було в горах, а ледве почала знов київський 
«режім», то й знов розклеїлась, — мушу се пам’ятати. Тілько 
у Флоренції й Римі, може, таки буду, коли доктор дасть permis 
de séjour, і, може, проживу по неділі в кожному місті, щоб не 
дуже à la diable оглядати. Через те прошу тебе, коли се тобі 
не трудно, пришли мені ті інформації (про отелі і т. п.), про які 
ти згадувала в листі, я хотіла б їх мати «на всякий случай». Ще, 
звісно, є час на їх, бо ще місяців 1 ½ я тут пробуду, та як будеш 
відповідати мені, то не забудь про їх.
Може, і правда твоя, що я не зовсім справедлива була до 
Пол[ины] Ник[олаевны],
 то я з охотою беру всі різкі вирази 
назад. Впрочім, їй самій я ніколи нічого різкого не виражала, 
і ми з нею тепер в добрих відносинах. Вона оце була з тиждень 
в Ментоні, а тепер знов тут, здоров’я її так добре, як тілько 
може бути при її хронічній слабости.
Радочка і мама твоя пишуть мені досить часто, як не листи, то хоч cartes.V Зимою, як ти, певне, знаєш, мама твоя часто слабувала, а тепер пише, що поправилась. П[ан] Труш збірається в апрілі в Італію, обіщав одвідати мене тут, от, може, 
буде компанія мені до Флоренції й Риму. Та щось замовк остатнього часу, може, роздумав.
Ліля сьогодня прислала картку, що занята дуже, держить 
екзамени. Значить, їх інститут ще поки що Бог милував, а я, 
признаться, боялась трохи за цілість Ліліних ребер в сі тривожні часи… Страх прикро отак здалека прислухатись до 
всяких страшних чуток з Росії, та ще й ті чутки завжді перебрехані наполовину в пресі…
Сьогодня, Лідочко, «статья» моя не буде дуже довга, бо 
щось трохи болить голова (взагалі я тепер здорова, а се так 
щось, не знаю), то не хочу її томити. А від тебе жду хоч «аперсю-то», тілько скоренько — правда? Ти ж моя добренька товстенька Лідочка і не захочеш «око за око!» А я твоя «единственная старшая кузина» та ще й pour toute éternité.
Леся
P. S. Mille baci e saluti тобі і мечкам.