
30.Х.1901
Дорогий брате!
Не знаю, чому Ви вважаєте мене винною в неписанні, бо я на 
два листи від Вас відповіді не мала, на один з грошима (20 р.) 
і на другий звичайний. Про Вас, правда, деякі інформації 
мала, тілько ж то своїм порядком. Отже, хтіла б знати, чі вважаєте Ви, чі не вважаєте мене винною перед Вами. Як вважаєте, то я вже, може, особисто перепрошу Вас, бо сподіваюсь одвідати Вас так, може, за два тижні, — я ж таки оце нібито їду 
до Сан-Ремо. Тілько що ми з папою розмовляли «принципіально» і практично та й прийшли до рішинця, що таки варт їхати. Я все in statu quo, кашляю собі потрохи, може, навіть трохи 
більше, почуваю маленьку стінку в грудях та анемічну порожність в голові; не слаба, але й не здорова. Коли Вам Ліля про вирок Яновського писала, то не буду його тут повторяти. Воно, 
може, се й занадто «жирно» через саме якесь «предрасположение» до Італії вибіратись, коли й виразно слабі люде здебільшого сидять і не рипаються, та вже нехай, аби не було потім 
нарікання, що от «якби було раніше захопити» і т. и.
Сподіваюсь также, що, може, до Відня їхатиму в компанії 
приятеля, бо маючи коло 100 р. на дорогу, він, певне, могтиме хутко зібратись, а матиме ж напевне. Йому также варто б 
надовше вибратись в приємніший клімат, через те — «имеющие уши слышати да слышат».
В надії близького побачення не пишу тепер багато, бо і так 
мушу ще багато паперу за сей час списати. А се тілько попрошу Вас написати: 1) як хутко потрібний Вам чай, чі маєте ще 
його тижнів на два? — там я могла б привезти; 2) як стоїть справа професорського конфлікту? тут сим дуже інтересуються, 
бо не знають, як належить на се реагувати. Попросіть, будьте 
ласкаві, М. Шухевича, аби він реферував сю справу (від початку до теперешньої точки) в листі до мене або до Мик[оли]
Віт[алійовича Лисенка] (краще до М[иколи] В[італійовича], бо 
зо мною лист може розминутись), ну, і сами, як що цікавого 
знаєте, то напишіть. Невважаючи на всі дотеперешні інформації, я все-таки мало що розумію в сій справі: «темна вода во 
облацех».
Рада жде від Вас листа. М[аксим] І[ванович Мережинський] «почав» писати листа до Вас, і єсть надія, що колись 
його скінчить. Його, як і решту Ваших приятелів, я часто бачу 
і свідчу Вам з певностю, що приятелі Ваші в Київі, а Київ єсть 
на світі, таки в дійсности, а не тілько в географії.
Ліля писала недавно до п. Квітки і запевняла словом чести, 
що вже поправилась після екзаменів, що очі заспокоїлись, 
а тілько горло від часу до часу поболює (він питав її про здоров’я і просив написати по щирости). Не вірити в її слово чести 
я не маю жадних причин і через те радію з такої звістки. Все ж 
таки було б краще, якби вона вибралася з Петерб[ургу], та хто 
зна, від чого і від кого се тепер залежить.
Ага, коли не послали чай Марії Кобил[янській],
 то можна б його тепер послати Ользі Коб[илянській], та чі єсть же 
він ще?
Ну, до побачення! Стискаю Вашу руку, або хоч і обидві. 
Все-таки ще напишіть «кореспондентку». Всі приятелі і сестри кланяються Вам. Мама теж, вона вже тут.
Ваша сестра Леся