
San Remo, Villa Natalia, Corso Cavallotti
14.XI.1902
Чи хтось на когось не гнівається, що хтось (натурально, білий) 
все такий подлий остатніми часами? і не пише, і навіть адреси 
не шле! Нехай хтось дорогий вибачить. Хтось у Львові і в Відні все одно що в котлі кипів, такий був заклопотаний. Як не 
біг нікуди, то думав, куди ще має бігти, і не мав часу нічим 
иншим зайнятись. Чиясь братова може посвідчити, що то 
так було. Чийсь брат і братова когось дуже гречно вітали, 
і хтось справді чується їм обов’язаний за їх гостинність, п. Євґенія навіть в орудках помагала комусь, а то дуже багато значило, бо хтось в таких речах сам трохи безпорадний.
Хтось тепер має перед собою стілько всякої і літературної, 
і хатньої роботи, що… аж майже нічого не робить через heilige 
Furcht перед такою масою.
А листів-листів… Боже!
Хтось у Відні справив собі все, що хтів, і бачив, кого хтів, 
тілько M. E. Delle Grazie не застав дома, а дуже хотів з нею бачитись, бо то цікава і симпатична писателька. Оце згодом напишу до неї. Був хтось і в проф[есора] Nothnagel’я, і той комусь 
сказав, що хтось таки ще не зовсім здоровий і мусить пильнуватись, але все ж passabel і, певне, за рік видужає зовсім. Комусь таки се літо трошки зле випало на нерви та й хтось трохи 
схуд (на 3 kilo), то тим і менше поправився, ніж би міг. А проте 
нічого, маю енерґію і чуюся не зле, відколи той плеврічний 
біль (що тут по приїзді когось з тиждень мучив) минув. Правда, що то тут тепер чудово: гарно, і ясно, і тепло, то сором 
було б матися зле.
Мешкає хтось в тій самій хаті і в тих самих обставинах, що 
й торік. Товариство те саме, тілько що на місці матері господаря єсть його тітка, а панна, моя торішня сусідка, ще не приїхала. Тепер тут саме цвітуть [х]різантеми і вряджено їх виставу — я таких гарних ще в житті не бачила.
Як же там мені хтось мається? Чи всі здорові в родині? Чи 
хтось трошки поліпшив настрій? Що хтось пише? Чи надрукований вже чийсь нарис в «Киевск[ой] Стар[ине]»?
От як хтось когось питаннями засипав! А сам мусить на сей 
раз не дуже розписуватись, бо таки масу писання перед собою 
має, а дозволено йому працювати тілько 6 год[ин] на день і то 
в трьох «ратах». Тілько мій хтось нехай не думає, що комусь 
уже не буде часу відповідати, як йому напишуть. Вже довше 
чи коротше, а хтось таки все якесь слово знайде, бо любить когось і хоче з кимсь говорити. Комусь так жаль, так жаль, що когось у Львові не бачив… Нам би таки треба, та й треба, та й ще 
треба побачитись.
Па! Чорненькому хтось хутко пошле картку, тілько от зараз 
не має, то так здоровить.
Св[ятій] Анні і всій шан[овній] родині мій привіт. А комусь 
«паси» — 
Хтось