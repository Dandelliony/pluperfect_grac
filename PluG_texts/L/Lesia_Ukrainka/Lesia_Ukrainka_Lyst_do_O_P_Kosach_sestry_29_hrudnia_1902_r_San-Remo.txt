
29.XII.1902
Лільчику мій дорогий!
Оце ж я таки листа тобі пишу, а то що ж усе одкритки! Се я, 
звісно, не для того кажу, щоб ти не мала мені одкриток посилати, ні, як не маєш часу, то краще не томися листами, 
а піди погуляй. Я ж не то що абсолютно, а тілько релятивно 
не мала часу, — винен був «6-годинний робочий день», якого я 
старалась дотримуватись і хотіла помістити в нього всю щоденну писанину, з листами у compris та з найтруднішим читанням (діловим). А чому вийшло так, що я деяким менше 
близьким людям писала, а тобі ні? Тому, що тобі все хотілось 
якось «настояще» написати, а як прихапцем, то, здавалось, 
уже все одно, що хватаний лист, що одкритка.
Се хутко два місяці, як я тут. Перших тижнів два більш 
того що невиразно прокалатались, без замітної роботи, тілько 
з прелімінаріями її в формі читання. Далі я взялась до писання, далі надійшло трохи редаґування, далі прийшов лист від 
«Міра Божого» з замовленням юбілейної статі про Конопніцьку, от я і взялась до тої статі, а для неї прийшлось перекласти 
масу віршів (з польського дуже трудно і неприємно перекладати!) і робота зайняла тижнів три і розтяглась на 50 стор[інок]
великого формату, а ще посеред роботи я було трошки розкисла (не з причини роботи, а з иншої, більш натуральної і незмінної), то прокалатала скілька день так і не мала охоти навіть 
листів писати. Скінчивши статю, справила всякі посилки до 
бібліотек з замовленнями нових матерьялів до моєї статі in spe 
про поетесу Делле Граціє, поперечитувала всякі «залеглости» 
(у мене за час наглого писання нагромадилось маса всякого 
матерьялу, що конче слід було перечитати), понаписувала деякі листи, та й досі ще пишу (зрештою, переписка — се ж робота Данаїд!). А се маю знов писати дещо до австрійських, земляцьких і німецьких журналів, так, всякі замітки, та ще коли 
дасть біг вмоститись, то, може, й в італьянську пресу попаду. 
Тілько все це в границях 6-ти г[один] в день, далебі! Далі писатиму менше, але мені важно «положити лапки» в ті журнали, 
куди мене просили або куди я сама впросилась. Чим більше 
поважних журналів стоятиме в моєму «формулярі» професіональному, тим легше буде мені надалі здобути собі повсякчас 
літературний зарібок (А propos, що з тими перекладами для 
фірми Малих?), а я маю причини дедалі все більше ним інтересуватись, бо таки матеріяльна незалежність єсть одна
з поважних підвалин моральної незалежности. Та, крім сих 
матеріяльних «видов», я маю ще й инші і через те «кладу лапки» не абикуди, а тілько на чисті місця, де мої лапки не тілько мені самій послужити мають. Воно таки погано, що укр[аїнський] літератор не може «в своїй хаті» ні шеляга заробити, 
і се справжній наш хрест — оте оббивання чужих порогів, 
ще ж слава Богу, що я маю як перебірати та вибірати, а инші то 
й в калюжу сідають, бо так мусять.
Мені досадно страх, що я все не скінчу своєї літньої роботи. Але я таки працюю і над нею, а се тепер, поки знов статю 
до «М[ира] Б[ожьего]» почну, може, таки викінчу її.
Ти не бійся, що я перетомлюся. Я з норми не вихожу, та 
й лікарь потачки не дає, он знов риб’ячим жиром заливає та 
tiocol’eм засипає, бодай його! І, зрештою, не можна рік у рік 
по-санаторськи бездільно жити, а треба навчатись «бути здоровою в умовах нормальних», себто в умовах не лежня, а людини. Так? Бо, звикнувши занадто бути лежнем, можна справді 
дійти до такого, що потім уже найменша робота буде шкодіти.
Отримала вчора і я листа від Оксаночки, першого, відколи я тут. Мій лист до неї або розминувся, або пропав, бо вона 
скаржиться, що я не пишу їй (я їй, власне, двічі писала), і думає, чи не сержусь я, просить забути «те все, що було літом», 
і вірити, що вона всіх нас любить. Натурально, я їй зараз написала, що і не сердилась, і не сержусь, а тілько рада за неї 
і за всіх і т. и. Кличу її до себе в гості. Вона, може, й приїде, бо 
і папа, і мама писали, що не від того, аби вона поїхала з т[ьотею] Єлею і в Мюнхен, і до мене. Тілько все ж має ще бути 
«обсуждение вопроса», той фатальний період для нервів всеї 
нашої родини, що конечне мусить отруїти кожному з нас його 
найщиріші бажання і радість від сповнення їх. Наскілько я хотіла, щоб Оксана їхала в Запруддя, настілько я тепер не рада, 
що вона їде на свята в Київ (боюсь, що не тілько на свята, а вже 
аж до виїзду за границю — коли він ще вийде з усіх тих «обсуждений»). Я писала і папі свою думку, і самій Оксані, і мамі, та, 
певне, то так само не матиме впливу, як і твої листи до їх. Оксана згадує в листі до мене, що ти противишся сій її подорожі до 
Київа, але що вона «не може не їхати» (kurz und gut!), що хотіла, правда, остатись на перші дні свят в Запрудді раді ялинки 
для запрудських дітей, але мама (вона ж була в Запрудді) «обідилась» за такий замір, отже, «не варт сваритись із-за пустяків», і Оксана вже поїде празникувати в Київ. «Історія нас 
учить, що вона нічого не учить»… Знов ті самі «обіди», замість 
нормального відношення до здоров’я і волі своєї дитини! Знов, 
значить, будуть і ті самі «обсуждения» з вимотуванням жил 
обоюдним, і всякі инші контраданси, а нерви, тілько що сяктак налажені, — кріпись! І тут же мама пише мені, що хоч вона 
несказанно рада за поправку Оксани (вона не могла не признати, що Оксана в Запрудді поправилась до непізнання!), але що 
вона «Хома невірний» і боїться за тривкість поправки. Раніш 
мама писала, що в Київ Оксану «тягти» не буде, тепер пише, 
що Оксана туди «сама хоче», але про свою «обіду» примовчала. О sancta — hysteria! І так робиться жаль при сьому всьому 
і тих, кого ніяка історія не навчає, і тих, на кому вона окошається. І чуєш своє безсилля що-небудь в сьому помогти. Ну, що, 
справді, ми з тобою можемо з далекого краю помогти, коли 
і зблизька приходилось мало не кров’ю своєю здобувати найпростіші речі для тії ж Оксани, коли і зблизька нам казали: 
не мішайтесь!.. Ще злить мене сей культ празникування, все 
одно як культ вінчання, у людей, що нібито не вірять в те, во 
им’я чого установлені і свята, і обряди. Далебі, я сумніваюсь, 
чи то щире те невір’я і те вільнодумство, бо, щоб не щадить 
нервів своєї дитини для якихсь «культурних переживаній», я 
того не розумію, в мою логіку то не поміщається.
Властиве, що про се й говорити, коли все одно не поможеться, та так уже на серці накипіло, що невидержка!
Мама писала мені пару разів (взагалі мені рідко пишуть 
з дому, а перший місяць і зовсім не озивались), листи з добрим 
настроєм і врівноважені, одно було мені прикро, що раз у мами 
пробилось якесь несправедливо-напасливе відношення до 
Кльоні. Воно, власне, було замітне вже й в остатні дні перед моїм виїздом, уже тоді у мами був неприємно холодний 
вираз в його присутности, одвертання очей, відповіді крізь 
зуби, закривання себе газетою або книжкою і т. под. «сімптоми», либонь, добре знайомі тобі. Се вже, я бачу, починається 
«ревность материнська», але все одно, може, тій ревности буде 
далі ще більше поживи, а свого відношення до Кльоні я не зміню, хіба що в напрямі ще більшої прихильности, у всякім разі, 
не мамині холодні міни можуть нас посварити. Тілько все-таки се прикро, і тяжко, і фатально, що ні одна моя дружба, чи 
сімпатія, чи любов не могла досі обійтись без сеї отрутної ревности, чи що воно таке, з боку мами. І властиве ж Кльоня як 
єсть нічим не завинив против мами, навпаки, спочатку він навіть дуже її ідеалізував, та й потім, коли вже факти значно розбили ту ідеалізацію, то він завжді відносився з повагою і без 
найменшої прикрости.
Чи пише тобі Кльоня?
Мені він часто пише. Справи його в Тіфлісі пішли дуже неважно, і йому знов приходиться дуже задумуватись про той 
«хліб насущний», та добре, що здоров’я все немов трохи ліпше. 
Має він жаль до всеї нашої компанії в Києві, головно до Ради, 
Дори і Макс[има] Ів[ановича],
 що ні одно з них не провело 
його навіть на вокзал при виїзді і взагалі нічим не проявило 
якогось почуття перед такою справді «безсрочною» розлукою. 
Признаться, і на мою думку се «дерев’яно» з їх боку, невже ж 
таки нікому з наших і з Драгом[анових] не було часу хоч на вокзал наникнути, щоб провести приятеля (вони ж з ним ще й на 
«ти», Рада, і Дора, і М[аксим] Ів[анович]), коли він їде «на погибельний Кавказ»? Правда ж, ти б так не зробила? Я, напр[иклад], не розумію, як би я, бувши здоровою, не провела Михаля або Френкеля, не відповідала на їх листи і взагалі 
«закинула гадку за грядку», раз вони з’їхали з моїх очей. Словом — «не статуїть» і навіть «середам!»…
Оце я пишу, а надворі світопреставлення — цілий день буря 
грає і дощ лупить! А так же було славно досі! Ну, та мусить же 
зима якось обізватись і на Рів’єрі, адже кругом сніги і всяке 
лихо, а в нас тут сади різним цвітом процвітають.
Я взагалі здорова і, головно, далеко енергічніша, ніж торік 
і ніж літом була, раз тілько три дні бронхіт був та нерви було 
трохи покапризували, коли-не-коли кашель обзивався, але 
так нічого особливого, і тепер я маюся добре. Лікарь знаходить, що легке моє статкує, що тілько «дыхание слабее в правом легком, чем в левом, но хрипов нет, инфильтрации уже 
не замечается», взагалі, що против торішнього багато ліпше. 
А все-таки тримає мене під ферулою. Що́ то якби він бачив мої 
літні «уклонения от спокойного образа жизни», як він своїм 
сукняним стілем виражається!..
Тут у нас гості: приїхав брат Садовського на поправку, «козерог-козерожейший», як називають його Наташа і Путя за 
його вдачу «з затоном», або, як сказали б у Колодяжні, «здракувату». Але так він нічого собі чоловічина і проти чужих затону 
не показує. Пробуде тут 4 місяці. Наїхало в Сан-Ремо ще скілька землячок черніговських і київських, та все люде розкислені, бо слабі, сливе всі лежать та дихають. Мал[анья] Фом[инична] все їх одвідує і, певне, скінчить тим, що сама заслабне, бо 
не вважає ні на яку втому, недомагання, негоду, а все бігає по 
отелях, де «страждущие и обремененные». Наташа теж бігає, 
але менше, бо її чоловік теж трохи розкис, відколи негода (він 
завжді так).
А тепер знаєш що? Пора скінчити та ще на другий раз лишити. Коли не буде трудно, то напиши мені, Giglio mio, що нового в твоїх планах? Коли б ти не морилась так роботою, — я 
вже боюсь за тебе, цур і тій науці!
Цілую тебе.
Леся
Мій Лільчик золотий, і рожевий, і іскристий. Так!
Привітай від мене спільних знайомих. Сад[овські] тобі кланяються.