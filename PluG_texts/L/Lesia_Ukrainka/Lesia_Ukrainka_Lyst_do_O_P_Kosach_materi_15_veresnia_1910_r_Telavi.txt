
Телав, 2.IX.1910
Люба мамочко!
Спасибі тобі за гроші (15 р[ублів]), я вже скілька день, як їх
отримала, та от досі не відписала, бо в нас тепер заказна почта
рідко йде, а простим я не хочу посилати.
Ну, наші перспективи виясняються. Їдемо вже в Кутаїс —
прийшло вже «назначение». Мало-мало не вийшло так, що
проїхались би в Сігнах тижнів на два-три, а потім би знов пакувались у
Кутаїс. Бо Кльоня давно вже назначений у Сігнах,
а тілько тіфліський суд, спасибі йому, забув дати «приказ» про
те, щоб здати тутешні діла кому иншому, а без такого приказа рушати з
місця не можна. Недавно ж було тут усяке начальство (возило міністра
юстіції по Кахетії), побачило Кльоню,
як «представлявся», та й каже: «А Ви ще тут? Треба нагадати
в Тіфлісі, щоб Вас послати в Сігнах». Дуже нам се було прикро, бо зо
дня на день ждали того назначенія в Кут[аїс] (в Петерб[урзі] з ним мало
не 3 місяці уводили!) і не було ніякої охоти тинятись якимсь табором по
Кавказі. Аж ось сьогодня вже
«опасность миновала», і як прийде «приказ» із суду, то вже се
значить не в Сігнах, а просто в Кут[аїсі] їхати. Се вже я буду
у самісінькій Колхіді жити, бо саме Кутаїс і має бути те місце, де
аргонавти золотого руна добували на річці Ріоні, що 
в давнину звався «золотим», бо тоді там був золотий пісок (тепер його
вже мало, тілько при самому усті). Там, кажуть, і тепер люде дуже
люблять грецькі ймення, особливо Язон (се
скрізь у Грузії розпросторене ймення, тілько вимовляється
Ясон, що, здається, і єсть правильно).
В Кутаїсі має бути дуже тепло (як в Ялті, а може, й тепліше), тілько
мокрувато, та що робити — сухі місця тут все або
холодні (на горах), або з дуже різким кліматом, як в Єревані,
та з поганими умовами життя. Та з Кут[аїсі] хоч їхати легко,
як уже куди треба, — 4 години залізницею до Батума, а звідти
вже морем куди хоч. Тепер я вже ждатиму від тебе візіта на відповідь.
Тижнів через два ми, певне, рушимо звідси. Адресу нову напишу, як
тілько її знатиму. Міцно цілую тебе. Наші всі кланяються.
Твоя Леся