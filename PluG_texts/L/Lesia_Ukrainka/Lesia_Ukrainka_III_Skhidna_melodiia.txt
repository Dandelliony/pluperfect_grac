Східна мелодія
Гори багрянцем крівавим спалахнули,
З промінням сонця західним прощаючись, — 
Так моє серце жалем загорілося,
З милим, коханим моїм розлучаючись.
Геть понад морем, над хвилями синіми
В’ються, не спиняться чаєчки білиї, — 
Де тебе мають шукати на бе́звісті,
Милий мій, думи мої бистрокрилиї?
В себе на вежі вогонь запалила я,
Любий, твого воріття дожидаючись,
Хай він просвітить по морю доріженьку,
Щоб не зблудив ти, з чужини вертаючись.
Світе мій! буду тебе дожидатися,
В чорну, смутну́ фереджію повитая,
І посажу кіпарисову гілочку,
Буде щодня вона слізьми политая.
А як повернешся, я покажу тобі
Той кіпарис мій в садочку квітчатому,
Здійметься він над всіма мінаретами
В краю сьому на мечеті багатому.
5 ноября 1897
Ялта