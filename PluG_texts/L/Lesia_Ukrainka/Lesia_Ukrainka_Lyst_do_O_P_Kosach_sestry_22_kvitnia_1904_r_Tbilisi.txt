
Тифлис, Дворцовая [улица]. Номера «Виктория», № 7
9.IV.1904
Любая Лілеєнько!
Спасибі тобі за настоящий лист, тим більше, що я тепер і не 
сподівалась його від тебе, а тілько сокрушалась, що довго одкритки немає. Зате ж от відповідаю, не гаючись, бо у мене тепер часто запізнитись = не відписати зовсім, хоч і тямлю що 
се = свинству. Моя кореспонденція сеї зими ведеться так, що 
гірше навряд чи можна, та я потішаю себе тим, що се минучий 
патолоґічний стан і що я колись знов «займу свое место в среде честных граждан», а кожний раз, коли кому зберусь відповісти так хутко, як тепер тобі, я думаю, що се я вже «поправилась» і буду вже поводитись по-людськи. Дай Боже!..
Ну, Ліціку, так як же буде з нашими подоріжжями? Я, бачиш ти, навряд чи попаду в Одесу раніш 10 мая, бо виїхати 
звідси маю коло 5 мая, а днів 5 може зайняти подоріж, коли не 
більше, бо я хочу на день зачепитись в Батумі і на день в Сочі. 
В Батумі раді Мішіного приятеля Вартанянца (либонь, ти 
чула про нього), а в Сочі раді участка землі, що папа призволяє купити мені за 700 р[ублів] для дачі. Купувати, положим, 
я навряд чи стану, бо пропріетерство не дуже-то мені личить, та й боюсь, що ся «Лесіна» дача могла б згодом обернутись в нову арену для маминого «строительства» і всяких 
несподіваних для мене проектів, а може, й неприємностів на 
грунті економічно-родинному. Але, щоб папа не образився за 
легковаження його призволу, я постараюсь віднестись серйозно і подивлюсь на те місце, може, воно коли не мені, то кому 
иншому здасться. А хто зна, може, ми з тобою колись там санаторіум врядимо… чого на світі не буває! Тілько, здається, 
околиця Сочі вся малярійна, а коли так, то які там санаторії. 
Зрештою, на Кавказі сам чорт не розбере, де та малярія єсть, 
а де її нема, тут про се так само трудно допитатись, як про те, 
з которого села на Волині починається Полісся. Все Чорноморське поберіжжя непевне. Через це саме я й не вибралась в Батум на весну, як було заміряла. Я вже було зліквідувала свої 
справи тут і мала їхати в Батум з одною тутешньою знайомою, 
тим часом батумські люде залякали нас малярією і дощами невсипущими, і ми зостались. Але що я вибралась з попередньої 
квартири і слугу відпустила, то жила сей час як номад, два 
тижні у сеї знайомої, що мала їхати зо мною, а потім вибралась у сі номера, бо на один місяць порядну хату знайти трудно, та й не варто знов розвожуватись з господарством. Не люблю я жить в тих всяких «номерах», та що поробиш. Зрештою, 
з прежньої квартири все одно прийшлось би вибратись, бо там 
розпочали ремонт. Шкода тілько, що тепер я досить далеко 
від Кльоні живу і візіти до мене збавляють йому час, та й привикли ми вже до взаємної помочі, і нам обом її тепер бракує. 
Все-таки бачимось часто, рідко буває такий день, щоб він не 
приходив. Вчора ввечері він передав мені твого листа, а я йому 
твій привіт. Кльоня вчора був зовсім слабий, так що я його заставила лягти і він сливе цілий візіт свій пролежав. Він тепер дуже томиться, бо отримав посаду секретаря окр[ужного]
суда (замість помішника секретаря), а там роботи багато і непривичної спочатку. Правда, зате плата більша, а він тим інтересується, бо хоче родичів до себе забрати, а то батько
став часто слабувати і мати занудилась роботою і розлукою.
Та не знаю, чи вийде що з того, бо на 95 р[ублів] в місяць (стілько матиме Кльоня через три місяці) в Тіфлісі утрьох прожити трудновато. Зрештою, до зими, може, й зміниться план, бо 
в марті Кльоня мало зовсім не вибрався було з Тіфліса в Одесу, 
та тілько се «назначення» збило його, а може, восени инакше 
підуть справи.
Які мої плани на ту зиму, я ще сама гаразд не знаю, та я вже, 
відомо, «człowiek bez jutra» з давніх пор… Одно певне, се те, 
що літом ми з тобою будемо в Гаю. Кльоня на літо на Україну 
не поїде, а проведе шість тижнів з Надею десь на кавказькій 
дачі, а потім хоче, щоб мати приїхала до нього відпочити 
від київських злиднів.
В Одесі я хотіла пробути тепер більш тижня, щоб походити 
в іностранні бібліотеки, а то я тут від європейської літератури 
відстала. В Києві теж треба трохи застрянути для літературних же діл. Та я думаю, що в Зел[ений] Гай мені, може, й не слід 
раніше іюня їхати, бо в маю я там раз добру пропасницю захопила, як жила у Лисавети. Там в маю ще мокро і комарно дуже.
Остатніх тижнів півтора я щось трохи скисла. Март був порядний, крім остатнього тижня, а на остатнім сказився, почались дощі і холод, а 2-го апріля випав сніг — щось нечуване! — 
хоч, звісно, не лежав, але се була така різка виходка, що багато 
людей послабло, та й я закашляла, і взагалі не по собі стало. 
Але сьогодня вже не кашляю і почуваюся ліпше, може, й дякуючи прийнятій вчора хіні. Сьогодня тепло і соняшно, як так 
буде далі, то все гаразд буде. Бувають же такі «жарти» в природі!
Сього року я теж мало свят бачила, бо ми з знайомою 
«з прінціпа» скоротили ad minimum всю празникову процедуру, а наші знайомі теж «з прінціпа» не бігали до нас з празниковими візітами. І вийшло прекрасно.
Я тепер не перекладаю нічого, а берусь писати драму «Кармелюк» на конкурс. Не знаю, чи се корисніше, зате приємніше. Ну, Ліцічку, я йду гулять на сонце. Капелюхи вам будуть. 
Бувай здорова, моя лілейно-рожева, моя золотая. Цілую тебе 
і Оксаночку. Товаришкам привіт.
Твоя Леся