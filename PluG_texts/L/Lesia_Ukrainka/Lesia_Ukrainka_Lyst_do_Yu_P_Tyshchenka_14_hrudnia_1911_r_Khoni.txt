
1.ХІІ.1911
Вельмишановний Павле Пилиповичу!
Недавно В[олодимир] В[инниченко] прислав мені запрошення до участи в
збірнику «Дзвін». Але він не означив, де саме
той збірник має видаватись і куди треба надсилати матеріял.
Правда, він дав свою адресу, щоб сповістити, чи маю я приймати участь,
але він така кочова людина, а листи до мене
й від мене йдуть так довго, що, може б, я його вже й не піймала.
Знаючи, що Ви представник сеї фірми, надсилаю Вам те, що
трапилось у мене готового під сей час, а Ви будьте ласкаві
чи переслати В[олодимирові] В[инниченку], коли се треба, чи
сповістити його про надіслане. Довших річей тепер не маю готових, бо
недавно послала до «Вістника» (до речі, досі не знаю,
чи їх там одержано), та, зрештою, не знаю, чи на сей раз бажане щось
довге, — може, коротке й ліпше?
На пробу сю річ переписано машиною — як і тепер будуть
помилки друкарські, то вже, значить, нема ради, хоч кидай
писати вірші.
З правдивою пошаною Л. У.
