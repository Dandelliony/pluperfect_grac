

Ялта, 22.V.1898

Любий папа!

Я вже писала мамі і Лілі про свій виїзд, тепер коротко напишу
тобі, як діло стоїть. Виїду я звідси 28-го мая (в четверг) пароходом
 в Одесу. Там пробуду до 5-го іюня, раніш рушити далі
не можу. Було б добре, коли б хто приїхав за мною в Одесу, д-р
Дерижанов каже, що се непремінно треба. Пароходом можу
їхать сама, бо там нема ні пересадок, ні тряски, ні заважання
 вночі; пароход і відходить, і приходить ранком, т. є. в час,
для мене не опасний. А вже з Одеси в Гадяч путь не така проста.
 В Колодяжне я все-таки не одважуюсь їхать, хоч, може, се
і «неосновательно», на твою думку. Скажу тілько, що всі мої
хірурги не хвалили Полісся для життя людей з туберкульозом,
 хоч би й такої форми, як у мене. До того ж і Дериж[анов]
каже, що зовсім без купання (не в смислі ванн, а в смислі плавання
) літо проводити мені не годиться. Він мені казав, що добре
 було б покупатись ще літо в морі, але в самій Ялті купання
 погане і літом порох та задуха, а загородні митарства мені
обридли, не хочеться знов іти на циганське життя, розбалували
 мене Дерижанови. Поїду-таки в Гадяч, а якби там справді
було жити невигодно, то ніколи не пізно і в Колодяжне приїхати.
 Тобі зо мною не трудно, я думаю, побачитись у Гадячі:
їздив же ти туди торік. Я думала, що мама їде в Гадяч не тілько
 ради мене, инакше не трівожила б її листами про свій виїзд.
Прости за лаконізм, — спішуся. Цілую міцно тебе, маму і гусів.
Твоя Леся

Гроші на виїзд у мене єсть, а якби ти прислав в Одесу мені рублів
 з 10, то вже було б з головою доволі.