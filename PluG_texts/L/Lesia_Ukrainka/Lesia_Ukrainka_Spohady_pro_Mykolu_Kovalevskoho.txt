Спогади про 
Миколу Ковалевського
Особисто трапилось мені пізнати його 1888 р. на весні, коли 
дочка його, що тоді недавно скінчила гімназію, почала збирати у себе молодь на журфікси. Були то не звичайні журфікси, 
а, краще сказати, зібрання для самоосвіти і то самоосвіти спеціяльної: там мали вестися розмови і читатися реферати з літератури, історії, географії України, взагалі з «украиноведения», як тоді говорилося в нашому товаристві, тим часом ще 
не дуже вправному в українській мові. Кажу «тим часом», бо 
тож власне одним з найголовніших завдань нашого товариства було привчання себе і других до поправної української 
мови: для цього мали служити реферати, зладжені молодими товаришами, а потім спільні розмови на теми, зачеплені 
в тих рефератах. До викладання систематичних лекцій були 
запрошені люди поважнішого віку, «старі». Скільки мені відомо, лекції ті, з географії України, — викладались недовго, 
врешті і само товариство існувало недовго, хіба з рік, воно хутко зменшило число своїх членів, змінило свою форму і програму. Зміна та мусіла конечне наступити, бо в товаристві були 
люди по більшій часті дуже молоді, так звана «зелена молодіж», з дуже невиробленим напрямком і далеко невиясненим 
світоглядом, отже в міру того, як розвивалися наші думки, вирізнялись і незгоди в думках. Про цю еволюцію не буду тут докладно розповідати, бо не прийшлось мені стежити за нею до 
кінця, та й взагалі розказую тут лише те, що, так чи інакше, 
належить до моєї властивої теми.
При самому заснуванні товариства мені не трапилось бути, 
отже і не знаю, наскільки і як власне проявилась при тому 
участь чи ініціятива Миколи Васильовича. На першому ж зібранні, на якому мені прийшлось бути, М. В. тримався здержано, сказати б, невтрально, неначе боячись накидатись нам. Він 
вийшов, привітався з нами приязно, перемовився скількома 
незначними словами і пішов собі в свій кабінет. Він здався мені 
мовчазним і навіть трохи суворим, вразив мене також його блідий вид; та блідість ще збільшувала його подібність до мармурового бюсту. Обличчя його було клясично гарне: біле, як срібло, довге волосся і борода хоч і робили його далеко старішим, 
ніж він був (тоді було йому літ 45), але надавали ще більшої 
краси та поважності його скульптурно-правильному профілю і чудовим синім очам. Ті очі міняли свій вираз, як море свої 
барви, і часто в них можна було ясно прочитати думку раніше, 
ніж вона вимовлялася словами. Пізніш не раз трапилось мені 
бачити, як ті очі «грали» перед яким-небудь жартом, яким-небудь характерним анекдотом, заправленим незрівняним, властивим тільки М. В., юмором; як вони метали блискавиці гніву, 
грізьби, одваги; але в той перший раз вони були тихі й спокійні, 
тільки глибоко-глибоко лежав якийсь великий смуток. Пам’ятаю, що йдучи з тії кімнати, де ми зібрались, до свого кабінету, 
він трохи заточився, утримався за одвірок, постояв трохи, і потім вже подався далі. До кінця вечора сидів він у своєму кабінеті, відділеному від великої хати аркою, і нам видко було, як він 
собі щось писав за столом, вдаючись раз-у-раз до книжок. Здавалось, повільна й спокійна була та робота і ніщо не заважало 
їй, навіть наші голосні, завзяті розмови, що часто переходили 
в змагання, або перебивались музикою та співом.
Коли ми вже зібрались розходитись, господар вийшов, повітав нас на прощання, лагідно всміхаючись і виражаючи надію бачити знов нас усіх через тиждень в своїй хаті.
Йдучи додому, в нашому гурті розмова йшла, звичайно, 
про вражіння цього вечора. На мої слова, що, здається, господар тільки з ґречности терпить товариство своєї дочки в своїй 
хаті, хтось із товаришів сказав:
 — Знаєте, коли це навіть так, то можна дивуватись, як у нього стає сили хоч би на ґречність, інший на його місці й на світ 
не дивився б. Хіба ви не чули про смерть тієї Ковалевської, що 
отруїлась недавно на каторзі, — адже це його жінка!
Тоді це ще було недавньою новиною, що Марія Ковалевська (жінка М. В.) отруїлася на каторзі з іншими каторжанками, протестуючи проти нелюдського поводіння начальства 
з арештованими., 
Микола Васильович і Марія Павлівна розійшлись задовго до її заслання, років через три після одруження. Люди, що 
знали близько їх обох, кажуть, що головною причиною розстання була несхожість в поглядах. М. В. хоч завжди належав 
до радикального напрямку, але терористом, або, як тоді казали, «бунтарем» ніколи не був, — жінка ж його належала власне 
до «червоних», що признавали «пропаганду фактами». У М. П. 
часом збирались її товариші на пораду, М. В. ніколи не сперечався проти таких зборів у його домівці, тільки сам ніколи 
не брав у них участи і навіть виходив з дому під час їх, щоб не 
заважати.
М. П., набираючись дедалі все гострішого напрямку, вважала, що не має права підводити несолідарного з нею, а тільки високо толерантного чоловіка під риск бути арештованим 
за бунтарські збори у його хаті і за «укрывательство» її самої 
на случай чого, — і зважила за краще забезпечити його від себе 
і своїх товаришів. Може бути, що несхожість в поглядах внесла певний холод в відносини подружжя Ковалевських. Так чи 
інакше, вони розійшлись. Поки М. П. була на волі, вона від 
часу до часу одвідувала чоловіка і дитину, що зосталася у нього. М. В. і після розстання відносився до жінки приязно і з пошаною, ніколи ні одним словом не винуватив її прилюдно за 
розірвання шлюбного зв’язку, потім підтримував її матеріяльно, коли вона сиділа у неволі і навіть сам раз попав під суд за 
нелегальну поміч жінці, що вже була тоді на каторзі. Ніхто не 
важився при ньому повторяти ніяких здогадів і брехень про 
його жінку, про можливі причини їх розстання і про її життя 
на волі. Сам він дуже рідко говорив про свою жінку, при мені 
I Про це розказано у Кеннана в його книжці «Сибір». — Л.У.
це трапилось тільки двічі; раз він розказував, як його судили 
за поміч їй, а вдруге, не хутко, через десять літ після її смерти, 
він говорив, що вона вмерла, як справжня героїня.
На другому зборі ми застали М. В. в зовсім іншому настрої. 
Спочатку сидів він за столом поруч з двома-трьома старими, 
до яких прилучилось і скілька молодих, і де велась мова про те, 
які книжки давати читати народові. Тим часом по інших гурточках велись окремі розмови, що переходили часом в гарячі 
сперечки. М. В. не втерпів, вийшов з-за стола і, переходячи від 
одної групи до другої, то перебивав сперечку жартом, то ясною фразою пробував дати формулу заплутаній і затемненій 
для самих бесідників розмові, то спинявся надовше і тоді розмова уступала місце довгому палкому монологові М. В. Треба 
сказати правду, — слухати довго і терпляче М. В. не вмів, йому 
не ставало терпцю чекати, поки бесідник його манівцями добредеться до своєї мети, М. В. переймав свого бесідника і, запанувавши над ним своєю блискучою діялектикою, вів його навпростець і часом заводив туди, куди молодий бесідник ніяк 
не сподівався дістатись. Щоб витримати такий словесний поєдинок з М. В. і зостатись незбитим зі свого становища, треба було мати чималу діялектичну практику, а надто пильно 
стерегтись, щоб не попасти в сперечку з самим собою, бо як 
тільки М. В. завважив це, то вже перемога була його. Запевне 
серед нашої тодішньої громадки навряд чи були такі, що могли б удержати свою зброю перед таким «гартованим в боях ветераном», як М. В.
Тепер, за давністю часу, не можу пригадати, на яку тему 
говорив тоді М. В., пригадую тільки одну його промову, де 
він говорив нам, що ми повинні якомога швидше і завзятіше 
братись до роботи серед українського народу, підтримувати 
і розпалювати в ньому національне самопізнання, поки воно 
ще до решти не згасло, бо воно й так ледве блимає. Робота 
ця мала бути і леґальна і нелеґальна, при помочі друкованого чи усного слова, при помочі всяких заходів, окрім крутійських і терористичних. «Коли ми зараз, не гаючись, і то завзято, запекло не візьмемось до роботи, то через 20 літ Україна 
буде трупом!» Ця фраза лишилась мені в пам’яті й досі, певне через те, що тоді вона зробила велике вражіння на нашу 
громадку. Промовлена вона була з таким щирим переконанням, з таким болем, з таким електризуючим поглядом, з таким тремтяче поривистим жестом, що після неї ми хвилини дві-три сиділи, як загіпнотизовані. Далі знялись розмови 
палкі та хаотичні, серед яких інший надто завзятий промовець вилазив на стілець або й на стіл, імпровізуючи тим собі 
трибуну, — в таких випадках М. В. смикав палкого оратора за 
полу і просив дати води, аби вгасити «пожар красноречия», 
такі жарти нікого не ображали, а тільки вносили яснішу, спокійнішу ноту щирого юмору в наші доволі безладні дебати. 
Хто зна, коли скінчились би в ту ніч наші розмови, якби один 
з присутніх не положив їм кінця гучним акордом 12-ї сонати 
Бетговена. Останні згуки Бетговенського presto зустріли весняне рожеве світання…
На останньому зібранні, яке мені трапилось бачити, вдача 
М.В. виявилась ще в іншому, новому для мене світлі. Сталося 
це при таких обставинах. В той вечір були прочитані два реферати, зложені молодими членами нашого товариства. Обидва були написані з поводу статтей в галицькій «Зорі». Один 
з приводу статті М. Комарова «Хто ж справді винен і де наша 
робота?», другий з приводу статті Драгоманова на ту ж саму 
тему, підписаної «Чудак, або Й…». Та стаття Драгоманова була 
початком цілої серії статтей, що потім були зібрані докупи під 
заголовком «Чудацькі думки». Ніхто з нашого товариства, навіть сам референт, не знав, хто власне схований під псевдонімом Чудака і може через те взявся до роботи зовсім вільно, 
не криючи своїх симпатій чи антипатій до тих чи інших рад, 
поданих в статті, симпатії однак значно і виразно переважали. Статтю д. Комаря спіткала інша доля, вона не сподобалась 
референтці і була розкритикована з чималим азартом. Обидві розправки читала одна особа, а власне референтка статті 
д. Комаря, бо автора рецензії на статтю Драгоманова не було 
на той час в Києві. Після читання лекторка збирала уваги слухачів, щоб передати їх потім своєму товаришеві, аби він знав, 
яке вражіння зробила його праця. Ледве почалась дискусія 
над рефератами, як устав один із «старих», власне той, що був 
запрошений читати лекції з географії України, і заявив, що 
обидва реферати здаються йому тенденційними, з явними 
і нічим неоправданими симпатіями до «Чудака», і то власне 
тільки через те, що той «Чудак», як відомо, єсть Драгоманов. 
На запевнення референтки, що справжнє ймення Чудака не 
було звісне ні їй, ні товаришеві, «старий» опонент не звернув 
жадної уваги, а накинувся на Драгоманова з нескритою ненавистю, називав його і москвофілом, і утопістом, і терористом, 
основуючи тероризм Драгоманова на якихсь приватних розмовах, які нібито він, «старий», провадив з Драгомановим колись ще в Києві. «Добре Драгоманову бути “червоним”, сидячи 15 літ в чарівній Женеві, звідки його й сам чорт ключкою 
не дістане, а спробував би в Росії! Запевне, безпечніше посилати молодіж на каторгу при помочі всяких “червоних” ідей, 
ніж самому проводити на практиці ті ідеї». — «Та де ж ви бачите у Драгоманова терор?» — домагалася референтка. — «Де? та 
от хоч би в такій фразі, що він колись мені сказав у приватній 
розмові: “Як би я міг, то взяв би літературного ножа і поодрізував би носи моїм ворогам”».
Все товариство вголос засміялось на такий доказ, але М. В. 
не сміявся. Він виступив проти «старого» і потребував, щоб 
той вказав виразно хоч один факт заслання когось на каторгу через Драгоманова, а крім того, щоб не ставив за доказ своїх спогадів про якісь приватні розмови, бо їм ніхто не обов’язаний вірити. Що він, М. В., знає Драгоманова краще, бо вважав 
його своїм другом і не радить нікому без доказів клепати на 
нього, що ж до 15-літнього пробування Драгоманова «в чарівній Женеві», то нехай би «старий» перше, ніж говорити про тії 
«чари», скуштував би сам еміґрантського хліба. Ця одсіч була 
така різка та енерґійна, якої, видно, добродій «старий» не сподівався, бо він якось одразу спустив тона і постарався звести 
розмову на жарти.
Пізніше розказували мені, що на одному досить людному 
зібранні цей самий «старий» назвав Драгоманова «російським 
шпигом», — тут Ковалевський стукнув кулаком по столі і заявив, що він готов проломити голову всякому, хто це скаже. 
За вірність свого переказу не відповідаю, але факт той, що від 
певного часу «старий» не любив сходитися з Ковалевським і, 
хоч став його запеклим ворогом, а стріватися з ним око в око 
уникав.