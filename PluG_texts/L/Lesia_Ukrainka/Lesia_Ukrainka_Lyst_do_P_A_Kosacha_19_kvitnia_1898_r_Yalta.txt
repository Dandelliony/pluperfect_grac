

Ялта. Villa Iphigenia. 7.IV.1898
Любий папа!

Тілько що я поклала папір і написала дату, як мені принесли
твого листа. Спасибі, дуже спасибі за карточку! Досі так якось
було, що у мене не було твоєї фотографії. Як завжді на фотографії,
 так і тут, вираз трошки не той, але ж на се у кожної людини
 єсть фантазія.
Я збіралась писать тобі на страсному тижні, та якось не
прийшлось за деякою роботою. Про гонорар д. Дерижанову я
надумалася так: його питай не питай, він нічого виразно не
скаже, я се знаю з деяких прецедентів, а єсть у мене инша комбінація.
 Я з 1-го февраля стала заніматись з його братом часа
по 11⁄2–по 2 щодня, і за се Дер[ижано]ви беруть з мене на 15 р.
менше за пансіон, тепер же я думаю заплатити їм всі гроші,
нарівні з иншими пансіонерами, а моя учительська робота нехай
 іде за медіцінську роботу п. Дерижанова коло мене. Здається,
 так буде по правді.
Завтра думаю почати ходить в «водолечебницу», коли
погода дозволить і коли пані докторша, хазяйка лечебниці, не
потребує всіх грошей (30 р.) вперед. З тих 75 p., що ти прислав,
я 1-го апр[іля] заплатила господарям 50 р. (30 за хату, 15 за пансіон
 і 5 за те, що з минулого місяця зоставалось), після всяких
святкових і буденних видатків зосталось мені коло 20 р. (бо «до
нових» у мене ще дещо було). Мій новий бюджет, як собі хочеш,
мене лякає: 60 р. хата і пансіон, 30 р. вода... Одна потіха, що се
не довго триватиме, найдовше до 1-го іюня. Доктор каже, що
1 або 11⁄2 місяця лічення водою тут буде доволі для того, щоб
бачить, які форми і прійоми його мені потрібні. Тілько що я
вилічила, що коли я проживу тут до 1-го іюня, то за сей час (місяць
 і три тижні) мені треба буде 175 р. — не мало! а се вже найменше.
 І все це йде на «паліатіви»!.. Але, врешті, скільки не
пищи, нічого не поможе, то краще мовчати.
Про своє здоров’я не маю що нового писати, воно все-таки
краще, ніж було місяць тому назад. З того часу, як Ліля і Оксана
 тут (хутко два тижні), дрож у мене була всього двічі, можна
 думати, що далі й зовсім буде добре, хоч я, впрочем, мало
в себе вірю, як ти знаєш.
Ліля і Оксана, здається, довольні своєю подорожью, шкода
тілько, що з мене їм погана компанія для гуляння та й погода
не щодня кримська: то вітер, то хмуро, то холоднувато. Сьогодня
 вони ходили сами пішки в Чукурлар, до моєї літньої домівки,
 — там їм дуже сподобалось. Якщо збереться компанія,
то поїдуть ще в Гурзуф, а в суботу думають додому рушать. Не
знаю, чого ти і мама так против вертання на Одесу, се напевне
 менше втомило б Оксану, ніж троє суток такої дороги, яку
вони проїхали сюди. Їдучи на Одесу, вони на цілі сутки менше
будуть в дорозі. Врешті, се не моє діло, нехай сами думають, як
їм вертатись.
Бувай здоров! Другого листа вже напишу в Колодяжне.
Цілую тебе дуже міцно.

Твоя Леся