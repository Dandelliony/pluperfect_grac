
7 іюля. Неділя
Люба мамочко!
Вибачай, що не відповідала толком на деякі твої питання, бо 
наші листи раз у раз розминалися і через те жадного пуття 
нема з перепискою. На головне питання, де бути на другий місяць, відповідаю, що зостанусь в Евпаторії, бо купання ліпшого від тутешнього нема нігде, як відомо, а в Балаклаву стоїло б 
хіба на виноградний сезон їхать, бо то город виноградників; 
що ж до купання, то воно там мусить бути гірше, бо там в затоці вода сливе стояча, та й життя, як на теперішній сезон, то нічим не ліпше від евпаторійського. Що ж до Алушти та інших 
міст біля Ялти, то там життя страшенно дороге, дно морське 
дуже кам’янисте та й сторона дуже забоборичена, правда, 
що там восени дуже добре, але я не думаю, щоб я на осінь тут 
могла бути. Нога моя поправляється, уночі ніколи не болить 
та і вдень гаразд мається. З початку сього місяця мені ще від 
часу до часу боліла спина, але тепер се не трапляється більш. 
Взагалі моє здоров’я тепер дуже добре, ні разу ані голова не боліла, ані кашлю не було, що вдома часто у мене буває, пропасниця теж не прокидалась. Мені таки добре в цьому сонці та 
морському повітрі; через плавання у мене розвились мускули на руках, і се мені пріятно, а то я вже була надто безсилою 
зробилась за два остатні роки. Давно вже не було тремтіння 
в руках, як то бувало часто сії зими. З того часу, як Міша приїхав, я більше сижу надворі, бо він все стремить на березі і придивляється до прибою. Остатнього тижня прибой був дуже великий, такий, що аж дошки з купалень виривав, і через те ми 
ніяк не могли вибрати часу поїхати човном, сьогодні море стишується, отже, може поїдемо. Тепер настали чудові місячні 
ночі, і море показує свої фокуси, які тілько знає. Вже вам кна-кна, приїхавши, буде про нього правити, аби слухали. У морі, 
звичайне, п’явок та жаб нема, але зате одного дня такий був 
наплив морських сердець та медуз стілько, що бридко було купатись. Морських «котів» і слиху немає, се, мусить бути, якась 
легенда. Ми з кна-кною далеко в море не заганяємось, перші 
дні то нас трохи інтересовало, а тепер ми вже привикли до 
моря і воно до нас, то ми одно до другого дуже спокійно відносимось. Поки Міша зо мною, то мені дуже добре і не скучно 
жити, але от як він хутко поїде, то вже буде мені дуже прикро. 
Гроші я вчора одержала, сподіваюсь, що стане мені їх до кінця 
другого місяця, бо я не заміряюсь на другий місяць вперед всі 
гроші за квартіру платить, благо, тут сей звичай не розпросторений. Спасибі папі, що поспішився гроші прислати, а то вже 
було доходило до «чотирьох копійок». Кна-кна, певне, буде ще 
писать. Кінчаю, в середу ще напишу, тоді з пароходом добре 
посилати.
Пуцові хутко напишу, тепер хай вибачить, ніколи писать. 
Бувайте здорові усі, хто мене не забуває.
Ваша Леся