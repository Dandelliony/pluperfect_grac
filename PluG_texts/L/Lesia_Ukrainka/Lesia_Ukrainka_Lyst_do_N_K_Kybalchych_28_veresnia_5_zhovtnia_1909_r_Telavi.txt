
Телав, Тифл[исской] губ[ернии]
15–28.IX.1909
Дорога товаришко!
Мені самій прикро, що я до Вас так довго не писала, але се тому,
що коротких листів писати якось не вмію, а на довгі не завжді є енерґія
і час, одкритки ж звідси посилати я не люблю через деякі особливости
тутешніх (а може, й не тілько тутешніх) звичаїв. Що я справді збіраюся
в Єгипет, то се, властиве,
не новина, і не знаю, чому саме тепер схотілося «Раді» про се
писати, — певне, не стало entre-filet для заповнення білого місця в
газеті, у всякім разі, я з тої звістки не винна, бо ненавижу подібні
personalia, — приятелів вони лякають, а чужим зовсім не цікаві. Взагалі
я волію, щоб моє пріватне життя,
як життя взорової римської матрони, було «світові» невідоме,
і справді здебільшого так воно й є. Що ж знов до моїх зборів
у Єгипет, то нігде правди діти, що вони на добрий стан здоров’я не
показують, — хороба моя fait toujours du progrès, помалу, але певним
кроком, і є зовсім об’єктивні ознаки, що проти торішнього вона таки
чимало завоювала в моєму орґанізмі,
але speriamo bene (як колись Куропаткін в Манджурії), що
один рішучий бій — і ворог буде вибитий з позіції! Взагалі, се
хороба не така вже гостра, і чи доведеться, чи ні видужати
з неї, а прорипіти з нею, кажуть, можна дуже довго, літ 15–20,
а не всякий же в мої літа має сю надію навіть без особливої
хороби. Вся штука в тому, що маю претенсію не тілько рипіти, а ще й
жити, «розвиваючи діяльність», от тому і хочу їхати в Єгипет на прощу
до єгипетського сонця — вже ж недарма
йому такі колосальні святині колись будовано — певне ж, воно
і силу має колосальну, і що ж таке якась мікроскопічна баціла
проти його маєстату?.. Собі не дорікайте, що порада Ваша лишитись
минулої зіми при чоловікові зійшлася з моїм рішенням, — инакше я ніяк
не могла зробити і тепер не жалую, що
лишилася, бо якби покинула його тут самого, то все одно не
було б мені в Єгипті користи, а ще й, може, не добувши сезону,
вернулась би сюди — се ж іще гірше, ніж зовсім не виїздити.
Тепер з ним буде його мати, та й я не трачу надії, що яких місяців 1 ½
і йому якось можна буде пожити зо мною в Єгипті (торік
сього ніяк не можна було б урядити), що за той час, може, підгоїться
йому горло, і тоді він могтиме без мене хоч трохи бувати в товаристві і
спокійно ждатиме мого повороту. Тепер уже
рік, як не було гострих рецідівів його хороби (кашлю і кровотечи з
легких), а торік восени я саме була під свіжим вражінням катастрофи — а
хто ж може під таким вражінням роз’їздитись в різні частини світа?
Торік ні мати його, ні хто инший
не міг приїхати до нас, та я б і не впевнялась ні на кого. До того
ж за торішнє літо я була поправилась і думала, що надо мною
«не капле», а сього року літо мені нічого доброго не дало, а всякі
memento бували так часто, що вже і мій оптімізм похитнувся, а чоловік
то вже питанням свого життя ставить — щоб я конче їхала в Єгипет. Тож і
думаю їхати через місяць або через
два — се залежатиме від того, яка тут осінь буде, та ще від різних
практичних умов.
У літературну «брань», кохана товаришко, я таки не думаю
вступати: 1) на таких просторах (Телав — Київ — Каїр) полеміку вести
неможливо, бо на кождий «обмін думок» ітиме по 1 ½
(a по звичаях наших редакцій, може, й по 6) місяці, публіці
обридне за тим стежити, і вона махне рукою на нас, 2) не почуваю в собі
нікоторого талану до полеміки, а для справжньої
критичної статті не можу тепер зібрати матеріялу, 3) відповідь
поета чи белетриста критикам (хоч би річ ішла і не про його
власні твори, а взагалі про поезію чи белетристику) ніколи
нікого з «публіки» не переконує, бо вважається, що се голос
«пристрасний», 4) маю так мало сили, що мушу її щадити для
виконання того, що можу зробити ліпше і з більшим пожитком (так мені
здається) для рідної літератури, і 5) я теж не мала
змоги стежити за всіма періпетіями тієї «брані» і через те боюся чогось
наплутати. Щодо «оздоровлення» взагалі нашої літератури, а надто
критики, то я думаю, що тут зусилля окремих
людей мало поможуть (хоча, звісно, «всякое дерзание — благо»), бо наша
література і критика живуть в ненормальних обставинах — вони перш
усього не мають за собою справжньої
читаючої публіки. Коли вже нормальніші літератури (напр[иклад],
французька, великоруська) ніяк не можуть себе «оздоровити», то такій
літературі, як наша, се ще трудніше. Коли
поглянути на справу розважніше, то навіть у нас діло ще не
так-то зле стоїть: взявши релятивно, у нас таки чималий процент і
таланів, і талановитих творів, може, в инших «багатших» літературах він
і менший. Чи багато виходить за рік
справді гарних, цінних творів хоч би у французькій літературі посеред
моря найнікчемнішої жорстви, що викидає Паріж
на всесвітній ринок?.. Критика наша, правда, дуже відстала,
та се тому, що взагалі в межах «російської культури» людей літературно
освічених дуже мало, а для критика не досить талану і громадянських
цнот, тілько треба конечне спеціальної
освіти, инакше вийде єфремовщина або хоткевичівщина.
Не подумайте, що се я вже так холодно-розважно ставлюся до
того, що в нас «закони пишуть» такі критики, як… passons les
noms! що в нас автори діляться на «старших і молодших», неначе в школі,
що в нас часто переймають «остатній крик моди»,
не знаючи не раз ще й a b c, — все це мене дуже болить, але поки
що я не маю змоги про се говорити публічно так, як вважаю,
що слід би поговорити, а збільшувати собою число «легкої кавалерії» не
хочу. Могла б хіба в тім разі обізватись, якби треба було оборонятись
від якої образи чести, але такого я все ж
поки що не начитувала. От хотіла було написати пріватного
листа у Вашій справі до «Вістника», бо мене дуже обурило його
поводіння з Вами, але саме тоді була дуже хвора, а потім побачила в
списі «прийнятих до друку» творів і один з Вашими ініціалами, та
подумала, що, може, і тут не зла воля була, а звичайне недбальство
наших редакцій.
22.ІХ (5.Х)
От аж коли кінчаю листа! То було занедужав чоловік (випадково і не
страшно, тілько раптово), а потім я сама якось розклеїлась і голова
зовсім не хотіла служити (се в мене часто буває). 
Тим часом ми вже врадили, як і коли їхати в Єгипет. Чоловік
послав по «отпуск», і якщо дадуть, то таки і він поїде зо мною
хоч на місяць, бо треба йому горло своє ратувати, та й, видно,
не хочеться йому пускати мене тепер в далеку дорогу самотою, — хоч я і
звикла їздити сама, але тепер я така, коли правду
казати, інвалід, тілько не хочу формально сього тітула носити.
Може, на весну поправлюся, то буде легше вертатись, а тепер
таки трудненько їхати.
Отож, коли ніяка халепа не перешкодить, то виїдемо
3 (16).ХІ в Батум, а звідти морем до Александрії, а далі ще побачимо
куди, чи в Каїр, чи дальше.
Напишіть мені ще, поки я тут, а потім я Вам напишу з Єгипту. Я завжді
журюся, коли (з моєї завжді вини) довго не маю
звісток од Вас, бо сімпатія наша взаємна і я ніколи не могла
жити без таких сімпатій — вони найбільше скрашають життя.
Уклін Вашій дружині. Будьте здорові.
Ваша Л. К.
