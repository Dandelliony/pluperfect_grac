
22 августа, Шаба
Любий дядьку!
Либонь, судилось нашим листам ганятись по світі скрізь, бо 
Ваш лист від 15/3 дійшов мене тілько вчора. Простіте, що не 
в той же день одписую, але ж то все одно [н]і на що не придалося, бо сей лист однаково в той день не пішов би, — такі то ще 
доісторічні тут почти. З Вашим листом того так вийшло, що 
він не застав мене в Евпаторії, отже, він пішов перше до мами 
в Ковель, а зтамвідти вже сюди, у Бессарабію. Я, бачте, виїхала з Евпаторії раніше, ніж думала, бо ще далеко до кінця купального сезону мене напав тіф, хоч і не дуже міцний, однак 
перебив мені цілу справу, і я на який час переїхала в Бессарабію, щоб додому було близше і щоб все-таки не бути серед 
поліських туманів осінніх. Багато мені спортив справи той 
дурний тіф, а все не стілько, як я думала, так що, сподіваюсь, 
«вимащуся» хутко зовсім. Отже, тепер я не над морем, хоч і під 
ясним небом, тепер я над лиманом дністровим біля города 
Аккермана у французькій колонії, в Шабі. Колонія ся заселена 
швейцарськими колоністами, що приїхали сюди в 20-х роках
розводити виноград, та оце розводять його і тепер. Жити тут 
нічого собі, тілько досить скучно, то вже нема що казати, але, 
врешті, не скучніше, ніж в Евпаторії. Краще б я хотіла тепер 
бути коло Вас, у ваших лісах, аніж отут «ходити понад лиманами»... Ба! та що вже про се говорити! нічого не поможеться. 
Що се вже Ви, дядьку, здумали слабувати? Се не гаразд! Ви вже 
краще мені залишіть ті звичаї, а для Вас воно не йде. Та я сподіваюся, що досі Вам голос вернувся, бо то мені мама писала, 
що Вам уже ліпше з горлом. Ще будете професорувати, ще й, 
може, я коли почую Ваші лекції.
Недарма Ви мене сварите за мій темний та безладний лист, 
бо, як собі пригадую, він справді вийшов у мене зовсім неподобний, а тому винен поспіх крайній та різні фантастичні 
плани, що мені крутилися в голові на той час. Тепер постараюсь писати инакше. Що я тоді писала про вплив порівнюючого методу на рел[ігійних] людей, то я собі пригадала на той 
час один приклад, який бачила на власні очі (щоправда, я й не 
один такий приклад бачила). Колись у мене в гостях було дві 
молодих дівчини, дуже релігіозних, і один молодий хлопець, 
зовсім не рел[ігійний], і одного разу вступили вони в дуже завзятий теологічний спор, при тому, як звичайне, ніхто нікого 
на свою сторону не склонив, а тілько роздрочилися всі троє 
до крайности, бо всі троє, спорячи, не добирали виразів. Я до 
того спору не втручалася, бо він мені не подобався, коли ж потім мої люде заспокоїлись і зайшла у нас спокійна розмова про 
різні обряди та звичаї рел[ігійні], то я почала порівнювати (наскілько тямила) наші обряди з чужими, наші вірування з «поганськими», — а при тому помагала мені Ваша брошюрка, — 
то мої дівчата перше були дуже здивовані, бо деякі факти їм 
не були зовсім відомі, а другі хоч і відомі, та якось так раніше 
в око не впадали, а тепер теє все показалося їм у иншому світлі. Дедалі вони вже самі почали факти наводити і самі себе запевняти, що справді наші всі рел[ігійні] звичаї та поняття не 
з неба впали; дедалі бесідниці дійшли самі до такого «вольнодумства», про яке ще за три години і згадувати не хотіли. При 
тому ми вже не спорились, а просто собі вели розмову, і якось 
вона нікому так-то дуже вуха не дерла. Подібні до сього приклади мені не раз потім траплялось бачити. Щодо враження, 
яке робить Ваш юмор на деяких людей, то про се хіба не варт 
було й писати, але мені впали в око деякі юморістичні вирази в Вашому листі, а при тому я собі пригадала, яке враження зробила Ваша колишня статья «Наук[овий] метод в етнограф[ії]» на автора розправи, котру Ви розбірали в своїй 
статьї: був він дуже лютий, а навіть не міг сховати своєї лютости перед великим збором людей, надто ж він лютився, спогадуючи ті уступи, де Ви впадаєте в насмішливий тон (такі там 
були). Взагалі мені часто приходилось чути, як деякі люде 
(найбільше «старі») казали, що Ви, коли не можете де взяти логікою або фактами, там стараєтесь взяти посміхом, — запевне 
се показує, що ті люде надто бояться посміху (навіть инший 
раз там, де його нема), а окрім того, у нас люде звикли, що наука та публіцістіка мусять говорити мовою сухих, безстрастних мумій, а не живою мовою певної в своїх поглядах людини. 
А тепера більшість людей у нас боїться живої мови, бо вона не 
дає їм спати спокійно і нагадує, що час би вже розпочати жити, 
а не то що у сні бавитись якимись туманними мріями. Однак я 
знов починаю туманно виражатись, — простіть!
Спогадувала я ще про метаморфозу, яку тепер добачаю дене-де, то се було сказано більше про читателів «Народа». Я знаю 
людей (із молодих), що перше з великим піетизмом відносились до галицького народовства, до нашого українства, потім до угоди і цілої тої галицької біди, так зв[аної] нової ери,
так навіть, що не допускали жадної крітіки на се все, казали, 
що нам ще рано крітікувати старе, бо ми ще нового нічого не 
зробили, а от народовці — на них і світ держиться, повали їх, 
то й все завалиться. Тепер же сі люде, — найбільше під впливом «Чуд[ацьких] дум[ок]», — стали якось критичніше задивлятись до справи, ба, навіть бажають безпощадної крітіки на 
наше національство, крітіки, що б там не було, хоч би їх самих 
та крітіка мала розбити. Не знаю, до чого доведе той критичний напрямок, а тим часом не без цікавости дивлюсь і жду, що 
далі буде. Докладно Вам сказати, що і як звертає на себе увагу 
в «Чуд[ацьких] дум[ках]», я тепер не можу, бо вже давно як відбилась від всякого товариства, а в листах всього не допитаєшся. Знаю тілько, що про «Нар[од]» і про Ваші статьї в ньому 
говорять багато і говорять дуже різно: одні кажуть, що увесь 
«Нар[од]» укупі з тими статьями слід би спалити, а вже ніяк 
не давати в руки молодим людям (ще, бачте, в нас інквізітори 
не перевелись!), бо то погибель і «образа божа», а другі кажуть, 
що то єдина можлива галицька часопись, треті не кажуть нічого, тілько як де запорвуть яке число, то зачитують страх. 
Може, тепер є який новий рух, тілько я через тіф та через переїзди запустила переписку, розминулася з листами і от нічого не знаю, що діється в світі. Мені дуже прикро, але я почуваю, 
що стою тепер якось на одшибі, по більшій часті мені все приходилось так стояти. І от, може, через те, що я бачу все немов 
у перспектіві, може, через що инше, тілько мені часто різні 
наші громадські рухи, спори, толки, антагонізми та сімпатії 
видаються бурями в шклянці води. А найгірше мені прикро, 
коли я бачу, як деякі мої товариші й товаришки, замість того, 
щоб оглянутись навколо себе на живі справи, на живу роботу, 
звертають всю свою розумову силу на рішання філософських 
питаннів, не маючи самі ніякого філософського виховання, 
і через те їхні спори часто бувають похожі на спори «о безсмертії душі», «о причині причин», а часом іменно сі теми і служать 
їм до розмови. Тим часом при тому тратиться багато запалу 
і розумової праці, що, може би, здалося на що инше. Сі розмови і спори нагадують мені часи «гегеліанства» в Росії, і страшно мені, чі не посуваємося ми вже назад. А, врешті, хто його 
розбере тепер, куди ми посуваємось, коли більшість наших 
людей і сама того не знає, а так якось бреде навмання, куди біг 
дасть. Одно лиш мене тішить, що вже наші люде зачинають 
більше думати про власну освіту, а не вдовольняються самою 
казенною наукою, як то було ще недавно. Тілько все ж казенна обмежованість науки та крайній клерікалізм кладуть видиме клеймо на молодих людей, то й не диво, — бо 8­10 літ quasi
научної лямки кого не змучать! Не тямлю добре від чого, тілько між нами всіма повстає думка, що такий стан річей, який 
тепер скрізь у нас панує, не може довго тривати, а мусить якось 
перепинитись, бо вже надто темно, тісно і глухо у нас на світі. 
Ну, та то «побачим, як там буде». Тим часом кожний робить, що
хоче і що може. Я роблю, що можу, хоч можу я дуже небагато, 
бо от навіть з великим трудом дописую сей лист — нога не дає, 
нагадує, що мушу її слухати передовсім иншим. А я з нею і так 
вже нестерпимо панькаюсь сього року. Як вона мені обридла, — 
хоч би вже вона зовсім пропала разом зо мною, а то стане ліпше, ліпше, а там знов якийсь тіф чи подібна дурниця, і знов починай спочатку. Поки ж там що, а час іде, а робота стоїть, чекає 
слушного часу, коли то він буде. Не так то, щоб я зовсім нічого не робила, але все ж дуже се мало, що я роблю, і я думаю, що 
навряд чі я скінчу коли хоч половину того, що маю на мислі, 
а се погано, коли людина, починаючи, не сподівається кінця. 
Однак, справді, годі вже мені, таки треба кінчати се писання. 
Прошу тілько, не думайте, що я тепер вже справді ні до чого, 
і якщо хочете, щоб я коли яку роботу зробила, то пишіть, а я 
постараюся зробити, і то якнайскоріше, бо по Вашій раді мені 
й робота легше йде. Шматок «Єзекіїла» тепер посилаю, хоч, 
властиве, я не розібрала, чі Ви хотіли, щоб я його переклала, 
чі тілько щоб переписала, але думаю, що переклад не шкодить. 
Перекладала з французької Біблії, бо иншої тут не могла дістати. З баладами зроблю по Вашій раді. Хотіла б я одну річ видати, се, власне, узори татарські, що я в Криму зібрала, єсть їх 
чимало і дуже хороші, ще й надто подібні до українських, найчастіше стрічаються фігури: 
і такі подібні.
Еге, от ще Ви про «Боротьбу» питаєте. Про неї так як і нічого не говорять, бо «Правди» ніхто не бачить, не знаю, для 
кого її видавці ховають. Єдина людина, що її отримує (з тих, 
що я знаю), казала мені, що в сьому романі змальовані (краще 
сказати «змазані») всі молоді і старі українці. Автора Ви угадали, та й видно коня по поході. А щодо мене, то мені навіть 
бридко говорити про такий роман — цур йому! Бога ради, не 
судіть нас по романах Нечуя, бо прийдеться засудить нас 
навіки безневинно. Принаймі я не знаю ні одної розумної 
людини в Нечуєвих романах, якби вірити йому, то вся Україна здалась би дурною. У нас тілько сміються з того «Чорного 
моря», а прочитавши його, можна тілько подумати, чі не час 
би вже Нечуєві залишити писати романи, бо вже як такі романи писати, то краще пір’я дерти. А, пожалься, Боже того пера 
й чорнила! Мені тілько жаль, що наша бідна українська література отак поневіряється через різних Нечуїв, Кониських, 
Чайченків і т. п. «коріфеїв», а то, про мене, хоч би їхніми творами греблі гачено. «Зорі» я давненько не бачила і взагалі нічого галицького, окрім «Нар[ода]». Чі правда, — мені казали, що 
«Нар[од]» перестав виходити? Я не дуже вірю, бо слух іде від 
К[ониськ]ого, а се для мене ще не досить. Думаю, що я досі знала б уже про се.
Прошу Вас, не відтягайтеся довго з листом, то, може, ще 
застанете мене тута, бо я ще тут пробуду до 8-го сент[ября] 
ст. ст., потім ви[їд]у знов у Крим вже на цілу зиму, якщо який 
щасливий случай не вибавить мене від сього заслання. О, то 
не так-то весело пробути цілий рік самій, хоч би й під ясним 
небом та над синім морем! Пишіть до мене, будемо один одного розважати хоч словами. Здається, Ви трошки нагнівались 
на мене за мій безладний лист, та вже, може, тепер ліпше я поправилась. За мене не журіться, — що я скілька сумних слів написала, то то якось перо так розбіглося, по давньому звичаю. 
Будьте-но мені здорові! Вас, дядину та малих cousin і cousine
цілую щиренько.
Ваша Леся
Моя адреса до 8 сент[ября]: Г[ород] Аккерман, Бессарабия, селение Шаба, дом Елизаветы Ивановны Тардан.
Л. К.