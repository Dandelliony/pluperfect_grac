
Гадяч, хут[ір] Зелений Гай. Полтавщина
1–14.VIII.1903
Дорогий товаришу!
Дякую за дозвіл перекладати і за відповідь на мої питання. Та 
се мушу ще трохи докучити Вам питаннями. Просить мій видавець з фірми «Донская Речь», чи не дозволили б Ви подекуди затушувати трохи антижидівські місця в таких річах, 
як, напр[иклад], «Ріпник», де, властиве, на місці жида міг би 
бути експлуататор якої иншої, неозначеної, національности. 
З огляду на остатні події в Кишиньові, російські ліберальні 
видавництва відносяться дражливо до таких положень, що 
можуть в очах публіки наближити їх до лихої слави публіціста Крушевана, ярого антісеміта і ретроґрада з газети «Бессарабець». Може, се трохи пересадна дражливість, але в різкі 
моменти політичного життя вона досить зрозуміла. Коли Ви 
не згожуєтесь, однак, на жадні зміни, то все ж будьте ласкаві написати про се таки зараз, хоч на кореспондентці, — нехай 
там видавництво радить собі передмовами, примітками чи як 
хоче. Коли ж згожуєтесь, то напишіть, чи доручаєте мені ту 
«затушовку», чи сами її переведете? Річ іде про три оповідання: «Слимак», «Сам собі винен» і «Ріпник». Чи не можна виключити хоч такі фрази, як: «хоч то жид розумно радить, але все 
жид жидом, вірити йому не можна» («Ріпник», стор[інка] 68). 
Малоосвічена публіка не завжді вміє одрізняти слова автора 
від думок його діячів і приймає такі сентенції за поради людей, «що книжки пишуть», себто авторітетних. Видавець мій 
питає, чи не можна подекуди замінити слово «жид» словом 
«кулак» (глитай) або якимсь иншим сінонімом експлуататора?
Зробите мені безмірно велику послугу, коли відповісте 
швиденько на се моє питання.
Про мою аферу з Т[рушем] не буду Вам писати, бо, на мою 
думку, вона не має ширшого значіння і не варта Вашої уваги, а, 
крім того, виправдуючи себе, я неминуче мала б вид, ніби хочу 
діскредитувати в Ваших очах мого противника, а мені се ні на 
що не здалось. Се вже діло скінчене. Я ж не вважаю зовсім, що 
les amis de nos ennemis… і тому нічого не маю проти того, щоб 
Ви, називаючи мене «дорогою товаришкою» (в щирість Ваших 
слів я вірю), відносились з прихильностю і довір’ям до п. Т[руша], бо, дійсне, Вам нема жадної причини відноситись до нього инакше. Щодо самого прінціпа «les amis de nos ennemis sont 
nos ennemis», то я вважаю його гідним часів Montecchi e Capuletti,
 a не XX ст., і мені дивно, що високоосвічені і культурні
люде наших часів можуть ще свідомо признаватись до таких survivals.
 Адже я не вимагала від п. Гр[ушевського] і його 
приятелів, щоб вони конечне погодились з П[авликом], коли 
хочуть бути в добрій згоді зо мною, то чому ж вони жадають, 
щоб я з ним посварилась задля доброго тривку з ними? Моя 
знайомість з П[авликом] давня і завжді була зовсім незалежна від внутрішньої політики Тов[ариства] ім[ені] Ш[евченка], 
котрої я в розмовах з ним стараюсь і не зачіпати. Нас зв’язують зовсім инші інтереси і традіції, котрих навіть і не можна порвати оттак по першому сумніву в правоті П[авлика] супроти Г[рушевського] чи кого там иншого. І взагалі я зовсім не 
заміряю пристосовувати моїх відносин з Вашими земляками 
до кружкових справ львівських, бо прийшлось би мені попасти в такий лабірінт, якого ні мої нерви, ні моя вдача не витримали б. Не говорю вже про те, що з Італії, та й з Полтавщини, 
розбірати львівські кружкові звади дуже загайно, а здати собі 
з них справу за 1 ½ дні пробутку у Львові і зовсім неможливо. 
Та й яке практичне значіння може мати моя опінія в сих 
справах? На діла Товариства я жадного впливу не маю так 
само, як і на особисте поводіння його членів. Я інтересуюсь 
його літературно-науковою діяльностю і твердо вірю, що «роздрапати» його тепер вже ніхто не в стані, хоч би й хтів, отже, 
решта мене мало обходить. Тілько ж, звісно, «насильно мил 
не будешь», і як хто конечне хоче вважати мене за ennemie,
то я тому не буду накидатись в amies, хоч, зрештою, і пакостів жадних робити не буду, буду просто незнайома, та й вже. 
Тут тілько підношу той факт, що П[авлик] ніколи не брав мені 
за зле моїх зносин з його противниками (принаймі не виявляв того ні одним словом), і якби я, користаючи з запрошення, спинилась переїздом у пані Г[рушевської] (чого не зробила 
тілько з огляду на меншу знайомість і на клопіт для її родини від пробування в домі чужої, хорої і «бродячої» людини), то 
з того б не вийшло жадної траґедії між мною а П[авликом], я 
в тім абсолютно певна. Чи він зо всіма так толерантно обходиться, чи тілько зо мною, бо знає мої «оріґінальні» погляди 
в сьому напрямі, того не знаю, у всякім разі, якби він обходився инакше, наша знайомість не могла б так довго тривати, бо я 
найменшої тіні моральної тіранії з боку моїх приятелів не зношу. Я вибіраю собі не amis de mes amis, але amis de mes idées,
хоч би случайно і не всі ті amis любилися межи собою.
Мені дуже приємно, що, очевидно, Ви тримаєтесь чогось 
близького до мого крітерія в сім напрямі, коли не прилучаєтесь до бойкотування ennemis de Vos amis,
 a навіть, при нагоді, буваєте в хаті одного, щоб одвідати другу, та й тепер пишете їй прихильні листи. З свого боку, я скажу, що Ви для мене 
не «чий», а «сам свій», або коли вже конче треба з тим рахуватись, чий Ви ami, то Ви для мене l’ami de la sainte Poésie, la plus 
grande et la plus constante de toutes mes amies.
 Тому я навіть 
не питаю, кому з людей Ви друг, а кому ворог, хоч би між тими 
людьми були і мої близькі чи приятелі. Для мене в Вас є завжді 
щось таке, що стоїть вище всяких кружкових, котерийних та 
инших справ «от мира сего». Товаришування наше, здається 
мені, власне, «не от мира сего», не каламутьмо ж його всякими 
survivals,
  бо вони нижчі від нього.
На закінчення реферую Вам прохання української молодіжі з петербурзьких вищих шкіл. Молодіж та має сеї осени 
видати маленький збірник, до котрого запрошує Вас, Кобилянську, Стефаника і мене, при чім просить мене бути посередницею між нею (молодіжжю) і вами трьома. Сповняючи 
її бажання, запрошую Вас, шановний і дорогий товаришу, помогти українській молодіжі на чужині в її заходах коло рідної 
літератури. Що дасте, все буде благо і прийметься з подякою.
Прошу пробачити за той клопіт, що я раз у раз Вам завдаю, 
але таки мушу просити про скору відповідь.
Бувайте здорові та не томіться господарством. З глибокою 
і щирою повагою
Ваша товаришка Леся Українка