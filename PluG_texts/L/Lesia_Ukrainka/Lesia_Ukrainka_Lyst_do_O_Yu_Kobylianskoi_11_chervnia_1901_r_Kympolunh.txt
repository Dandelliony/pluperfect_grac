
11.V[I]
Хтось має довести до чиєїсь відомости, що приїде до когось 
раніше, ніж сподівався. Прийшли такі листи з України, що 
хтось уже мусить бути в початку липня вдома, бо там без нього вода не освятиться. Звістки не сумні і не страшні, навпаки, але тим більше треба додому їхати. Розкажу в чім діло 
при побаченні.
Тут усе хляпає, але хтось ловить хвилини помежи дощем 
і таки бігає трошки. На Маґурі тілько раз був (сам), а на Vale 
Sak[á] ніяк не попаде — кара Божа!
Нехай би мені хтось добренький прислав книжки і рукописі (головно рукописі,
 а книжки можуть сяк-так заждати), бо 
хтось все-таки ще просидить тут два тижні, а 26-го виїде (се 
буде 4 тижні якраз пробування в Кімп[олунзі]).
Сьогодня перший соняшний день, відколи хтось когось покинув, — бачите, і сонце комусь не світило!..
Хтось отримав гарненькі фотоґрафії кримські і полтавські — для когось — і все-таки не пошле комусь, бо недобрий. 
Сам привезе.
Хтось був знов нещасний з листами, мусів написати їх 
777×7=… (завелика математика).
Хтось дякує комусь за уважність і добрість і — не може описати рухів своїх рук.
Дами Нізнер шлють Вам привіт.
Хтось вітає всіх-всіх.
Л. К.