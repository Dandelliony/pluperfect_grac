
В катакомбах
[Присвята шановному побратимові 
А. Кримському.]
Катакомби  коло Риму. В крипті,  слабо освітленій олійними 
каганчиками і тонкими восковими свічками, зібралась громадка 
християн. Єпископ кінчає проповідь слухачам і слухачкам, що 
стоять побожно, тихо і покірно.
Єпископ.
 …Прославмо ж, браття, Господа Христа,
що посадив на небі поруч себе
замученого брата Харіклея.
Хор.
На небі слава Господу Христу,
що визволяє від земних кайданів,
з гріховної темниці нас виводить
у царство світла вічного.
Діакон.
 Амінь.
Єпископ.
Наш брат був на землі рабом поганським,
тепер він раб господній, більш нічий.
Неофіт-раб. 
Господній раб? Хіба ж і там раби?
А ти ж казав: нема раба ні пана
у царстві Божому!
Єпископ.
 Се щира правда:
Всі рівні перед Богом. 
Неофіт-раб. 
 І раби? 
Єпископ.
Раби господні, брате, не забудь.
Сказав Христос: ярмо моє солодке,
тягар мій легкий.  Розумієш? 
Неофіт-раб (після тяжкої задуми).
 Ні!..
Не можу… не збагну я сього слова.
Християнка-рабиня (в раптовому нестямі пророкує).
Уже лежить при дереві сокира!..
«Я посічу його і вергну в пломінь»,  — 
сказав Господь!.. Прийди, прийди, прийди,
Ісусе, сине Божий! Похилилась
твоя пшениця, — жде вона серпа… 
Ох, доки ж, Господи?.. Рахиль ридає,
нема її діток… 
(Безладна мова переходить в несамовитий лемент, инші жінки й собі 
починають голосити, дехто з чоловіків теж не витримує.)
Єпископ (владним, дужим голосом).
 Геть, сатано! 
Твоєї влади тут немає!
(Підходить до пророчиці, що б’ється в судорогах,  і кладе їй на голову руку.)
 Сестро,
молитва й віра хай тебе ратують
від навождення злого духа.
(Жінка помалу затихає під його поглядом і  безсило схиляється на 
руки до товаришок, що підтримують її.)
Християнка (одна з тих, що підтримують пророчицю. Озивається несмілим голосом).
 Отче,
її дитину вчора пан продав
якомусь грекові з Корінта… 
Єпископ.
 Вмовкни!
Великий наш апостол заповідав:
«А жінка серед збору хай мовчить». 
Пророчицю тим часом виводять. Мовчання.
Неофіт-раб (підходить до єпископа. Тремтячим від збентеження, 
але розпачливо-рішучим голосом).
Прости, але я все ж не розумію,
як може буть якесь ярмо солодким,
а щось важкеє легким.
Єпископ.
 Брате мій,
коли ти сам по волі шию схилиш
в ярмо Христове, солодко се буде
твоїй душі; коли ти самохіть
на себе хрест візьмеш, невже він буде
важким для тебе?
Неофіт-раб.
 Але нащо маєм
ще самохіть у ярма запрягатись
та двигати хрести по власній волі,
коли вже й так намучила неволя?
Намулили нам ярма та хрести
і шию й душу, аж терпіть несила!
Я не за тим прийшов до вас у церкву,
щоб ярем та хрестів нових шукати.
Ні, я прийшов сюди шукати волі,
бо сказано ж: ні пана, ні раба.
Єпископ.
І сюю волю матимеш ти, брате,
як тілько станеш під ярмо Христове.
Раби господні рівні між собою.
Ти під ярмом шлях світовий пройдеш
і в царство Боже ввійдеш, теє царство,
де вже немає пана, окрім Бога,
а він же нам отець. Твоя гординя
була б до сатанинської подібна,
якби ти влади Господа-отця
не хтів признати над собою.
Неофіт-раб.
 Отче!
Яка вже там в раба гординя тая!
Нехай і так, нехай отець єдиний 
над нами буде, та коли ж настане
те царство Боже? Де його шукати?
Один з братів казав: воно на небі,
а другий: на землі…
(Дивиться з запитом і палким сподіванням.)
Єпископ.
 Обидва праві.
Неофіт-раб.
Де ж на землі є царство Боже?
Єпископ.
 Тут.
Неофіт-раб.
У Римі?!
Єпископ.
 В нашій церкві.
Неофіт-раб.
 В катакомбах?
Єпископ.
Не говори: «ось тут чи там воно». 
Воно є скрізь, де Бог є в людських душах.
Неофіт-раб.
Коли ж він буде в душах всіх людей? 
Єпископ.
Тоді, коли Христос удруге прийде
на землю з неба.
Неофіт-раб (смутно).
 Брат один казав,
що літ аж тисяча минути мусить 
від першого до другого пришестя…
Єпископ.
Се єресь, брате, бо ніхто не знає
ні дня, ні часу…
Неофіт-раб (впадає йому в річ з радісною надією).
 Значить, царство Боже
настати може в кожен день і час?
Єпископ.
Запевне так.
(Неофіт-раб замислюється і знов смутніє.)
 Про що гадаєш, брате?
Неофіт-раб.
Я думаю… ось ти сказав, що тут
у нас є царство Боже… А чому ж
у нас тут є патріції,  плебеї, 
ну, і раби?
(Оглядає все зібрання, декотрі спускають очі в землю.)
Християнин-патріцій (виступає трохи наперед).
 Душа твоя, мій брате,
бентежиться даремне. Я патріцій,
а він — мій раб,
(показує на старого чоловіка)
 але се так для світа, 
а перед Богом ми брати обоє.
Неофіт-раб (до старого  раба).
Ти раб йому про людське око тілько?
Старий раб.
Ні, я служу своєму пану вірно,
не тілько зо страху́, а й по сумлінню, 
як наказав Господь.
Неофіт-раб.
 Коли ви рівні,
то нащо маєш ти йому служити?
Старий раб.
То Божа воля, що вродивсь він паном,
а я — рабом.
Неофіт-раб.
 То, значить, в царстві Божім
є раб і пан?
(Старий раб мовчить.)
Патріцій.
 Він тут мені не раб,
тут я йому готов умити ноги, — 
ми зажили святого тіла й крові
укупі, при однім столі.
Неофіт-раб (до старого раба).
 І вдома
так само при однім столі їсте?
Старий раб.
Ні, брате, се б зовсім не випадало.
Неофіт-раб.
Чому?
Старий раб.
 Бо так не личить… не подоба…
Єпископ (до неофіта-раба).
Не спокушай його. Він простий духом,
а царство Боже для таких найближче. 
Хто терпить все в покорі, той щасливий,
тому однаково, чи пан, чи раб
він буде тут у світі.
Неофіт-раб.
 Ні, мій отче,
ні, не однаково…
(З поривом.)
 Коли б ти бачив,
як плакала моя дитина вчора, — 
воно ж покірне, тихе  немовлятко, — 
до вечора без покорму зоставшись, — 
на орґії  прислужувала жінка
і ніколи було забігти в хату
погодувать дитину. А тепер
дитина наша хвора, тілько жінка
не сміє плакати, бо пан не любить
очей заплаканих  в рабинь вродливих.
Єпископ.
Не треба плакати, хоч би померла
дитина ваша — їй велике щастя
на небі приготоване. 
Неофіт-раб.
 А панській
малій дитині менше щастя буде,
коли помре невинним немовлятком?
Єпископ (трохи збентежений).
Невинні всі однакові у Бога.
Неофіт-раб (понуро).
То паненяті вдвоє щастя буде,
раз на землі, а вдруге ще й у небі?
Старий раб.
Не заздри, брате, не губи душі,
святої чистоти їй не плями.
Нехай знущається твій пан-поганин — 
(бо християнин так би не знущався) — 
він чистоти в твоїй сім’ї не знищить,
поки у тебе й в жінки душі ясні.
Неофіт-раб.
Ой, не печи мене словами, діду!..
Пробач, не знаєш ти… сказати сором…
Е, що там сором для раба!.. Скажу!
Яка там «чистота» і «ясні душі»?
Моя душа гниє, коли я бачу,
як жінка з орґії приходить часом
вином розпалена, з огнем в очах
від сороміцьких співів. Квіти в косах
ще не зов’яли і такі яскраві
супроти бруду в хаті видаються…
Убрання панське  жінка поспішає
зміняти на верету рабську швидче,
щоб не каляти в нашій «чистій» хаті,
і я не раз у жінки бачив сльози
в такі хвилини…  Звичка до розко́шів
уїлась їй у серце, мов іржа, — 
без них їй тяжко… Діду, я не міг,
не міг не бить її за тиї сльози,
хоч знав, що тим спротивлю їй ще гірше
огидну хату нашу…
Патріцій.
 Брате мій,
ти напути на нашу віру жінку,
тоді вона вже плакати не буде
по марних світових розк�шах.
Неофіт-раб.
 Пане! — 
чи пак у вас тут кажуть «брате» — знаєш,
не зважуся я жінки навертати
на нову віру. Хай вже ліпше плаче
по чистих шатах та по панській хаті,
ніж має плакати по чистоті
душі своєї й тіла. Вратувати
вона однаково себе не може,
то що́ їй з того, коли буде знати
про гріх і святість. Краще хай не знає.
Єпископ.
Хто по неволі согрішив, той чистий.
Неофіт-раб.
Та ми, раби, сами не раз не знаєм,
що́ робим по неволі, що́ по волі… 
Гріх чи не гріх, а му́ка зостається…
Сказати тяжко… я не знаю сам,
чи то моя, чи панова дитина,
чи може й инший хто їй справжній батько…
і жінка теж не знає… І люблю я
дитину ту і часом ненавижу… 
Стара жінка.
Гріх ненавидіть, то ж дитя невинне.
(Глянувши на єпископа, замовкає.)
Єпископ.
І жінка часом мудре слово мовить.
Молода, але змарніла, убого вбрана жінка щось шепоче на вухо 
поважній старій вдові-діаконіссі.
Діаконісса (до єпископа).
Дозволиш говорити, чесний отче?
Єпископ.
Кажи, але коротко.
Діаконісса (вказує на молоду жінку).
 Ця сестра 
бажає послужити сьому брату. 
(Вказує на неофіта-раба.)
Єпископ.
Як власне?
Діаконісса.
 Просить, щоб його жона
приносила дитину їй до хати,
йдучи на панську орґію служити, — 
сестра своє годує немовлятко,
то вділить покорму і тій дитинці,
та й доглядить до вечора сумлінно.
Єпископ (до молодої жінки).
Се добре діло перед Богом, дочко.
(Молода жінка покірливо склоняє  голову.)
Діаконісса (до неофіта-раба).
Скажи своїй жоні,  нехай приносить
дитя до хати теслі Деодата — 
на форумі  Малому він живе — 
і доручить сестрі Анціллодеї;
за догляд щирий може бути певна.
Анціллодея (молода жінка. Тихим голосом до неофіта-раба).
Зроби мені сю ласку, милий брате!
Неофіт-раб (зрушений).
Спасибі, сестро!
Патріцій.
 А до мене прийдеш,
я дам тобі одежі, не нової,
але порядної, з моїх рабинь,
ми з жінкою даєм їм більш ніж треба,
то можуть і твоїй жоні вділити,
коли твій пан не досить їй дає.
Неофіт-раб (здержано).
Спасибі, пане.
Єпископ (поправляє).
 «Брате».
Неофіт-раб (байдужо).
 Хай і так.
Християнин-купець.
Казав ти, жінка любить чистоту,
а в хаті бруд. Приходь до мого краму,
я мила дам без грошей, певне, пан ваш
вам жалує його.
Неофіт-раб (з ледве скритою іронією). 
 Либонь, що так!
Старий діакон.
Ти, може, часом голодуєш, брате, — 
здебільшого погани зле годують
своїх рабів, — то ти приходь до нас
щотижня на аґапи у неділю
(се в нас такі обіди для убогих),
там матимеш поживну добру страву
для тіла і для духа. Бо часами,
як покінчиться вже трапеза вбогих,
приходять і єпископ та найстарші
Христової зажити крові й тіла,
подати нам науку благочестя,
умити ноги браттям. Ти приходь
на дворище до мене. Я олійник,
Агатофілом звуся, коло Термів
моя оселя. Всяк тобі покаже,
де мешкає «отой дивак-багач,
що любить годувати всю голоту»,  — 
се так про мене гомонять погани.
Неофіт-раб (нічого не відповідає діаконові і стоїть який час мовчки, 
вхопившись за голову).
До чого я дожився! Лихо тяжке!
Жебрущим дідом замолоду став!..
Кого мені клясти? Чи свого батька,
що за довги продав мене в неволю?
Чи ті довги, чи того багача,
купця на людські душі? Чи той день,
той час, коли на світ я народився?
Єпископ.
Нещасний, схаменися! заспокойся!
жени від себе геть лихого духа
гордині й розпачу! Смертельний гріх
оці твої проклони, ще й в годину,
коли тобі брати братерську поміч
так гойно призволяють.
Неофіт-раб.
 Ой, та поміч!
вона мені вразила серце вкрай…
Та глянь же ти на сю змарнілу жінку!
(Вказує на Анціллодею.) 
Вона ж як тінь. А в мене ж молода,
здоров’ям повна жінка; тілько син мій,
як сирота, за покормом бідує, — 
чужій дитині долю заїдати,
або вмірати мусить, поки мати
вином і втіхою панів частує.
І я ще маю жебрати одежі
отій своїй з біди гулящій жінці, — 
з рабів рабині шмаття назбіраю,
бо ніколи рукам здоровим прясти, — 
немає часу, бо що день, то свято.
Ти кажеш, гріх клясти й розпачувати,
а се ж не гріх — голодних об’їдати
і голих обдирати? і кого ж?
своїх братів, працьовників, рабів…
Діакон.
У нас дають і вбогі, і заможні.
Неофіт-раб.
А, я й забув, що можу взяти мила
у брата-крамаря зовсім задурно,
щоб трохи обхаючить рабські злидні,
аби не так уже кололи очі
у царстві Божому братам багатим,
а то ще прийде часом брат убогий
на ту аґапу раз на тиждень їсти
та розпростре свої брудні верети
на лаві поруч білої туніки
і вишитої тоґи. 
(До патріція.)
 Ти подякуй
свому товаришу за теє мило,
бо, може, матимеш  умити ноги
мені для християнського братання,
то все ж таки вони чистіші будуть,
як я їх дома трошки милом змию,
пожалую ручок патріціянських.
(Патріцій спалахує, але стримується і тілько поглядає на єпископа.)
Єпископ (ще тихим, стриманим голосом, але вже суворо).
Який злий дух тобі обмарив серце?
За віщо ти своїх братів картаєш
їдкими та вразливими словами?
Що ми тобі вчинили, що ти маєш 
супроти нас?
Неофіт-раб.
 Я маю жаль до вас,
великий жаль. Я досі був рабом,
невільником, запроданим в неволю,
забраним силоміць, а ви тепера
ще й жебраком мене зробити хтіли,
щоб я по волі руку простягав
по хліб ласкавий. Ви мені хотіли
поверх ярма гіркого — ще й солодке,
поверх важкого — легке наложити,
і хочете, щоб я ще вам повірив,
немов мені від того стане легше.
Єпископ.
Се ми тобі по щирости казали,
по слову Божому.
Неофіт-раб.
 А я не вірю
ні в щирість вашу, ні в такі слова.
Якби ви щиро помогти хотіли — 
он маєте на алтарі срібло́
і золото — замість отих аґап
могли б рабів з неволі викупляти, — 
(до патріція)
ти, пане, міг би відпустити й дурно,
а ми б уже сами собі дістали
одежі й хліба.
Єпископ.
 Хто такії ми,
щоб волю Божу одміняти мали,
кому рабом, кому з нас вільним бути?
Про що ти дбаєш? «Не єдиним хлібом
живе людина, але й кожним словом,
що з Божих уст виходить». 
Неофіт-раб.
 Ні, їй мало
і хліба й слів самих, їй треба волі,
инакше буде нидіти, не жити.
За те ж я маю жаль до вас великий,
що ви мені замість того життя,
обітованного у вічнім царстві Божім,
даєте страву, одіж та слова.
Єпископ.
Не всі слова однакові, мій брате,
слова господні більш ратують душу,
ніж людські всі діла.
Неофіт-раб.
 Які ж слова?
«Терпливість і покора» — тілько й чув я
від вас сьогодня. Та невже вони
ратують людські душі? Та невже
за них ідуть на хрест, на наглу страту
і на поталу звірям християне? 
Єпископ.
Вони ідуть за те велике Слово,
якого всі слова людські не в силі
достоту розказати.
Неофіт-раб.
 Що за слово?
Єпископ.
Те Слово — Бог. Він альфа і омеґа, 
початок і кінець, ним все настало
і ним усе живе, і більш немає
богів на світі, окрім сього Бога,
він є і Слово,  й сила, і життя.
А всі оті, що звалися богами
в поганськім світі, — идоли бездушні,
або злі духи, слуги князя тьми.
І се за те нас мучать, розпинають,
що ми не хочем идолам служити
і князя тьми признати нашим богом,
бо ходимо не в темряві, а в світлі. 
Неофіт-раб (палко підхоплює слова єпископа).
 …бо скинувши оту [терплячість і] покору, 
як маску Міма,  геть з свого обличчя,
не хочете служити і коритись
тому, чиєї влади ваші душі
признати більш не можуть, проти кого
боротись вам велить сумління ваше!
Чи так я зрозумів тебе, мій отче?
Єпископ.
Так, лиш одно додати мушу я:
ми боремось в терпливості й покорі.
Неофіт-раб (упалим голосом).
І знов нічого я не розумію.
Боротися в покорі. Що се значить?
Єпископ.
Ми боремося з духом, не з людьми.
Ми платимо покірно всі податки,
ми кесаря  шануємо і владу,
не повстаєм ні словом, ані ділом
супроти них, а тілько князю тьми
ні жертви, ні поклонів не даємо.
Неофіт-раб.
А хто ж такі той кесарь, тая влада?
Хіба ж вони не слуги слуг того, 
кого ви князем темряви назвали?
Єпископ.
В той час, як служать идолам, а в инший — 
вони начальники, від Бога дані.
Неофіт-раб.
Від Бога? Від якого?
Єпископ.
 Бог єдиний
на світі є, Бог Слово, Бог Любов.
Бог триєдиний, Батько, Син і Дух.
Неофіт-раб.
То се він дав і кесаря, і владу
преторіанську та патріціанську,
і владу над рабами багачів?
Єпископ.
«Нема на світі влади, окрім тої,
що йде від Бога».  Бог є царь і пан
над усіма владиками земними,
вони в його руці, і він помститься
над ними за неправду, а не ми.
«Мені належить помста»,  — каже Вічний.
Неофіт-раб.
Коли ж та помста?
Єпископ.
 Хто збагнути може
шляхи господні? 
Неофіт-раб.
 Може, аж тоді,
як царство Боже стане по всім світі,
коли Христос на землю вдруге прийде?
Єпископ.
Тоді напевне буде Божий суд.
Неофіт-раб.
А потім що?
Єпископ.
 Одна отара буде,
єдиний пастирь. 
Неофіт-раб.
 А під ним не буде
помішників, намістників господніх, 
ніяких тих начальників над нами?
І вже тоді не будуть більше люде
у думці вільні, а в житті раби?
Єпископ.
Не знаю, сього слова нам не дано 
від Господа Христа й його посланців.
Неофіт-раб.
Отак! Нехай же вам воно й ніколи, 
те царство Боже, не приходить!
Старий раб (з невимовним жахом).
 Боже!
ратуй нас від гріха! Що він говорить?
Вся громада християнська порікує і гомонить, окремих слів не 
чутно, але гамір, як хвиля, росте, наповняє крипту і луною розкочується по темних переходах катакомб.
Єпископ (здіймає руку вгору. Дужим голосом).
Мир, браття, вам!
(До неофіта-раба.)
 Покайся, нечестивий,
візьми назад слова ті необачні,
бо гірш тобі на тому світі буде,
аніж на сьому. Хто на сьому світі
не хоче царства Божого вбачати,
той втратить і небесне царство Боже
і буде вергнутий в ґегенну  люту,
де пломінь невгасимий, плач і скрегіт
і де робак  довіку точить серце.
Неофіт-раб (запекло). 
Ні, не покаюсь. Ти, старий, даремне
мене ґегенною лякаєш. Маю
ґегенну ту щодня і щогодини,
навколо себе чую плач і скрегіт,
щодня мені робак той точить серце.
То ж він мене привів сюди до вас
шукати правди, волі і надії. 
А що я в вас найшов? Слова облудні 
і марну мрію про небесне царство
та про царя, єдиного в трьох лицях, 
що над панами нашими панує,
а їм дає над нами панувати
від першого до другого пришестя,
а може, й далі. Може ж, і по смерти
у тім небеснім вашім царстві Божім
довіку буде так, як тут до часу, — 
безплотні душі ваші будуть вічно
терпіти і «боротися в покорі».
Сей рабський дух
(на старого раба)
 і там служити буде
не тілько зо страху́, а й по сумлінню
душі патріціянській можновладній,
сей
(на крамаря)
 буде важити добро і зло
та чистоту по часточках вділяти,
сей
(на діакона)
 раз на тиждень буде роздавати
духовну страву отакій голоті, 
як хоч би й я, а ми вже, злидарі,
стоятимем  тихенько та покірно,
немов старці перед багатим паном,
ждучи,  який нам знак подасть єпископ,
чи він хоч слово мовити дозволить,
а може, нам звелить співати гімни 
єдиному цареві всіх царів
і панові усіх рабів небесних.
Ні, далебі, не знаю, чи не краще
було б мені в самій ґегенні вічній,
ніж у такому рабстві безпросвітнім, 
з якого й смерть вже визволить не може.
Єпископ (що вже скілька раз намагався перервати ту мову і стукав патерицею об землю, гнівним і грізним голосом покриває слова 
неофіта-раба).
Геть, відійди від мене, сине тьми!
Іди від нас!  Чого сюди прийшов
бентежити святу громаду нашу?
Нащадку злий єхидни,  скрийся в нору,
з якої виліз на погибель душам!
Неофіт-раб.
Ні, ти мене не смієш проганяти,
бо я сюди прийшов по твому слову,
повіривши обітниці лукавій,
що мовби тут знайду любов і спокій,
і вічнеє життя. А ви забрали
остатній спокій і любов остатню
навіки отруїли, і тепер
душа моя вмірає. Я не знав,
що значить гріх, я тілько знав нещастя,
а ви мене навчили, що́ то гріх
і нечесть перед Богом. Я був певний,
що смертю покінчаються всі муки,
а ви мені відкрили ціле пекло
в просторі вічности за гріх найменший.
Так мусите ж ви дати оборону
від безлічі гріхів отих пекельних.
Учили ви мене любити ближніх,
так научіть мене їх боронити,
а не дивитись, опустивши руки,
як в рабстві тяжкім браття погибають.
Все ваше милосердя, наче латка
на ветоші злиденного життя, 
і тілько гірше злидні ознаймує. 
Чи дасть моїй дитині молоко 
чужої жінки ніжність материнську? 
Чи верне чиста одіж чистоту
моїй щодня плямованій дружині?
Чи я забуду серед ваших зборів
мою сумну, зневажену господу? 
Не хліба хочу я, не слова прагну, — 
любови чистої бажаю в серці, 
без заздрощів, без сумнівів нечистих,
до ясної надії пориваюсь,
що я хоч зда́лека побачу волю,
що хоч мій син, онук, найдальший правнук
отого часу діжде, коли слово,
ганебне слово «раб» із світа зникне;
жадаю віри в ту святую силу,
що розум просвітить у найтемніших
і всіх людей збере в громаду вільну 
без пастиря-дозорця і без пана,
а не в отару з пастухом свавільним
та з лютими собаками, тремтячу
від голосу вовків, левів, шакалів,
гієн, лисиць і всякого хижацтва.
Не я один духовну спрагу маю,
не я один так серцем голодую,
багато нас таких. Мені казав
один товариш-раб, що десь над Тібром, 
як перейти отруєну Маремму, 
є табор потайний рабів-повстанців.
Утомлені своїм довічним рабством,
вони гадають розірвати пута
і скинути ярмо з своєї шиї.
Патріцій.
Ти думаєш, вони надовго скинуть?
Неофіт-раб.
Хоч би на мить, і то вже варто праці! 
Я сподівався на довічну волю
в громаді вашій, але ви й на мить
«солодкого ярма» не здатні скинуть.
Так чи не ліпше залишити мрії
про вічне і піти на часове,
замість аґап  на орґію кріваву?
Патріцій.
Скажи — на хрест і на ганебну страту.
Неофіт-раб.
Ей, християнине, з якого часу
у вас ганебною зоветься страта?
Невже се ви жахаєте хрестом?
Адже Мессія ваш не посоромивсь
укупі з розбишаками конати
на тім хресті.
Єпископ.
 Він освятив хреста,
а не розбійники. Він вратував їх,
а не вони його.
Неофіт-раб.
 Овва! Невже?
А може б, він не царював на небі,
не панував над душами людськими,
якби не проливалась тая кров
розбійників, повстанців, непокірних
на пострах всім рабам і «простим духом»,
бо, може, «терпеливість і покора»
давно б полинули з землі на безвість,
якби мара прибитих на хрестах
крівавих розбишак нас не лякала
погрозою даремного сконання.
Молодий християнин.
Терплячих і покірних не лякає
смерть на хресті за того, хто прийняв
за всіх нас муки хрестні.
Неофіт-раб.
 Так на те
він їх прийняв, щоб ми їх знов приймали?
То де ж він, той ратунок, в чім той викуп
гріхів усього світа, коли знов
щодня кріваві викупи даються?
Єпископ.
Той викуп там, на небі. Наше царство 
не сього світа. Хай тіла вмірають,
аби повік жили блаженні душі.
Христос віддав і плоть, і кров свою
в поживу вірним, а такі ледачі
раби лукаві, як ось ти, марнують
святий той дар, і він даремне гине.
Неофіт-раб.
А мало нас погинуло даремне,
крівавих жертв усім богам неправим,
та гине й досі за того царя,
що, кажеш ти, на рабство осудив нас?
Хто зміряв шлях, обставлений хрестами,
що ми, раби, одвіку перейшли?
Хто зважив кров, що досі ще не впала
на голову катів, а все тяжить
на дітях тих замучених героїв?
По тій крові, немов по багряниці,
простеленій для кесарських тріумфів, 
пройшла богів фаланґа  незчисленна
з землі на небо. Доки буде слатись
під ноги їм, тіранам  безтілесним,
богам безкровним, неживим примарам
живої крові дорога порфіра? 
Своєї крові я не дам ні краплі
за кров Христову. Якщо тілько правда,
що він є Бог, нехай хоч раз проллється
даремне Божа кров і за людей!
Мені дарма, чи Бог один на небі,
чи три, чи триста, хоч і міріади. 
За жадного не хочу помірать,
ні за царя в незнаному едемі, 
ні за тіранів на горі Олимпі, 
нікому з них не буду я рабом,
доволі з мене рабства на сім світі!
Я честь віддам тітану Прометею, 
що не творив своїх людей рабами,
що просвіщав не словом, а вогнем,
боровся не в покорі, а завзято,
і мучився не три дні, а без ліку,
та не назвав свого тірана батьком,
а деспотом  всесвітнім, і прокляв,
віщуючи усім богам погибель.
Я вслід його піду. Коли загину,
то не за нього — він не хоче жертви — 
але за те, за що і він страждав. 
Нехай нікого хрест мій не лякає,
бо коли я почую в свому серці
святий вогонь і хоть на час, на мить
здолаю жити  не рабом злиденним,
а вільним, непідвладним, богорівним,
то я щасливим і на смерть піду,
без нарікання  на хресті сконаю.
Анціллодея раптом заходиться невтримливим риданням.
Неофіт-раб (лагідно).
Чого ти, сестро? Що тебе вразило?
Чи я тебе образив прикрим словом?
Повірь мені, я не хотів того.
Анціллодея.
Ні, брате… не образив… тілько… шкода…
так жаль мені тебе… загинеш, певне…
Єпископ.
Не плач. Лукавий раб — не вартий сліз.
Він поклонився духом Прометею,
а той єсть Сатана, одвічний  змій,
що спокусив на гріх і непокірність.
Нема сьому рабові ні ратунку,
ні прощі. Він занапастив себе.
Покиньмо нечестивця, одкаснімось, 
ходім од зла і сотворімо благо.
Неофіт-раб.
А я піду за волю проти рабства,
я виступлю за правду проти вас!
Вся громада рушає з свічками в руках. Єпископ попереду. Неофіт-раб іде сам окремо другим переходом в инший бік. 
4.Х.1905