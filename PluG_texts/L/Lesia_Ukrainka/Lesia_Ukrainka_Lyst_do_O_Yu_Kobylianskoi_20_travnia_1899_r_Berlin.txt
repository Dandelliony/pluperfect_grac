
Berlin, Johann[e]sstr[asse,] 11
20.V.1899
Дорога і шановна товаришко!
Багато приємности справила мені Ваша швидка і прихильна відповідь, приємна, між иншим, була вона мені ще й тим, 
що в ній я пізнала Вас таку, якою бачила Вас досі в Ваших творах, — отже, на сей раз Dichtung und Wahrheit не стали в сперечність. Хотіла б я, щоб Ви могли так само сказати і про мене, 
коли побачите мене, та боюсь, що я не відповім тому високому 
ідеалові, який Ви зложили собі про мене. Ви порівнюєте мене 
навіть з ангелом, але, дорога пані, щоб Ви знали, тому ангелові приступна часом така ненависть, яка запевне скинула б 
його з неба, коли б навіть він туди дістався якимсь чудом. Не 
така сторона наша російська (ба й австрійська!) Україна, щоб 
виховувати ангелів… Однак я, властиве, не про се хотіла говорити. З Вашого листа, запевне без Вашої волі, забринів мені 
немов докір, що я раніше, тоді, коли Вам се найбільш було потрібно, не обізвалась до Вас, не подала братньої руки помочі. 
Се сталось тілько через те, що маю надто українську, а навіть 
спеціально волинську вдачу і часто, боячись показати себе 
не в пору експансівною, попадаю в инший гріх — здаюсь індіферентною. Врешті, може, так вийшло краще: Ви тепер маєте ту гордість, яку не кожний має, Ви сами створили собі свою 
долю і нікому не завдячуєте її. Крім того, вірте мені, чужа поміч, властиве, не поміч: мені легко було вийти на літературний шлях, бо я з літератської родини похожу, але від того не 
менше кололи мене поетичні терни, а власне, невіра в свій талан, трудне шукання правого шляху і тисячі инших, про які 
не буду Вам говорити, бо Ви їх, певне, знаєте. Що́ значить признання цілого світа, коли автор сам не вірить в свою силу? Чі 
пам’ятаєте трагічний діалог майстра з жінкою в «Versunkene 
Glocke» Hauptmann’a, де жінка вмовляє його, що він великий 
майстер, бо всі люде, всі авторітети сказали, що його твір — 
вінець всіх творів, але майстер з розпачливою одвагою відповідає: «Nein, mein Werk war schlecht — ich weis[s], ich fühl’es!»
Справді, нам тілько здається, що хтось инший може визволити нас від сумніву в нас самих, ні, сього ніхто инший не може 
зробити, тілько ми сами — і то не завжді. Врешті, ся ідея краще виражена в Вашому нарисі «Мати Божа». Запевне, нам 
мило, коли нас розуміють, коли нас люблять, але се не поміч, 
се часом велика надгорода, часом невеличка приємність, але 
се завжді приходить post factum, коли діло так чі инакше 
скінчене. Тим-то і я тепер, збіраючись знов говорити про Ваші 
твори, не думаю, що се дуже придасться Вам практично, просто мені самій се приємно, а Вам, може, буде цікаво, яко «голос з публіки». Властиве, крітіка більш потрібна публіці і — самим крітікам, ніж авторам. Однак моя EinleitungV виходить 
довга, простіть — се вже берлінський вплив! Я, власне, хтіла 
зазначити ріжницю між поглядами галицької крітіки а моїми: гал[ицька] крітіка докоряє Вам німеччиною, а я думаю, 
що в тій німеччині був Ваш ратунок, вона дала Вам пізнати 
світову літературу, вона вивела Вас в широкий світ ідей і штуки, — се просто б’є в очі, коли порівняти Ваші писання з більшостю галицьких (я тут не маю на меті, напр[иклад], Франка, 
бо він не належить до більшости); там (у гал[ицьких] писаннях) чути закуток, запічок, — у Вас гірську верховину, широкий горізонт.
Се, власне, добре, що Ви прийшли в нашу літературу через 
німецьку школу, а не через галицько-польську, як більшість 
галичан, бо та школа гал[ицько-]польська, властиве, не школа. 
Якби почали з того, чим скінчили, певне, користь була б менша. Що Ви пізно навчились нашої літ[ературної] мови, дарма, 
зате Ви навчились її, тоді коли инші одразу думали, що знають. Та ще й те, — entre nous soit dit,
 — хто знає укр[аїнську]
мову? себто так знає, як можна знати франц[узьку], нім[ецьку], англ[ійську] etc. Коли Ви з німецької школи прийшли на 
Україну, то прийшли свідомо, знаючи, куди і навіщо, отже, тепер нема страху, що Ви покинете її. Може, й правда, що Ви часто залітаєте ins Blau, але — не мені корити Вас за се! лишаю 
се людям практичнішим. Не у всьому я можу цілком співчувати Вам, так, напр[иклад], я не поділяю Вашого нітчеанства, бо 
сей філософ ніколи не імпонував мені яко філософ: його ідеал Uebermensch’a, тієї «Blonde Bestie», якось не чарує мене. 
Його афорізми справді часом блискучі і гарні, але я не кохаюсь 
в афорізмах. Таке антінітчеанство не повинно становить між 
нами стіни, у мене є один дуже близький друг нітчеанець
або щось коло того, і він мириться якось з моїми виступами 
против «blonde Bestien», хоч я виражаюсь перед ним далеко 
гостріше, ніж тепер перед Вами. Я сподіваюсь, що в сьому Ви 
будете до мене толерантні? Сподіваюсь теж, що ми з Вами поговоримо ще не раз на сю і на инші теми і в листах, і живим 
словом. Дуже мене тішить, що Ви збіраєтесь влітку на Україну. 
Прошу Вас, напишіть мені конечне перед виїздом, коли маєте прибути до Київа, бо я хоч і не буду на той час там, то, певне, могтиму приїхати вмисне, а якби вже абсолютно не могла, 
то чей же Ви, дорога товаришко, не відмовите мені завітати до 
мене на хутір в Полтавщині. Літом я маю пробувати близенько біля міста Гадяча, в Полтавській губернії, на хуторі моєї 
матері. Гадяч — се рідне місто родини Драгоманових, отже, 
і матері моєї. До нього з Київа їхати не дуже далеко, годин 
з 10 (на російські простори то се зовсім близько!), і коштує недорого, а поїхати туди варто, бо там побачили б Ви справжні 
центральноукраїнські села і тіпи, та й околиця, хоч, певне, не 
така гарна, як Ваша зелена Буковина, та все ж є в ній багато лагідної краси. Так чі инакше, але якщо Ви в серпню приїдете на 
Україну, то я конечне привітаю Вас в нашій хаті, чі в Київі, чі 
в Гадячі, або і там, і там. Добре так? Сама я тепер, відай, поїду 
найпростішою дорогою додому, бо з мене такий інвалід, що 
аж не бере охота в товаристві показуватись. Врешті, я б рада 
заїхати і до Відня, і до Львова, але, говорячи без жартів, у мене 
ще замало сили: хожу ледве-ледве, їздити можу з великою бідою, а навіть сидіти дуже тяжко, бо ся поза найгірша для такого пацієнта, що має не всі кості в кульші. Приїхати ж до Львова 
і лежати в готелю не весело, та я й не влежала б при моїй натурі — у мене натура не по організмові! — а се могло б скінчитись 
дуже сумно для мене, бо зруйнувало б з такою тяжкою бідою 
заложені підвалини. Я була хора 16 років, нарешті знайшовся 
хірург, що схотів мене різати, операція і вся процедура після 
неї були такі, що вдруге я собі й за царство небесне такого не 
хочу, та ще й не все скінчено, все буде скінчене хіба через пів 
року. Бачите, які терміни? Так, немов я збіраюся жити стілько, 
як прамати Єва… Поїду, може, тижнів через 1½ додому, а знов 
через пів року, може, треба буде ще раз в’явитися до хірурга, чі 
позволить зовсім увільнитись від ортопедії. Тоді-то, може, матиму волю в Галичину і на Буковину «залетіти», а тепер мені 
не літати, хіба що на крилах мрії, бо навіть пісні мої щось примовкли серед хірургічних вражінь. Оце з тяжкою бідою берусь 
переписувати свої «пісні» для нового видання, та й робота ся 
йде, як з каміня…
Якби Ваш знайомий літерат був цікавий бачити мене, то 
я була б дуже рада його пізнати, я дуже високо ціню la confraternité littéraire.
Все ж я не настілько інвалід, щоб не могти бачити людей. Щодо приймання незнайомих, але відомих людей взагалі, то ми, українки, в сьому досить ліберальні. Та 
й взагалі, наперед прошу Вас, простіть, коли я часом в чому 
не дотримаю прийнятих у русинів австрійських звичаїв, се, 
запевне, буде не з браку поваги до Вас, а тілько через те, що я — 
українка. Щиро, сердечне вітаю Вас від себе і від сестри.
Ваша товаришка Леся Українка