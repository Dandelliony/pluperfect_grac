

Villa Iphigenia, 11.III.1898

Люба мамочко!

Послала я тобі вчора листа, а сьогодня знов пишу. П[ан] Дери-
жанов чогось-то не рішився писать тобі сам, що, може, тобі се
здасться чудно або, може, навіть налякає, і просить мене передать
 тобі «своїми словами» те, що він збірався писать.
1° Він уважає, що досі занадто багато звертали лікарі увагу
на мою ногу і занадто мало, до крайности мало, на мої нерви.
2° Нерви мої конечне треба корувать, поки не пізно, бо істерія,
 як відомо, може приймати і гірші форми, коли її запустити.

3° Операцію при такому стані нервів дуже трудно вдатно
зробити, т. є. вона може страх як розхитати організм.
4° Найперші ліки при істерії — се гідропатія. Воду, звичайне,
 кожний має дома, але, не випробувавши під наглядом
спеціаліста, яка именно форма водяної курації підходить до
певного слабого, рісковано починати її при домашніх обставинах.
 Отож рада така, щоб ходити тут в «водолечебницу»
місяць — півтора або й два (коли треба буде), скоріш, що всього
місяць, а потім завести дома те, що треба буде, та й їхати додому.
 Але позаяк гідропатія річ досить дорога, — тут в лечебниці
беруть р[ублів] 30 на місяць, — то треба зважити, чі витримають
 фонди наші такий налог.
5° П[ан] Дер[ижанов] вмовляє мене, «коли я хоч трохи вірю
в його авторітет», не навертатись в Київ до осени, бо географічні
 і громадські умови Київа мусять, на його думку, вибити
мене ще гірше з рівноваги.
6° Мені потрібний «санаторський» режім, а його чомусь дуже
 трудно запровадити дома, а часом і зовсім неможливо, бо се
все-таки зв’язано з певним насильством над привичним життям
 родини. Коли ж мені може бути забезпечений дома водяний
 прилад, регулярність в їді і нагляд (як бачиш, і тут не вірять
 в мою основательность!), то я не маю потреби зоставатись
тут на літо, а можу їхати хоч і в Полтавщину, як тілько там стане
 тепло і можна буде врядити літнє пристановище.
Се все п. Дерижанов просить тебе прочитати, зважити і відповісти,
 що ти про се думаєш, в такій формі, щоб і він міг прочитати,
 аби потім, — знаючи наші фінансові обставини, час,
який я можу провести тут, і перспектіви на літо (де і як именно
я житиму), — проводити так чі инакше моє лічення, що потребує,
 на його думку, ще енергічніших, ніж досі, способів. Я думаю,
 що краще буде, коли ти напишеш просто йому.
Дещо на сю тему я вже раніш писала, але так, для обстоя-
тельности, нехай вже будуть і повторення.
Здоров’я моє то ліпше, то знов поганенько. Вчора ввечері
знов був напад, здається, найближча причина та, що я вимила
ранком голову, а потім не досить багато лежала, отже, втомилась
 (sic!). Дивно мені, що се не одбивається на нозі, принаймі
 вона не болить, спасибі їй. Правда, я тепер сливе не вихожу
з двора (балкон добре служить!), то нога має добрий спокій. На
урок не хожу і не ходитиму.
Тепер, слава Богу, можна звернутись до инших тем. Ти писала
 в передостатньому листі («а No которий?»...), що посилаєш
 мені ще один том Байрона, — чі ти не послала, чі він не дійшов?
 Краще, коли не посилала, то пришли одразу два томи,
4-й і 5-й, вкупі з иншими річами.
В листі до Лілі запрошувала її приїхати до мене на Великдень.
 Тепер звертаюсь до вищої інстанції, до тебе і до папи, чі
не можна б справді устроїти її приїзд до мене, — запевне, якщо
вона сама сього хоче, — я думаю, що і їй, і мені се було б не тілько
 приємно, але й корисно. Хто зна, як хутко я з нею побачусь,
бо вона, здається, буде пів літа в Колодяжному, а я вже напевне
 буду не там, — тілько де?
Бувай здорова! Цілую тебе дуже міцно!

Твоя Леся
P. S. Цікаво знати поступ справ театральних.