
Berlin, Johann[e]sstr[asse,] 11.
29/V 1899
Високоповажаний добродію!
Посилку (вірші) отримала, дуже красно дякую. Вибачайте, я 
чогось ніяк не сподівалась, що то Ви сами маєте переписувати, і через те якимсь надто категорічним тоном давала свої 
розпорядки в сій справі, не беріть мені сього за зле. Проте 
все ж мушу Вам знову докучати: будьте ласкаві, пришліть мені 
ще три мої поезії: «Східну мелодію» і «Мрії», обидві друковані у «Вістнику» за минулий рік (не пам’ятаю тілько, в яких 
числах), крім того, «Поет під час облоги» з «Привіта Франку».
Тоді вже буде все. Я вже своє все переписала, тепер ще гаразд 
перегляну, дам порядок — і буде готове. Одно тілько, я згадала, 
що деякі з недрукованих річей маю в Росії, а вислати їх мені 
ніхто не може, бо не знайде без мене, отже, не знаю, чі мені їх 
прийдеться друковати просто в кінці книжки як Anhang, чі 
можна буде завести в хронологічний порядок, чі краще пождати з друкуванням, поки не пришлю все. Се, що маю тут, пришлю Вам, звичайне, тепер, з Берліна. Переклади справді краще полишити до слушного часу. Між иншим, як гадаєте, чі 
не взялася б «Спілка» згодом видати мій переклад «Атта Троля» Гейне і переклад його балад та драми «Раткліф» (пер[еклад] Стависького)? Сі переклади давно готові навіть до друку. 
Я маю навіть тута з собою сі речі (окрім «Раткліфа») і могла б їх, 
в разі потреби, послати до Львова.
Забавлю тута довше, ніж думала, може, ще тижнів зо два — 
хірурги ще не пускають додому.
Про видання «Спілки» напишу в другому листі, а тепер 
мушу кінчати.
З правдивим поважанням
Леся Українка