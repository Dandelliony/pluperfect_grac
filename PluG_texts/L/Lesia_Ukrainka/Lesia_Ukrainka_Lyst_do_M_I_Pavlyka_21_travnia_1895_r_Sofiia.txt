
9–21/V. 1895
Шановний друже!
Замість обіцяного «Вол[инського] образка» оце посилаю Вам 
дві патріотичні штуки,  те може ще почекати, а  се, як зостаріється, то хоч викинь. Як бачте, новий для мене genre! ну, 
що ж, будемо про́бувати ще й таку струну. Коли Вам «Пророчий Сон» не до сподоби (дядько каже, що він нічого собі), то відошліть його редакторові «Бук[овини]» як пам’ятку від мене, 
я все одно винна йому гречність, то нехай буде се — faute de 
mieux! I Вам, може, чудно, що я взяла такий поверховий тон, 
але ж говорити грунтовно на такі теми се значило б стріляти 
з гармат по горобцях, до того ж було воно сто раз говорено і далеко розумніше, ніж би я могла се зробити. Воно б можна й зовсім нічого не писати, але ж дуже вже розсердили мене сі безпардонні панове, тим більше, що вони мені ще вдома обридли. 
Як треба буде, то я їм і надалі не спущу. Еге, à propos безпардонних, — просив дядько, щоб Ви йому прислали остатню
«Правду», там, де є про «Порабощенный Народ». Та й я вже давно не бачила сього створіння, а воно, від часу до часу, слід би.
Щодо відповіді Вашої (Турб[ацькому]), то, може, й Ваша 
правда, Вам, може, зблизька видніше, очевидно, я ніколи не 
зрозумію як слід псіхології ваших людей, чому вони тоді тілько беруться за розум, як їх вилаяти по-батьківському, — того, 
може, що ще молоді? Andre Vögel, andre Lieder… Се правда, 
що у Вас є самокритика, але вона подібна до самоуниження (се 
часто йде поруч з самообороною), а се мені болить, — не тілько 
через те Ви робите Вашу теперішню роботу, що її нікому робить, а таки через те, що Ви до неї здатні. Не повірю я, щоб безриб’я робило рака рибою. Самоаналіз така тонка і хибна річ, 
що, на мою думку, її не варто починати прилюдно. Та, звісно, 
всякому своя воля.
Перехожу до наших подорожів. Може бути, що я і хутко 
виїду, може, за тижнів півтора, бо мені батько писав, що ліпше б, якби я тепер їхала додому задля деяких невиразних причин. Але, певна річ, я хотіла б їхати з усіма разом, не хочеться
кидати в  хаті порожнє місце по собі, так би собі роз’їхались 
ми на три дороги, — та певніше, що так воно й буде, — дядько 
й дядина в Паріж, Рада і Ліда в Женеву, а я на Україну (а знаєте, таки є щось в сьому слові!..). Окрім сентіментальних причин, єсть і другі, реальні, хотілось би понаписувати дещо. Та 
біда моя, вірші не дають діла робити, сливе всі вечорі на них 
трачу. Що робити, c’est plus fort que moі! Ось я покину Вам їх 
цілу в’язку,  однаково їх не везти в Росію, та й робіть з ними, 
що хочете.
Шкода, що у вас такі дикі звичаї, а то б черкнула я по селах! 
Та вже Бог з ним, про гал[ицькі] кримінали щось погана слава 
йде, а моя анемія та туберкульоз теж не жарти, тим більше, що 
діла нема, а тілько цікавість.
Не придумаю й я, як «видирати» гроші у Фр[анка], взагалі 
коли йде про видирання, то я без поради.
Я рада Вашій кандидатурі, то був би крайний скандал — залишати Косів москвоф[ілам].
Окуневського абсолютно не розумію, певне, дурна стала!
Ну, бувайте здорові, ще писатиму. Пишіть і Ви.
Л. К.