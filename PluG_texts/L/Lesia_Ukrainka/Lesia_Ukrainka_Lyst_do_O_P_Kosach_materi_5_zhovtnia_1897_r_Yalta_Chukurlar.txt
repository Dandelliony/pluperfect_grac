
Ялта, Чукурлар, 23.ІХ.1897
Люба мамочко!
Не можу згадати, давно чі недавно я тобі писала, але здається, 
що давно. Та до мого тутешнього життя підходить прислів’я: 
«Pas de nouvelles, bonnes nouvelles». Едина nouvelle се та, що я 
знов живу сама, — моя товаришка по мешканню виїхала вчора. Я зважила пробути тут в Чукурларі до 1-го октября, а там 
вибіратись в Ялту, де іще не знайшла собі домівки, та се завжді є час зробити, бо на кожній вулиці в кожному будинку єсть 
багато хаток окромих для «льокаторів», — тут же люде «сезоном» живуть, а сезон першого окт[ября] кінчається, і, значить, 
хатки спорожніють… (Ах! я чаєм листа залила! вибачай за неохайність!) Великий мені жаль, що я не побачила Ліду і її родину, та, видно, сього доля не хотіла. Якщо Ліда ще у вас, то 
скажи їй, що я прошу вибачення, бо не пишу їй тепер — боюсь 
розминутись з листом, а напишу згодом в Софію. Як же вийшло з Радою? Біда з тими «ґанками»!
Смішно було мені читати про скуток шукання болгар на 
Волзі.  Звісно, моя думка не авторітетна, — я й  не претендую на се, — але мені ся «волгарська» теорія завжді здавалась міфом…. Не менше, ні, ще більше смішна мені звістка 
про раут-monstre літній, остатні часи надходять! або, може, 
вертаються перші часи, коли лев і  ягня та инші їм подібні 
антагоністи мирно лежали під одним кущиком; от тілько 
коли б знов який «древлій  змій» не попсував справи.
Ми будемо мати théatre libre? ,   дай Боже! Та коли се буде? 
Коли б не прийшлось моїй «Троянді» прийняти раду Горація: 
«Novem annos prematur»…  Тілько ж «Троянда» за такий довгий час може зов’янути і засохнути.
Серг[ій] Бердяєв  (не можу відчепитись від спогаду про непевний жарт Стар[ицького] з поводу сього призвиська!) не на 
жарт починає ратувати рідний край: якось я тут читала в «Revue Bleue»  його article,  що починається словами: «Voulez-vous savoir pourquoi j’aime ma patrie?», — далі йдуть «сенсації» à la M-me de Курдюкоф.  Все-таки слід прочитати, — се 
було в іюньській чі іюльській книжці «Revue Bleue». Якщо він 
в своєму новому укр[аїнському] журналі ще й гонорар платитиме своїм бідним confrères-compatriotes,  то вже справді він 
стане якимсь patriae defensor (чі пак salvator). 
Думаю, що треба врешті щось написати тобі про себе, — 
а то знов вийшло «взгляд и нечто» замість листа, — і не знаю 
що: слава Богу, нічого нового!.. Тут все ще сонце, тепло, хоч 
море гомонить несамовито, наче хоче послухати мене і  затопити Крим, — се було  б дуже дотепно именно тепер, поки 
я тут… Ах, от, щоб не забути, хоч се зовсім виходить тут ex 
abrupto:  на Бога, пришли в  тутешню народню читальню 
«Кобзаря» — люде просять дуже — на таку адресу: Ялта. Народная библиотека, Почтовая ул., Сергею Васильевичу Стаханову.  Се справді слід зробити.
Пиши мені тим часом poste restante,  а 1-го або 2-го я подам 
нову адресу.
Бувай здорова. Дуже міцно цілую тебе і всіх, «хто в тому 
дому, у веселому».
Твоя Леся