
Серпень 1897 р. Ялта, Чукурлар
Милая моя Лілія! все я збіралась тобі «основательного» листа 
написать, та й знов пів листочка пишу. З приїздом наших триб 
життя розмаїтніше став і листів якось ніколи писать. З 15 авг[уста] почнеться у мене сезон писання, бо тоді знов сама буду. 
Біда, що все-таки я ще не зовсім склеїлась, от папі написала та 
вже й трохи втомилась. Ну, як же ти, чі приїдеш сюди з Радою? 
З папіного листа виходить, що в Крим уже ніхто не збірається, 
а вже я повинна в кінці авг[уста] їхать додому. Се буде дуже досадно, коли ти і Рада не будете тут, тепер тут дуже добре і гарно, знов олімпійське повітря, після 5 днів вітру море як зеркало, і їздити по ньому — се просто втіха, варта богів. Винограду 
вже багато і всякої иншої снєді, так що за Гадячем плакать не 
прийдеться. Врешті, ти, здається, ніколи за Гадячем не плачеш. Добре ще й тим, якби ти приїхала, що, може, инакше нам 
довго не прийдеться бачитись, якщо буде «утвержден» один 
з  тих проектів, які я оце посилаю папі, — він запевне розкаже тобі їх. Жаль мені, що треба жить на чужині, але ж трудно 
инакше набрати сили для неминучого кровопускання. В Київі, 
я знаю, я розтрачу дуже швидко все, що тут здобула.
Тим часом тут далеко не скучно, поки зо мною Міша і Шура, 
гуляємо, їздимо човном, їздимо в екіпажі, розмовляємо, споримось, дивимось на море, купаємось etc. — ледве часу стає. 
Коли  б іще вас з  Радою сюди, то вже було  б все гаразд. Мені 
цікаво, як ви з Радою зійшлись і взагалі яке враження зробили на тебе новознаємі родичі.
Вибачай, кінчаю. Цілую тебе міцно, не сердись.
Твоя Леся
