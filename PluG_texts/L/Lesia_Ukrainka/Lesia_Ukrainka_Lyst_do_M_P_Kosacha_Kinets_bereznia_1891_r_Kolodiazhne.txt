
Люба кна-кна!
От я і дома! Дивно се якось отак перелетіти швидко з Відня на 
Волинь, аж навіть у голові якийсь хаос повстає з тих враженнів, думок, порівняннів, тепер удома мені все якимсь иншим 
здається, все, здається, таке, як і перше було, однак на всьому 
немов якась инша барва лежить, — не вмію я тобі сього як слід 
розказати, та, врешті, й пощо розказувати?
У Львові ми затримались тілько один день, але все ж затриматись було конечне треба, ми там зіставили деякі свої уліти, 
дещо розпитали, дещо розказали. Я сиділа увесь час у Франків, а мама заходила до редакторів та в тіпографію. Як я сиділа у Франків, то приходили кна-кни (довідались, що ми там) — 
одна січова, що виїхала з Відня раніше від нас, і дві львівські 
академічні. Січова кна-кна занята страшенно зборами радікалів, що мають бути близько апріля, через те кна-кни в ажітації, немов перед виборами. «Злоба дня» у лисів тепер се 
«раскол» в москвофільській партії, справа така: молоді 
москвофіли прилюдно (в печаті) одцуралися старих «твердих» 
і пристали (принаймі виразили бажання пристати) до радікалів, вони кажуть, що тепер в відносинах з народом будуть 
триматись народної нашої мови (для них се вже поступ чималий), будуть разом з радікалами дбати про добро та освіту народа, а вже народ, як осягне ту освіту, то нехай тоді сам зважить, що йому ближче й рідніше, чи Збруч, а чи Урал. Якщо ти 
можеш у Київі бачити «Народ», то дістань собі остатні числа 
і прочитай сі статьї москалів. «Червона Русь» дуже люта, лає 
і «поучає» свою молодь, але вже, здається, нічого не врадить. 
Ти не можеш зрозуміти, чого «Народ» хоче притягти до себе 
«кацапів», але він має рацію, бо кацапська партія досить велика, міцна, та й гроші має і вплив на попів, отже, якби від неї 
відлучились молоді розумніші люде, то вона дуже б ослабла, 
а се для Галичини було б велике щастя. Звісно, коли вони стануть радікалами, то перестануть бути кацапами, та то й слава 
Богу. Ти, певне, чув або читав, як «Правда» «собак вішає» на 
«Січ» і січовиків, скажу тобі при сій оказії, що такого подлого, пройдисвітського, брехливого і донощицького журнала я 
не бачила, — чиста польська запроданка та й годі, всіх вона лає 
і народовців, і радікалів, і кацапів, а тілько з поляками братається, та й то не з поступовцями, а з станьчиками. Ну, та до 
часу збан воду носить, колись їй ті поляки подякують. Щодо 
«Січі», то її велика заслуга (по-моєму), що вона не боїться кацапів, а наставляє їх на путь правий, їй самій вже, певне, нічого 
боятись совращенія в кацапи, бо якби вона боялась, то не варта була б і «Січею» зватись. От мало місця і часу (папа зараз їде), 
а то б я ще поговорила на сі теми, ну, та нехай иншим часом. 
Ти не гнівайся, що я після «многотомного» листу не писала, 
але ти не написав мені, що його одержав (я з твого львівського листу знаю про се), я думала, що він пропав, се мене дуже 
розсердило і «здеконцертувало», так що більш не хотіла писати, як я думала, в пропащу дорогу. Ах, якби ти вже хучій приїздив, а то що листи! «Письма пишут только аптекаря»... До 
побачення за місяць, а може (дав би Бог!), скоріш. Цілую тебе 
щир[о] і міцно.
Твоя сестра і друг Леся
Не стало місця про себе написать, та, врешті, ніщо писати: 
нога не болить, апарат ношу четвертий тиждень благополучно, може, таки й з мене будуть коли-небудь люде.
Як тобі прийшло на мисль причепити до мене «світло генія»? якби не знала тебе ліпше, то подумала б, що на сміх 
кажеш. Мені сподобалось, що звеш мене жайворонком, маю 
сімпатію велику до сії птиці!
I «Здеконцертувало» — розстроїло, вивело з рівноваги.
Мені вже по ночах сниться море. Не думай однак, що се я 
вже так розволочилась, ні, я дуже рада, що я вдома, і тепер 
мене зовсім не бере охота гнатись на штирі вітри.
Кланяйся «Плеяді», як побачиш.
Славінського (псевдонім новий — добрий) пробну картку 
віршів одержала, по-моєму, зовсім не зле, але ж до перекладів 
нікого на ретязі не припнеш. Муситиму сама ціле «Harzreise»
перекласти, не покину ж.