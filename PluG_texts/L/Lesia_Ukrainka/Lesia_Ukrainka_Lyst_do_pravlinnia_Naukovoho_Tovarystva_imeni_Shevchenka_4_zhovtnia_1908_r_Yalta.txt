
До високоповажаного Виділу
Наукового Товариства имени
Шевченка у Львові
Звертаюся до в[исоко]п[оважаного] Виділу в справі етноґрафічно-наукового видання кобзарських співів. 
Весною сього року один добродій доручив моєму чоловікові (пізніше, через хоробу свою, чоловік передав усю справу на мене) 300 р[ублів] з тим, щоб на сі гроші було зроблено, 
що можливо, для законсервування мелодій історичних дум, 
які зосталися ще в репертуарі кобзарів. З цеї суми 225 р[ублів] 
було передано членові Товариства имени Шевченка у Львові, 
в[исоко]п[оважаному] Філяретові Колессі, і з того 200 р[ублів] 
зужив він на екскурсію до Миргорода, де він зібрав нотний матеріял на 5 аркушів друку. Отже, з пожертвованої суми зосталися не зужитими 100 p[ублів], в тім числі 25 р[ублів] на руках 
д[обродія] Колесси (сі 25 р[ублів] ми просили д[обродія] Колессу 
затримати поки що при собі, доки зважимо, на яку саме мету 
їх обернути). Щоб довести діло до кінця треба ще: 1) оплатити 
д[обродієві] Колессі труд влаштування до друку зібраного матеріялу і 2) оплатити кошти самого друку. Тих 100 p[ублів], які 
зосталися, на першу з сих потреб, певне, стане, а на другу вже 
ні. Я мала на думці обернутися з листами до різних людей на 
Україні, прохаючи допомоги, і видати матеріял у Києві, знаючи, що бюджет в[исоко]п[оважаного] Товариства обтяжений 
видаванням галицьких матеріялів, які, мабуть, ближче до інтересів Товариства, яко інстітуції львівської. Але остатніми 
часами стан здоров’я мого чоловіка, та й мене самої, зробився 
такий, що утрудняє нам узятися до справи збірання коштів 
і самого видавання, яка вимагає багато клопоту, коли її провадити, проживаючи самим далеко від Києва, як се мусимо ми. 
Знов же, д[обродій] Колесса слушно бажає, щоб видання провадилось у Львові, бо се було б йому зручніше з огляду на потребу кількаразової коректи, якої, розуміється, окрім нього, 
ніхто правити не може. 
Розваживши се, я, з доручення жертводавця і згідно з бажанням д[обродія] Колесси, звертаюся до хв[ального] Товариства з пропозицією, щоб хв[альне] Товариство видало своїм 
коштом зібраний працею д[обродія] Колесси і на субсідію нашого знайомого матеріял. 
Д[обродій] Колесса зібрав матеріял тілько з Полтавщини. 
В інтересах як наших, так, гадаю, і хв[ального] Товариства 
лежить, щоб видання вийшло якнайповніше, щоб у нього 
увійшли матеріяли з двох инших губерній, де ще зосталися 
кобзарі, тобто з губерній Чернігівської та Харківської. Отже, 
якби в[исоко]п[оважане] Товариство само оплатило працю 
д[обродія] Колесси, то позосталі 100 р[ублів] ми обернули б 
на збірання у фоноґраф дальших матеріялів в Харківщині 
і Чернігівщині з тим, щоб фоноґрафічні валики, зібрані на 
місцях, надсилалися для переведення на ноти д[обродієві] 
Колессі. Коли ж хв[альне] Товариство вільних грошей на гонорар д[обродієві] Колессі не має, то ми передамо ті 100 р[ублів] 
Товариству на сю мету. Рівно ж передамо сі гроші хв[альному] 
Товариству і в тім разі, коли воно зважить, що воно само, без 
нашої помочі, може знайти чоловіка, що постачав би фоноґрафічні валики з записями кобзарських мелодій з Чернігівщини та Харківщини, — і взагалі, коли воно перейме на себе весь 
дальший клопіт у сій справі. 
Ініціатори екскурсії просять хв[альне] Товариство, якщо 
воно згодиться видавати згаданий матеріял, пустити видання те в першу чергу. Се, між иншим, для того, що, маючи в руках вже готовий випуск кобзарських співів (хоч би тілько з одної місцевости), легше буде приєднувати до помочі дальшим 
таким виданням людей на Україні. Маючи на увазі таку мету, 
ініціатори просять хв[альне] Товариство прислати в свій час 
15 примірників того видання на мою адресу, щоб я могла розіслати їх на оказ людям, що можуть або сами зложити жертви 
на продовження збірання і видавання відповідних матеріялів, 
або вплинути на земства в разі, коли ті, побачивши видання, 
заінтересуються ділом і переконаються в тім, що д[обродій] 
Колесса робить записі з великою точністю й умінням. 
Просьба поспішити з виданням уже зібраних і збіранням 
дальших матеріялів кобзарських оправдується тим, що вже 
крайня пора надолужити хоч тепер ту марну страту часу, 
якою прогрішилося українське громадянство в справі зберігання тих предивних, єдиних на цілий світ пам’ятників творчости нашого народу. Досить згадати, що від найкращого з відомих науці кобзарів — Вересая — записано на ноти тілько 
незначну частину його репертуару. Хоч, річ певна, спішитися 
треба зберігати усякі об’яви народної творчости, в тім числі і ті 
мелодії звичайних строфових пісень, які тепер видає так взірцево хв[альне] Товариство, однак, я думаю, шан[овне] Товариство згодиться, що кобзарські мелодії дум скоріше гинуть, ніж 
строфові пісні, що кожен рік, кожен день навіть може завдати невіджаловану страту, коли який старий кобзарь сховає 
з собою в могилі нікому не передані співи. Разом з тим, хв[альне] Товариство, переглянувши зроблені у д[обродія] Колесси 
записи, певно, переконається, що кобзарські мелодії далеко 
інтересніші, ніж мелодії строфових пісень, що видання кобзарських мелодій дасть нову і, може, найбільшу підвалину національній гордості, бо се таке з’явище, з яким наші сусіди нічого виставити до порівн[я]ння не можуть. 
Такі думки осміляють мене просити хв[альне] Товариство 
не відкладати надовго обраду мого прохання. Сподіваючись, 
що хв[альне] Товариство вшанує мене невдовзі такою чи иншою відповіддю, складаю на разі мою правдиву і глибоку 
пошану. 
Леся Українка
21.ІХ ст. ст. 1908 р. 
Адреса моя: Ялта (Таврич[еской] губ[ернии]), Ломоносовский 
бульв[ар], д[ом] Хорошавиной, Лар[иса] Петр[овна] Квитка. 