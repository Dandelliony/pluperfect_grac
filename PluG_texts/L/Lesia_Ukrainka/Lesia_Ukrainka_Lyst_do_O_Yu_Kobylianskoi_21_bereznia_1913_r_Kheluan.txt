Egypte. Helouan, Villa Tewfik 
21.ІІІ.1913
Дорогий хтосічку!
Сей білий почав було листа в відповідь на чиюсь любу картку, 
та був щось нездоровий і гнівався на Єгипет (бо і в Єгипті буває вітер холодний, а хтось уже розбалувався і хоче, щоб усе 
було тепло), а хтось чорненький хоче, щоб хтось «гарно» писав про Єгипет, хтось так не вмів і листа свого подер. Хтось на 
сей раз живе не так в Єгипті, як у хаті та в дворику, бо нікуди 
не ходить, хіба зрідка на почту (се близше, ніж з Нового Світа 
до Ринку), а в Каїрі, що лише о пів години залізниці від Гелуана, був лише раз, і то в конечній справі. А то все мусить сидіти 
або лежати в своєму chaise-longue, і то не лише тому, що лікарь 
так наказує, а таки тому, що хтось і не може инакше. При тому 
хтось дуже розлінувався (минув той час, коли хтось писав по 
8 листів на день, а ввечері ще щось міг писати!) і подивляє когось чорненького, що він може стілько трудитися і клопотатися, хоч і слабенький. Хтось білий перед виїздом до Єгипту був 
уже такий, що не годен був навіть переписати одної сторінки на день і вже нічого не міг помагати нікому дома, от просто 
був «до нічого». Був-таки слабий: щодень гарячка, і їсти нічого не хотів, і так вже йому було, що навіть річі свої не пакував 
сам, як вибірався в Єгипет, — спакували його, і посадили, і повезли, і пустили на море, та й поїхав світ за очі. Спинився на 
день в Одесі, приїздили сестри (Ліля і Дорочка), помогли комусь далі вирушити, і знов він пустився на море. Їхав попри 
мовчазний, темний, військовим лихом пригнічений Цареград, 
попри веселу, ентузіазмом охоплену Грецію, помежи мін, 
заложених у Смірнській затоці, їхав довго, довше, ніж треба, тому що війна і карантіни поробили всякі перепони, два 
тижні їхав. А в Єгипет в’їхав сього разу темної ночі (і вже Єгипет був не золотий, а чорно-оксамитний), над ранок приїхав 
у закутаний млою Каїр, а вже тілько зовсім ранком, вийшовши у Гелуані, побачив нарешті, що є ще золотий пісок у пустині і що небо єгипетське ще не злиняло, подивився, потішився, прийшов у хату (у свою давно знайому Villa Tewfik), бухнув 
на ліжко в першім-ліпшім покою — і заснув, так заснув, наче 
зроду не спав! І два тижні потрібні були, щоб хтось до кінця 
виспався, а то все що встане зрання, то за годину і знов спати хоче, — аж люде сміялися з когось. Потому почав поправлятись: гарячка зникла, перестало боліти, якось трохи склеївся. 
На Різдво стало холодніше, і хтось знову знитився: не став їсти, 
схуд, змарнів і не годен був триматися на ногах. Мусів удатися 
до лікаря, трохи йому лікарь порадив, і хтось уже знов трохи 
склеївся, але ще не так, як би треба. Та все ж хоч стояти може 
і щось там трошки нипає, от нібито щось робить… 
Не яка там і робота: вчиться хтось іспанської мови (сам, 
з книжки), — се так розохотився до неї, як написав «Камінного Господаря», уділяє одну годину французької мови одному 
хлопцеві, а з літератури написав лише дещо до збірника на 
честь Франка і все докінчує, та ніяк не докінчить одної речі, 
початої ще дома літом. Хоч і докінчить (мусить, бо вже обіцяв ту річ), то тямить добре, що то не буде таке, як, напр[иклад], «Лісова Пісня» або «Камінний Господарь» (хтось був би 
рад, якби хтось чорненький ті дві речі прочитав, бо люде кажуть, що то найліпше з усього хтосевого доробку), бо хтось не 
«горить» тепер так, як горів над тими двома драмами. Розуміється, «цілком спокійно» і тепер хтось не пише, але так горіти, як торік горів, не годен, бо, відай, згорів би, — видно, орґанізм мій ще не хоче руйнуватися до кінця, бо каже мені «годі» 
на всяку пробу справжньої, завзятої роботи, і я вже мушу його 
слухати. Я не думаю, щоб се вже так довіку було, я сподіваюся, 
що вернуться ще мені дні праці і ночі мрій, але тепер, видно, Лютюсь мій правду казав, що хтось «має право» рік-два 
лінуватись. Теє «право» — конечність, і треба їй покоритись. 
Закінчу те, що мушу кінчити, і вдамся до легшої, прозової роботи (коли взагалі зможу робити), хоча мої критики і не славлять моєї прози, ну, та все ж воно, може, буде «корисне», а я так 
мало корисного написала в своєму житті… Хочеться комусь 
написати одну новельку і одно дитяче оповідання на єгипетські теми, але не стародавні, а теперішні. Заінтересувало 
мене життя, а радше псіхолоґія, тутешнього мусульманського гаремного жіноцтва (сього року я мала нагоду його пізнати 
близше) і тутешніх «дітей вулиці», що зростають зовсім таки 
«під голим небом» і напрочуд уміють дати собі раду. Але і се 
не буду писати тепер, нехай уже дома (додому поїду, може, на 
великоднім тижні), а тут, коли матиму силу, займуся чиїмсь 
«У неділю рано»… (я його взяла з собою, але не писала, поки 
була розклеєна, боялася спартачити). 
І хтось чорненький, певне, одібрав собі здоров’я своїм «Через кладку»? То мусіло когось багато коштувати. Стілько спогадів зворушити!.. я ж пізнаю́ там, як живих, і Св[яту] 
Анну, і брата Вашого Володимира… так багато пізнаю, що не 
можу ставитись об’єктивно до сеї повісти, не можу її «критикувати», для мене вона немов шматок життя ще не пережитого, а такого не критикують. Все, що є в тій повісті такого, що 
я не пізнаю (тим, може, що не знаю), елементи чисто літературної інвенції для заокруглення фабули, все те мені якось 
неприємне, — я тямлю, що воно потрібне, припускаю, що «чужим людям» воно повинно видаватись гарно, але мені воно 
прикре, все одно як коли б я побачила раптом голову клясичної статуї на тілі моєї сестри замість неклясичного, та любого, рідного обличчя. Мені прикре «щасливе» закінчення тої 
«білої мрії», бо я його не знаю; мені прикра глупота тої матері («доньки владики»), бо мені не хочеться вірити, щоб через 
таке повставали траґедії межи двома щирими людьми, хоча я 
добре тямлю, що виписана та мати артистично прекрасно. Холодною лишає мене антітеза аристократизма і мужицтва (тим 
більше що я нічого спеціфічно мужицького в Олесеві не бачу), 
мені все здається, що «не в тім сила», чи він син мужика, чи 
«внук владики» (отже — «аристократ» в своїм роді?), а в чімсь 
иншім, повістею не виясненім. І навпаки, ціла історія Нестора, хоч вона артистично не є конечна в повісти, мене захопила з душею, бо мені здалося, що я її знаю і що все те так і було. 
Dichtung und Wahrheit не злилися в одну гармонію, коли я ту 
повість читала (се не значить, що тої гармонії нема для инших), а проте я плакала над нею і переживала «білу мрію» так 
виразно… Ні, я не можу її критикувати! Для мене вона Jenseits 
von der Kritik.
А хтосічок нехай добре критикує мого «Камінного Господаря», мене чіясь критика дуже інтересує. Як я ту річ писала, 
ich hielt große Stücke darauf, a що з тих StückeV вийшло, то й 
сама якось не зважу… 
І нехай мені мій хтосічок чорненький а ясний буде здоров, 
і нехай не дає себе дуже клопотати, бо то не додає здоров’я. Прошу поздоровити Вашу сестру і браття від мене. Хтось когось 
любить, і ще любить, і ще любить, отак: 
 Хтось