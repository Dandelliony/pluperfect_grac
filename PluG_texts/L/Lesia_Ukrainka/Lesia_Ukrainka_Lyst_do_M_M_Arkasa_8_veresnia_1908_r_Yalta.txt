
Ялта. Ломоносовский бул[ь]в[ар], д[ом] Хорошавиной
26.VIII.1908
Вельмишановний добродію!
Звертаюся до Вас у справі, що, певне, заінтересує Вас яко музику і яко українського діяча. Єсть то справа записування мелодій історічних дум і пісень від кобзарів. Либонь, трапилося 
Вам читати по наших часописях про те, що Ф. Колесса вибірається в екскурсію з такою метою. Тепер Ф. Колесса екскурсію 
ту вже відбув і повернувся до Львова з дуже добрими результатами, завдяки активній помочі д[обродія] Сластьона, що, 
незалежно від газетної відозви, узяв з самого початку на себе 
клопіт по орґанізуванню всього потрібного для такої екскурсії 
в обсягу Миргородського повіту. В результаті Ф. Колесса записав там репертуар 4-х кобзарів та історічні думи від одного лірника та й від дівчини-співачки. Гроші на сю справу мав на 
той час у руках мій чоловік (К. Квітка, теж музика-етноґраф), 
він же списався з Ф. Колессою і з д[обродієм] Сластьоном і фактично врядив сю екскурсію. На жаль, тілько гроші ті були 
дуже невеликі, як на таке широке діло, — власне, 300 p[ублів], 
a більше фонду не було. Тим часом вияснилось, що екскурсія 
така коштує дуже дорого: подоріж екскурсанта зі Львова до 
Миргорода і назад, його прожиття в подорожжі, плата кобзарям, купування валиків до фоноґрафа, без якого неможливо
списувати кобзарські мелодії, — все це забрало ⅔ асіґнованої 
суми, а те, що лишилось, не вистачає навіть на видання зібраного вже матеріялу, не говорячи вже про бажане продовження 
подібної екскурсії (адже зібрано тілько від 4-х кобзарів з одного повіту, а їх же відомо щонайменше 12, і живуть вони в різних місцях 3-х губерній). Буде невимовно сумно, якщо справа ся припиниться через матеріяльні недостатки. З того може 
навіть статись невіджалувана шкода для української музичної етноґрафії, бо, власне, щодо записування кобзарських мелодій, то час не жде, і коли ніхто не допоможе сій нагальній 
справі тепер, то хутко вже й не буде чому помагати, бо вона загине безповорітно. Старі кобзарі вимірають, — вже й так найславніший з них — Вересай — забрав свої співецькі скарби 
з собою в могилу (Лисенко списав тілько одну думу та кілька 
танців від нього — се ж дрібна краплина його багатого репертуару!); молоді ж кобзарі, от як Пархоменко, грають без стілю, навчаючись тексту з книжок, а голос добіраючи навмання з власної фантазії, здебільшого недотепно. Очевидячки, 
дума кобзарська, сей оріґінальний витвір нашого народнього 
ґенія, що не має собі паралєлі нігде на всім світі, вмірає. Невже 
ж він умре без поратунку, без пам’ятника навіть? Досі справи 
розбивались об неімовірні трудности записування мелодій 
дум — тепер їх можна подолати завдяки фоноґрафові; заважало ще й те, що, крім Лисенка, не було в нас учених теоретиків-етноґрафів, добре тямущих в музиці, — тепер такий чоловік є, 
і він може подолати сі непомірні трудности, як се видно з присланих нам від нього зразків його записів, що здаються мені 
справді вірними, наскілько я пам’ятаю кобзарські співи. Тепер 
остановка тілько за коштами на видання вже зібраного матеріялу і на дальші екскурсії. Отож вдаюся до Вас, високошановний добродію, з проханням запомоги сій справі ратунку перлів нашої народньої творчости, бо думаю, що така людина, як 
Ви, здатна цінити сі перли і боліти душею про їх загин. Коли 
вже й Ви не допоможете якось постачити потрібних фондів 
для сеї справи, то трудно здумати мені, на кого мала б я покладати більшу надію. Вдаватись до колективів або до багатьох 
окремих людей за поміччю мені б не хотілось: хворій і закинутій на чужину людині, як я, тяжко провадити таку надто широку кореспонденцію, а найгірше, що так могло б піти більше 
часу на збірання фондів, ніж на саму етноґрафічну роботу, бо 
инший старий кобзарь може, й не дожив би, поки б на нього зібрали «з миру по нитці»…
У всякім разі, сподіваюсь од Вас якоїсь поради. Зволіть сповістити мене, чи Вас ця справа заінтересує і чи матимете Ви 
охоту і змогу допомагати їй. Дуже буду Вам вдячна, якщо не 
забарите відповіді, — мені важно її знати скоріше, щоб не гаяти дорогого часу, бо якщо Вам незмога підтримати се діло, то 
я мусітиму щось таки думати далі, а залишити справу я орґанічно не можу — вона зрослася з моєю душею. 
В разі Вашої згоди я охоче подам Вам усякі пояснення, коли 
забажаєте, про деталі сеї вже розпочатої в нас справи, можу 
прислати і зразки записів Ф. Колесси; тоді ми порадимось і про 
те, де б нам вести се видання, кому доручити догляд за ним, де 
примістити на продаж і т. и. 
Поки що дозвольте мені при сій нагоді висловити Вам ту 
щиру і глибоку пошану, яку я здавна маю до Вас. 
Л. Косач-Квітка (в літературі Леся Українка) 