
Киев. Стрелецк[кий переулок], 9
12.ХІ. 1893
Любий дядьку!
Ваш лист до мене получений у Колодяжному, але мама мені 
ще не переслала його, тілько написала, що там у ньому стоїть. 
«Роберта Брюса» можна послати до «Хлібороба»; коли Ви думаєте, що він туди годиться, то тим краще, а для «Дзвінка» я 
ще кінчаю иншу поему, — отже, і він не буде обижений.
Про лист Ваш мама вже написала в одеську почтову контору, і, може, він таки дістанеться до мене.
Випуски «La grande Encyclopédie» прошу прислати мені 
сюди скоріше, я перекладатиму не гаючись.
Про літ[ературно]-етн[ографічний] журнал «Житє і Слово» 
я знаю і збіраюсь туди дещо послати.
Одним словом, постараюсь не бити байдиків сеї зими і не 
мостити помосту в пеклі. Ох, не один там мій каменець заложений!... Спочатку, приїхавши в Київ, якось нічого не робилось, а проходив час у тій осоружній біганині на Крещатик тощо та в одпочиванні після неї. Тепер діла краще пішли. 
Я вже почала нарешті вчитись по-англійськи (се моє давнє бажання!), і поки що діло йде в лад, невважаючи на собачу вимову. Проте я думаю, що нема в світі такого звука, якого б я не 
могла вимовити, постаравшись трошки. Тепер я ще більше допевнилась, що з книжки, без живої речі, не можна вивчитись 
англійської вимови, та, здається, не тілько англійської, а й ніякої. Ох, коли-то я читатиму Шекспіра в орігіналі!
Олег мій вчиться дуже пильно і часом сто́їть труда вигнати його погуляти на вулицю, а так за різними справами то 
вже їй ніколи ходити. Досі мені нічого не вадило те, що я ходила чимало, але оце почались то морози, то мряка, то ожеледь і мій організм пригадав, що вже зимовий сезон починається, та всетаки сей зимовий сезон почався так лагідно, що я 
маю добру надію на сей рік. А як же Ви маєтесь? Чі таки думаєте об Різдві до Риму їхати? Чі отримали Ви мого листа з чортами? Мені цікаво, чи хутко звідси доходять листи до Софії. 
Шкода мені, якщо пропало те, що Ви мені в Одесу посилали. 
Тут я бачила частину відповіді Варт[овому], відповідь ся робить на людців враження, принаймі дискусію викликає, а се 
добре, бо між нашим людом є чимало таких шкаралупників, 
що їх не хутко проймеш. Чудна людина сей Варт[овий], часом 
говорить, як чоловік, а часом як настоящий невіглас! сі порівняння цілої літератури з «шматом гнилої ковбаси» і т. п. — се 
щось несвіцьке! Але: в відповіді є помилка при цінуванні наших патріотів-літератів; — невже Л[евицький] має більш талану, ніж К[ониський]?.. Ні, се трудно зважити.
А знаєте, в Київі якось гірше листи пишуться! Се, певно, від 
того, що я од Вас тут ще не мала ні одного листа. Бувайте здорові! Я і Олег «вещий!» цілуємо вас всіх і просимо не забувати 
нас, бо все ж таки ми тепер від роду відбились, то треба ж нас 
хоч листами навідувати.
Ваша Леся