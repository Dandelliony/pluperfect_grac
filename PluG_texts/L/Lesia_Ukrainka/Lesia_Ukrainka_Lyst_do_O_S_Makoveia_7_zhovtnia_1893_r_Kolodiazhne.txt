
Колодяжне, 25.ІХ. 1893
Високоповажаний пане!
Деякі пильні справи одібрали мені можливість відписати 
Вам хутко на Ваш лист. Я знову на тиждень виїздила з дому,
а лист Ваш тим часом лежав. Потім прийшлось довгенько пошукати, поки знайшла я той «Жаль», він був засунутий між 
стародавні папери. Кінчик сей посилаю тепер. Я не знаю, чому 
Ви пишете, що пошлете «Жаль»? Чі то його треба відсилати до 
Станіславова? Якщо так, то Ви не відсилайте, а тілько будьте ласкаві занести до львівської редакції (десь же вона там мусить бути), а вже нехай звідти пересилає той, до кого ті справи 
належать. Попросіть тілько в редакції, щоб мені дали відповідь, напр[иклад], в переписці редакції, чі буде се оповідання 
прийняте і коли може воно бути надруковане. Може бути, що 
йому прийшлось би в «Зорі» чекати своєї черги ще років зо три, 
в такому разі я б воліла вже дати йому яке инше призначення.
Дуже дякую за всі клопоти, яких Ви набралися, певне, задля мене. Відомостями за мої книжки я дуже задоволена і тим 
часом не думаю нічого нового з ними починати. Двох примірників «На крилах пісень» я не отримала, і якщо вони були послані під опаскою, то се річ зовсім натуральна, що вони пропали. Під опаскою до нас не доходить ніяка українська книжка, 
видана в Галичині, окрім офіціально дозволених цензурою, 
моя ж книжка до таких не належить.
Я думаю, що Ви повірите мені, коли скажу, що тепер — по 
трьох чи чотирьох роках — я инакше б написала свій «Жаль», 
але ж поправляти давно написану і скінчену річ дуже трудно, 
бо вже ніяк не можна погодити тодішньої течії думки з теперешньою. Через те я викидаю геть ті речі, які здаються мені 
ні до чого, а які ще до чого-небудь судні, ті друкую, поправивши хіба стіль і мову. Я признаю, що в «Жалю» багато є недотепного і «зеленого», але поправити не можу, раз через те, що 
не маю оповідання в руках, а друге через висше наведену причину. Мені дуже подобається вираз Віктора Гюго «Сorriger un 
oeuvre par un autre», отже, може, колись напишу щось кращого, ніж «Жаль», і тим його поправлю. Я думаю, що то нічого 
не шкодить, коли галичане побачать в моєму оповіданні далекий для себе світ — чим більше світа побачити, тим краще.
Ви мені радите не вірити критикам, але я таки часто їм вірю 
(хоч не всім і не у всьому), і то мені приносить багато користи. Я надзвичайне привчила себе вислухувати різні критичні 
відозви і знаю, як багато значить, коли хто впору пробере добре за недотепний твір. Холодна вода часом дуже корисна буває, 
хоч і не дуже приємна. Зате, коли хочете знати, я сама в ролі 
критика буваю досить сувора, — мої товариші се добре знають, — і не жалую ні брата, ні друга. Що то буде, як Ви мені 
колись попадете в руки?.. Либонь, Ви такого звороту не сподівались? От видайте книжку на пробу, то побачите, може ж, 
з мене і не злий крітік.
Спасибі за новини, хоч деякі з них мені вже відомі раніше. 
Про партії галицькі часто приходиться сказати, що вони всі 
одна одної краще щодо полемічних звичаїв. Проте, на мою 
думку, радикали роблять більш позитивної роботи в народі 
і близше стоять до його потреб. А що в них часто літературна 
війна доходить до каннібальства, се правда. Бувши у Львові, я 
казала про се декому з радикалів, — мені відповідали, що инакше не можна, — à la guerre comme à la guerre... Але, очевидно, 
я не маю «політичного темпераменту», бо ніяк не можу зрозуміти конечности такої тактіки військової. Хотіла б я бачити 
тепер кого з Галичини, щоб розпитати як слід про всі справи, 
бо з листів не можна робити revues politiques et littéraires.
Однак, що тілько схочете і зможете, пишіть мені. Ви кажете, 
що маєте багато про що написати мені, — рада прочитати! Що 
то за популярна часопись, в якій Ви сотрудником? А що, — 
не збіраєтесь Ви на Україну? Я думаю, що коли б Ви їхали сами, 
а не в товаристві, як перше хотіли, то се було б безпечно.
Бувайте здорові!
Л. Косач