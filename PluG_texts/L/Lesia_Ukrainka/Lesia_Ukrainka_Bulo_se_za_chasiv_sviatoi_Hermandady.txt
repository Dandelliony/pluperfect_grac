Було се за часів святої Германдади:
Кати-ченці взяли єретика
І повели його до Торквемади,
На інквізицію. І чутка є така:
Спочатку мученик мовчав, і тілько сльози
Текли по нерухомому лиці;
Мовчав на допити, мовчав на всі погрози,
Раз застогнав — і мук ще додали ченці.
Раз крикнув. — «Є на каяття надія», —
Сказав великий серцевідець-кат:
«Залізом і вогнем ми виженемо змія
З його душі — і вигоїться брат!
Завдайте ще йому!» І завдали тортури
Несвіцької, нема на неї слів,
Здавалося, впадуть від жаху мури,
Моливсь один з ченців, щоб єретик зомлів.
Він не зомлів. І сталось дивне диво:
Всміхнулися поблідлиї уста,
Пригаслі очі спломеніли живо,
І мовив мученик: «Ченці, ради Христа,
Давайте ще вогню! Вогонь моя відрада.
О, дайте ще, благаю вас, кати!»
«Спаліть його зовсім, — дав вирок Торквемада, —
Надії вже нема. Перемогли чорти».