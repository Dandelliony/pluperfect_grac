 …що вийшло чи має вийти з сього, бо «Рідн[ий] Кр[ай]» я ціле 
літо не бачу, а з листа п[ана] Петр[уненка] тілько недавно довідалась, що ти вже в Києві, в іюлі ж мала звістку, що тебе ще там 
не було, і я навіть не знала, куди тобі писати. 
Живемо ми собі, як і перше, себто я живу трохи ліпше, ніж 
зимою, а трохи гірше, ніж торішнього літа (жар хоч не великий, від 37,2 до 37,7, але зате щодня, а зовсім нормальна t° буває 
рідким випадком); недавно було і щось подібне до зимового, 
але не так гостро і не так довго. Кльоня давно вже «вернувся 
з одпуску», пересидівши його дома, бо ні на які «гори» і т. и. не 
стало в нас грошей, а в довги ми все ще не одважуємось залазити. Може, сеї осени пощастить якось попасти Кльоні кудись 
у Донщину, се було б добре для наших фінансів, але наскілько 
добре для здоров’я з огляду на холодніший клімат — невідомо, 
ну, так же й безгрошев’я мало корисне для здоров’я, то, значить, 
треба з двох лих вибірати принаймі «инше», коли вже одно допече. А як допече друге, то до першого завжді легко вернутись. 
Ф[еоктиста] С[еменівна] все ще в Києві (ти се, певне, знаєш) 
і вже сама заслабла, так що невідомо, коли приїде. 
Я недавно послала Люді всякі «матеріяли» і прошу її наглядати, щоб актьори не дуже «обідили» мою «Лісову Пісню», — 
але чи се в силі людській?.. Матеріяли ті, певне, Людя тобі покаже, то я була б цікава знати твою думку про їх раніше видрукування їх. Міцно цілую тебе. Кльоня тебе вітає. 
Твоя Леся