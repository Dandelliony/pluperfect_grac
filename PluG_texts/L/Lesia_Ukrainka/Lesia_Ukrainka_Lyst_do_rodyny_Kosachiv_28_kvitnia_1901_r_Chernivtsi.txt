
Чернівці, ул. Новий Світ, 61
15.IV.1901
Мої любиї!
Пишу до всіх, бо поки зберусь писати кождому окроме, то довго буде, — я тепер досить лінива.
I Гід, екскурсовод (італ.).
II Ретельно, детально (нім.).
У Львові я пробула не три, як думала, а чотирі дні, бо раз запізнилася на поїзд, отже, мусіла пробути лишній день. Знайомі всі (а надто Труш) просили зостатись довше, але я не хотіла, бо вже таки почала втомлятись від отельово-ресторанного 
життя, від маси людей, розмов і вражінь, якось «розіритувалась», вийшла з берегів, почала себе почувати якось дуже ненормально, через те, невважаючи на всякі принади, у п’ятницю (13-го) сіла в Schellzug і за 6 годин була вже в Чернівцях.
Напишу ще дещо про Львів, «а відтак» перейду до Черновець. Жила я у Льв[ові] весь час в отелі («Hôtel Central[ny]»), хоч 
мене знайомі закликали до себе, — мені було краще в отелі, бо 
незалежніше. Тр[уш] мені дуже вірно помагав у всіх походах 
і поїздках і навіть, наскілько міг, сам їх замість мене робив, 
щоб мені даремне не ходити. Бачила я О[льгу] Ф[ранкову], вона 
мені здалась більш-менш такою, як завжди, нічого такого надзвичайного не говорила, т[о] є[сть] говорила в такому стілі, як 
і А[нтоніна] Ф[едорівна]
 потрапить при всій своїй «нормальности»; чоловікові її казала я про Жит[ецького],
 — «що ж, — 
каже, — нехай полемізує, то буде користь для літератури», — 
дивується, чому Ж[итецький] так пізно оглядівся (статья 
проти нього була надрукована торік чі позаторік); зо мною 
і пан, і пані були дуже гречні і милі, кланялись вам усім. Груш[евський], а надто його жінка віднеслись до мене з сімпатією, віддали мені візіт і закликали на обід; Груш[евському]
пробування в Галичині принесло чималу користь — багато вилюднів проти київських часів.
Про свої переклади з Гейне довідалась я, що вони таки не 
загублені, але мають перше бути видрукувані у «Вістн[ику]», 
а потім уже відбиватися окромим виданням, — отже, ще який 
час пождуть.
Була я в редакції «Вістн[ика]», де мала приємність бачити 
свій портрет, мальований в Київі, — не знаю чому, але воно 
чогось таки смішнувато на се дивитись.
I Експрес (нім.).
П[ана] Шух[евича] не бачила, — не було його вдома, — 
тілько жінку його і дочок (красиві дівчата); згадували про 
Київ з масою компліментів знайомим українцям. Казали, що 
«Дзвінка» за давні роки послати не можуть, бо мають тілько 
в одному екземпл[ярі] і то не весь, а ніби треба вдаватись по 
нього до ради шкільної, то, може, дасть із своєї бібліотеки. Та 
се вже, я думаю, довга справа.
Бачила я досить молодих галичан, приятелів Тр[уша], досить мені сподобались, більше, ніж старі, трохи вже не такі 
хитрі, хоч і більше завзяті.
Увесь час у Львові було дуже погано надворі: холодно, вогко, дощ, навіть щось так ніби сніг. Тр[уш] навіть у грубці палив і «чайом» мене відогрівав. Розумна я була б, якби вибралась у самій пелерині…
Зате тут і тепло і гарно. Темп життя багато тихший, ніж 
у Львові. Властиве, якби хто хотів широкого товариського чі 
громадського життя, то здалось би йому тут скучно (галичане все казали: «Чого вам туди їхати?»), але я, як відомо, не 
мала шукати його. Добре мені тут «в санаторії на Новім Світі», як каже п[анна] Ольга. П[анна] Ольга і її родичі (батько, 
мати і два брати) дуже сердечно мене приймають, але без тої 
галицько-польської гречности, що вже й дихнуть гостеві не 
дає. Живу я в хаті з п. Ольгою, тим часом ми одна одній не заважаєм, — з нею легко жити, не знаю тілько, як то їй зо мною. Лягаєм спати дуже рано, раніш 11, бо тут уже такий триб, часом я 
читаю собі ще, і то вчора не читала, бо дуже багато була надворі і сп’яніла від повітря так, що хутко заснула. Тут взагалі багато буваю надворі, бо при хаті є садок з альтанкою, де можна 
навіть писати, і гуляти ми ходимо, тут є великі сади в місті, та 
й за місто недалеко. Місто не дуже велике, багато менше, ніж 
Львів, і провінціальніше, але сімпатичне і чистеньке, ціле на 
горі, околиця дуже гарна, якась іділічна: гори ще не дуже високі, не вищі від волинських (в дубенській околиці) або й від 
київських (може, правда, трохи вищі), Прут під самими Чернівцями тихий, в зелених берегах, в’ється собі поміж гаями 
по широких «зарінках». Вид дуже широкий, як вийти за місто 
(а се звідси не трудно), видно всю буковинську весну. От уже 
правда, що «зелена» Буковина, а надто тепер. Тут уже весна 
справжня, все зеленіє, сади зацвітають і колоріт скрізь такий 
ясний-ясний, здається, у нас і навесні так ясно не буває. Гарна 
країна. А ще ж то кажуть, що далі вона ще краща. Може, тижнів через два побачу її, яка вона далі, а тепер тут посижу, треба дати собі спокій з тим вештанням.
Бачила вчора й сьогодня Стефаника, приїздив на два дні до 
Черновець. На вид дуже здоровий («розбійницький вигляд», — 
каже Маковей), а в дійсности хворий, се навіть видно по його 
настрою, сумний якийсь, так наче що згубив і думає, де б його 
шукати. Написав оце драму, хтів щоб поставити тут на 
сцені (тут тепер трупа Гриневецького), та щось не вийшло 
з того нічого. Йому тепер погано поводиться, — мусів покинути універсітет через недостачу грошей, тиняється якось без 
виразної роботи, а до того хворий, має якісь нервові напади. 
Шкода, що так якось марнується. Я ще мало до нього придивилась і через те виразного чогось про нього сказати не можу.
Маковей живе тепер тут. Сьогодня з нами ходив гулять, багато розказував з своєї редакторської практики і взагалі про 
галицько-буковинські справи, досить дотепно, та се вже довго 
було б списувати.
Ще з давніших знайомих є тут, окрім Грин[евецького], Білінський (той, що «партію Смока» мав співати) і маляр Івасюк, та сих я ще не бачила. В люде мені ще не дуже хочеться 
показуватись, бачила їх досить у Львові, сижу вдома або хожу 
десь ins Grüne, до роботи беруся, але мало, п. Ольга не дає ні 
шити, ні писати багато, зараз нагадує, що треба вже або лежати, або гуляти. В сю хвилину вона в театрі, а то, може б, і проти такого довгого листа запротестувала.
Ага, от що, папа, ти скажи ред[акції] «Киевск[ой] Стар[ины]», 
що повість п. Ольги зовсім вже не така довга, може, 12 друк[ованих] аркушів (коло 250 друк[ованих] стор[інок]), — може б, її 
таки взяли на перегляд?
Ну, нехай ще згодом напишу, якось утомилась. Бувайте здорові, всі мої любі. Пишіть мені. Цілую вас міцно. Як там Лілія?
Ваша Леся