
Київ. 5.V.1906
Шановний і дорогий товаришу!
Которий день я вже збіраюся писати до Вас, то, далебі, й сама 
не збагну. Коли б Ви знали, скілько в мене за сі остатні тижні 
часу пусто-дурно пішло, то Ви б ужахнулись, — от уже, справді, «ні собі, ні людям!» Ні «Кассандри» я до пуття не довела, ні 
иншого нічого не написала, а втомлена така, аж перетомлена, навіть уже було дала запанувати нервам над собою так, що 
от-от недалеко було до «прострації», — але таки якось завчасу 
взяла себе в руки, покликала на поміч свою «реліґію» — і «жива 
душа моя» — можна якось далі жити… Одно тілько потішає 
мене, що хоч не лінощі були винні на сей раз з мого втомленого безділля, а зовсім околишні обставини, коли ж потім уже ні 
рітми, ні рими, ні навіть звичайні фрази не хотіли складатись 
в моїй думці та кластись на папір, то се вже не моя вина… Ось 
і тепер пишу якось без толку, не те, що треба.
Я, власне, хотіла Вам сказати, що я ще тут і, може, Ви застанете мене, їдучи в Москву, якщо вступите до нашої хати (Ви, 
здається, десь коло 12.V мали їхати?). Тоді я, може б, «демонструвала» Вам «Кассандру», хоч і не зовсім викінчену, якщо Ви 
здатні терпіти таку «лектрісу», як я, — бо ся нещасна пророчиця і досі має такий вигляд, немов тілько що вихопилася з троянської руїни, так що рідна мати її може завити собакою над 
розшарпаним станом своєї безталанної дочки.
Напевне я не можу сказати, що буду тут до 12.V, але скоріш 
усього, що воно так випаде, бо щось сього року наші дуже мляво вибіраються, а я сама без їх у Гадяч не поїду.
При сій нагоді мама просить запитати Вас, як там справа 
з тими відбитками перекладу Євангелія. Може, Ви якось 
призабули написати про се в Москву, то вона просить Вас таки 
написати тепер, а якщо Ви писали та відповідь забарилась, то 
може б, Ви були ласкаві ще раз написати в сій справі, кому там 
про те «ведать надлежит». Коли отримаєте сей переклад, то 
вже не в Київ його надсилайте, а в Гадяч, бо мама от-от збірається їхати в Гадяч і там уже пробуде ціле літо вкупі з нами (зо 
мною і з Лілею).
Коли нам не трапиться стрітися в Київі, то я Вам надішлю 
«Кассандру» вже в Москву, тілько се вже згодом.
А що се «Зорі» щось більше не чуть? Може, п[ан] Оппоков 
«зрезиґнував»? Чи не знаєте Ви?
Мої «Катакомби» редакція «Рідн[ого] Краю» досі «маринує» 
і хоче, видко, уподобити їх відкладаному сиру…
Будьте здорові та обізвіться, як там маєтесь. Мама і Ліля 
Вас вітають (инші всі виїхали).
Ваша товаришка Л. Косач