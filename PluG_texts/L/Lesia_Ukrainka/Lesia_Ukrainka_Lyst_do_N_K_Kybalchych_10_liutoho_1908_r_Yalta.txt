
Ялта. Дарсановская ул[ица], 
д[ача] Терещенко
28.І (10.ІІ).1908
Вельмишановна добродійко!
Тілько що отримала Вашого листа, бо, як бачите, я вже не 
живу в Києві і лист їхав до мене ще пару днів, поки дістався до 
Ялти. Минулий Ваш лист справді заблукався, і тому я в свій 
час не подала Вам потрібних Вам відомостів. Хоч і тепер не 
так-то я багато знаю в сій справі, та вже, що знаю, те скажу. 
Умов життя в инших місцях Італії, крім Сан-Ремо, я не знаю, бо 
ті дві зими, що я пробула в Італії, я прожила безвиїзно в Сан-Ремо. Тому вже минули 5 років, і, може, за сей час умови життя 
там у якому-небудь напрямі змінились. Тоді там життя (хата 
і повний пансіон) коштувало від 6 frs денно одній людині в отелі або в пансіоні, а при своєму господарстві (на власній квартирі з кухнею) від 4 frs; ce я кажу про таке життя, яке провадять 
люде хворі, себто з побільшеною годівлею на санаторський 
лад і з відповідним комфортом. Знала я там людей, що уряджувались і ще дешевше, але вони жили дуже злиденно і се зле 
одбивалось на їх здоров’ї. З недорогих отелів там тоді був порядний Hôtel de France. Знайомих у мене була тоді, та єсть 
і тепер, родина Садовських (далекі родичі наші), вони живуть там завжді, мають власну віллу, що зветься Villa Natalia, 
на ул[иці] Corso Cavallotti. Я жила у них, поки була в Сан-Ремо. 
Люде вони сімпатичні і, скілько мені відомо, ніколи не відмовляються помогти, як можуть, приїзним з Росії людям. Садовський, правда, чоловік дуже хворий і рідко показується до 
чужих, але жінка його Наталія Ільїнішна і тітка її Меланія Фомінішна, надто ся тітка, мають натуру товариську і, 
певне, помогли б Вам хутко зорієнтуватись в теперешніх умовах Сан-Ремо і його околиці. Як будете в Сан-Ремо, то зайдіть 
до їх від мого імени, я думаю, що жалувати про се не будете. 
Ще я знала там доктора Асвадурова (російський вірменин), 
що практикував там досить успішно, хоча він людина дуже 
млявої натури і непрактична до nec plus ultra. Скінчив він 
у Росії, але мав і якийсь паріжський діплом. З сього прецедента вивожу, що, либонь, чоловікові енерґічнішому в Сан-Ремо 
могло б і дуже добре повестись. Найкраще, либонь, було б, 
якби Ваш чоловік міг здобути посаду в якійсь санаторії. При 
мені саме засновували в Сан-Ремо санаторіум спеціально для 
росіян, але як пішло діло з тим закладом і чи є там яке вакантне місце, сього не знаю. 
Оспедалетті було тоді зовсім маленьке містечко, і я не думаю, щоб там з якогось погляду було краще, ніж в Сан-Ремо, 
але, може, тепер се й не так. Зрештою, Оспедалетті так близько 
до Сан-Ремо, що його можна вважати пригородом сього міста. 
Я ще згадала, що в С[ан]-Ремо був і инший лікарь-росіянин 
(призвисько я забула) і мав дуже добру практику (діплом мав 
тілько російський). 
Коли Ви маєте змогу, то найкраще було б проїхати комусь 
із Вас двох в С[ан]-Ремо і там особисто навести справки при помочі хоч би й моїх знайомих, бо поза очі вони можуть не те довідатись, що вам треба, та й взагалі листування річ затяжна, 
а Вам треба, як бачу, скоріше щось рішити. 
З свого боку я з охотою готова дати Вам усякі пояснення, 
які здолаю, якщо сей лист лишив для Вас що-небудь неясним. 
Тілько як будете писати, то пишіть на подану в заголовку адресу, бо я в Ялті маю прожити довго. Ще додам, що призвисько 
моє тепер Квітка, бо я сього літа пішла заміж. Житиму в Ялті 
через те, що перше чоловік мій був хворий і повинен добре 
зміцнити себе, а тепер сама я хвора (туберкульоз нирки) і не 
маю надії хутко видужати… 
Будьте здорові! Напишіть, як зважите і де урядитесь. Рада 
знати, як Вам поведеться. 
З правдивою пошаною
Л. Косач-Квітка 