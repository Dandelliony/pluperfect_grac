
6.IX.1904
Любая Лілеєнько!
Ти не гнівайся на мене за перерив в листуванні. З маминого 
листа знаєш, що тут і випадок винен, бо наші листи пропали 
з Тосіним пальто, а потім днів зо два минуло через те, що мама 
не вспівала написати сама, а виїздила на почту, не пождавши 
мене, поки напишу. Після того, як мама написала тобі, я теж 
хотіла те зробити, але трапився мені один клопіт, про який 
трохи згодом напишу, то він мені і думки всі одбірав, і сон, 
і смак до їди, а также і змогу до писання. Тепер уже я з ним 
справилась і в норму ввійшла, отже, й пишу.
Думали було ми з мамою зостатись тут до 15-го сент[ября], 
бо я хотіла писати повість, спішучись на конкурс до 1-го окт[ября], тим часом почало робитись холодно і дуже вже непривітно при нашому малолюдстві, а про конкурс я довідалась, 
що термін його 1-го ноября, то, значить, я ще маю час писати, а тут все одно ж до ноября не досиділа б. Отож ми рушаємо звідси позавтрому (8-го сент[ября]) в Київ. Отримали звістку від Оксани, що остатні «обсуждения» вже скінчені і вона 
25 сент[ября] має виїздити за границю, — grâce à Dieu, c’est 
fini!
 Я дуже боялась, що вона з того всього ще дома зостанеться, бо вже, своїм звичаєм, почала було киснути і попала в настрій «ні з короба, ні в короб», а разом з тим писала, що коли 
«сяде маком» дома на сю зиму, то «стратить віру в себе» і т. д., — 
словом, загрожувало щось в роді минулої біди, бодай не верталась. Але тепер уже небезпека скінчилась. Надійшла, між иншим, звістка офіціальна з Бестуж[івських] курсів, що Оксану 
туди таки не приймають, — ну, і краще, один мотів до «обсуждения» відпав! Так що вона вже зовсім наважилась їхати і має 
навіть попутчицю до самого Льєжа, свою товаришку по гімназії, тамошню студентку. Мама довольна з такого рішення, 
бо, видимо, боялась перспективи Оксаніного нарікання, дорікання і всякої нервозности в разі, якби Оксана лишилась на сю 
зиму дома, тим більше, що Оксана менше всіх нас ладить з мамою, і, певне, справді у них були б самі прикрі відносини, а все 
те, либонь, окошалось би головно на папі, тож, я думаю, і для 
нього вийде краще те, що Оксана не піддалась на його вмовляння зостатись.
Я побуду в Києві, поки Оксана виїде, та, певне, таки до октября не виберуся звідти, бо, крім конкурса, маю там всякі справи. Треба буде тую книжку довести до якогось ладу, се вже ж 
її остатній аркуш в другу коректуру йде, то треба буде діждатись випуску її з друкарні і помогти, а головно додати енерґії 
мамі роздати десь в продаж се видання, а то воно може залягти надовго де-небудь в кутку, та й пропадуть і гроші, й заход, 
покладені на нього. Та ще треба мені буде підготувати всякі 
виписки, книжки і т. д. для роботи на сю зиму, бо слід мені зібратись сей рік не так «скоропалительно», як торік, инакше 
знов будуть всякі невигоди й задержки в роботі. Та, може, я сю 
зіму і не в самому Тіфлісі буду, а в малому місті недалеко від 
Горі (рідне місто Гамбарова, коли знаєш), то там, може, 
й бібліотеки не буде, отже, варто забезпечити себе з літературного боку. Можливо, що Кльоню переведуть з Тіфліса «исправляющим должность мирового судьи» в те мале місто (Цхінвалі воно зветься), тоді я не хочу зоставатись в Тіфлісі сама, 
тим більше, що в Цхінвалі клімат не гірший, а життя багато 
дешевше, ніж в Тіфлісі, тож нема мені жадної рації триматись, 
що б там не було, власне Тіфліса. Але то ще невідомо, як з тим 
буде; як стане відомо (напевне, ще до мого виїзду з Києва), то я, 
звісно, не гаючись, напишу тобі.
Приїздив до нас в гості на три дні Хоткевич з Харькова, малював тут види, їздив човном, читав свої твори (на сей раз 
вони були нічого собі) і користав з чудової, зовсім літньої погоди. Зате, як тілько він виїхав, погода раптом зопсувалась, і тепер холод собачий. Ми закупорились у тих двох хатках, де ти 
з товаришками жила (в инших витримати не можна, так холодно!), палимо в грубці, затикаємо шпари і надіємось не простудитись до післязавтра (раніш вибратись трудно). У мене 
вже був період осінньої температури (37,2°), тривав більш тижня і трохи мене стяг, але тепер якось нічого, ну, та все-таки, я 
вже думаю, коли б утікати швидче. Я ще надіюсь, що буде «бабине літо», і хочу втрапити, щоб під час його саме їхати морем, 
бо в таку негоду, як тепер, воно небезпечно.
Ну, Ліціку, бувай здоров! Пиши мені в Київ, як твої екзамени і «самопочуття». Цілую тебе дуже міцно і прошу не сердитись, бо я не так уже й винна на сей раз. Мій привіт Валентінам.
Твоя Леся