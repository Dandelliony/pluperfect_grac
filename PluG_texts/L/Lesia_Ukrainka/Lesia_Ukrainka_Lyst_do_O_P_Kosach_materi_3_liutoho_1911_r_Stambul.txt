
21.I (3.II).1911
Люба мамочко!
Нарешті я добилася до Стамбула — після 10 днів розпрепоганої їзди. Було
всього: і буря, і холод, і блукання по морю
цілих 2 ½ доби. Замість 5 днів я їхала з Батума до Конст[антино]поля 10
день! Добре, що ніхто не міг поїхати, щоб мене провожати в Єгипет, бо
все одно помогти мені на пароході ніхто
не міг би (до Батума і на пароход мене провів Кльоня, і се було
дуже важно, бо я сама не добилась би крізь сніги до парохода,
а К[льоня] знайшов якихсь людей, що прокопали дорогу, і вів
мене, майже ніс на своїх плечах).
Я не встигла написати тобі перед виїздом то через слабості,
то через те, що хотілось уже дати звістку про отримання грошей, а їх
видали мені тілько в переддень виїзду, все через ту
помилку в адресі. От і міняй фамілію «для закону» — вигоди
поки що з того мало, а з получанням грошей вже другий раз
така сама історія виходить. Ну, та я все собі повторяю: «все добре, що
добре кінчиться». Може, Єгипет надгородить мене за
всі подорожні і перевиїзні тарапати. Тепер почуваюся втомленою, але
нема жару — все, що треба поки. Набрала всяких лікарств для остороги і
сподіваюсь, що з тим доїду добре. Найгірша половина шляху вже зроблена.
Зараз поїду дуже добрим
румунським пароходом (я його знаю) і через три дні буду
в Єгипті. Се вже «найменша річ», така їзда!
На твій остатній лист відповім детально з Гелуану, тепер
нема для того ні часу, ні голови
Мені пиши, як торік: Egypte, Helouan, Villa Continental.
Спинюся там, у всяк[ому] разі, листи на сю адресу зовсім певно дійдуть.
Цілую міцно тебе і Доруню. Мих[айла] Вас[ильовича] вітаю.
Твоя Леся