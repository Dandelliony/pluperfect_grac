
Тифлис, Давидовская ул[ица],
д[ом] Гамрекели (№ 23, кв. 4)
9.ХІ.1904
Дорогий хтосічку!
Хтось до когось аж тепер пише, як уже доїхав, і врядився, 
і встановився, і відпочив, і вже знов до своїх «безконечних» 
листів взявся. Хтось був перед виїздом цілий місяць у Києві 
дуже зайнятий, а не так роботою, як біганиною і візитами, 
і так не раз було, що цілий день і роботи жадної не зробив, 
і таки не мав часу «вгору глянути», як то кажуть. Ще на кінці були роковини смерти брата і хтось був дуже-дуже бідний 
і не міг нічого писати. Через те все хтось спізнився до терміну 
і нічого не подав на конкурс «Киевск[ой] Старины». Чи хтось 
щось подав? Хтось (білий) буде вже так кінчати своє оповідання, може, без конкурсу надрукують та комусь хоч так щось 
небагато дадуть. І ще хтось має деяку роботу в рос[ійськім]
видавництві, досить нудну, але вже мусить її скінчити, бо там 
обіцяв, ну, і таки щось заробити хоче, бо тут йому таки досить 
дорого жити. Хтось живе тепер «на пансіоні» у матері п[ана]
Квітки і має добре утримання, не потребує жадним господарством клопотатись (торік взимі мав того клопоту досить), але 
платить за те чимало, так, як тут звичай, бо хтось не хоче, щоб 
на нього втрачалися тому, що він приятель. Хтось має дуже велику хату і гарний вигляд на гори. Ходив раз в гори і проблукав цілий день — дуже гарно було, але таки не так, як на Зеленій Буковині, в чиємусь Кімполюнзі, таки в чиїхсь горах 
краще.
Комусь кланяється п[ан] Славинський. Хтось його бачив, 
як був в Одесі. В той час (тому три тижні) п[ан] Славинський 
був редактором нової часописі «Южные записки», а тепер він 
офіциром у війську — забрали його несподівано до війська, та 
ще добре хоч не на війну, а відслужувати на місці тих, що на 
війну пішли, так що все ж він на Україні лишиться. Дуже він 
з того не рад, що мусів перо на стрільбу змінити, але що ж має 
робити? Редакторство, натурально, перейшло в инші руки, 
і хтось з того не рад, бо сподівався писати в тій часописі, а тепер не знає, як те випаде.
Розказували в Одесі, що д[об]р[одій] Липа оженився і що тепер його мало хто бачить. І хтось його не бачив, але о тім не жалує, бо хтось його не дуже любить. Вороний кудись вибрався 
з Одеси, а перед тим з усіма посварився.
Ми з Слав[инським] заміряємо видати в Росії наші переклади з Гайне (тепер цензура трохи лагідніша стала), та хто зна, 
чи позволять.
Багато людей просили тепер дозволу видавати українську 
часопись, та щось досі нікому не дозволено. Хоча тепера в Росії ліберальний вітер віє і російські часописі заговорили таким 
тоном, мов і забули про цензуру, але, видно, той лібералізм не 
для України…
Нехай хтось любий напише, чи таки та бідна Ярошинська вмерла? Комусь її дуже шкода!
Нехай хтось сердечно привітає «наше чорненьке», хтось 
би рад їй часом карточку послати, то хотів би знати її адресу.
Але головно хтось хоче знати, як мається хтось, як його 
здоров’ячко. Мій любий, дорогий хтось! Нехай хтось не буде 
бідний!
Хтось вітає чиюсь родину.
П[ан] Квітка кланяється комусь. 
Хтось