
Євпаторія. Приморская санатория 
24.V.1908
Любая Лілеєнько!
Відправили ми з п[аном] Лосєвим (діректор нашої санаторії) 
тобі телеґраму вчора ввечері, і тепер я нетерпляче жду, що 
то ти відтелеґрафуєш. Вчора я не могла ще раз написати тобі 
листа, бо так голова боліла, що я ледве на світ дивилась, але 
все ж спромоглась піти до діректора, як тілько він дав мені через Кльоню знати, що твоя конкурентка відмовилась і що він 
хоче запросити тебе. Отож я вже вияснила всі умови: по приїзді твоїм сюди тобі мають видати 15 р[ублів] «прогонів» (не 
в щот 70 р[ублів] місячної плати), а обов’язки твої будуть більш 
надзирательські, чи пак хвершальські, ніж лікарські, бо назначати лічення будуть тутешні постійні лікарі, а ти маєш слідити за належитим виконуванням його. Занята будеш од 8-ї 
(скоріш 9-ї) рано до 1 г[одини] пополудні, решта часу належить 
тобі. Робота тут, оскілько я тямлю, не тяжка, тілько одна хвершалка не справляється тепер, бо трудно поспівати у всі «отделения». Панії тут ждуть тебе дуже, бо їм все-таки хочеться 
бути під наглядом справжньої лікарки, а не хвершалки, отож 
вони все осаждають мене питаннями, чи то ти таки именно 
приїдеш (чутки тут розходяться хутко, і вони вже знають про 
наші переговори). Тобі Лосєв телеґрафував, що служба твоя 
має початись з 1-го іюня, але я б радила тобі приїхати хоч днів 
на два раніше, щоб мати час врядитись. Май на увазі, що з Одеси не щодня йдуть пароходи в Євпаторію, то, може, трапиться 
який лишній день і в Одесі просидіти, тому краще з виїздом 
не гайся, а якщо трапиться загаятись, то вже краще їдь просто залізницею в Сімферополь, а звідти в Євпаторію можна або 
кіньми, або автомобілем; тепер багато людей їдуть автомобілем, бо то хутко (всього 2 ½ години їзди) і не дуже дорого — 
6 р[ублів] від людини (малі, здається, не платять). 
Якщо ти не схочеш їхати на сю роботу, то не сподіваюсь 
знайти тобі кращу, бо й се щасливий випадок, що трапилось 
позаочі щось знайти. Все-таки можу публікувати в газеті, 
якщо скажеш. 
Ну, кінчаю, бо знов починає голова поболювати. Телеґрафуй, коли й з якої дороги приїдеш, то, може, я прийду на зустріч (хоча деякі пароходи в 5-й год[ині] рано приходять, то до 
такого не вспішуся). Спинитись краще в С[анкт]-Петербурзькій гостинниці, бо то близько від санаторії, а як там буде задорого або місця бракуватиме, то в «Росії», хоч вона і дальше (але 
тут звощики не дорогі), а там уже Кльоня поможе тобі знайти 
хату. Де буде літом Михайльо старший? чи сюди приїде? 
Нехай мама не сердиться, що не пишу: трудно було. Хутко 
напишу їй. К[льоня] вітає, я цілую тебе і всіх вас. 
Твоя Леся 
Ми послали дядині брошюрку про нашу санаторію — чи ти 
читала її? Все-таки варт прочитати. 
Мене тут знайти легко в санаторії: ми займаємо № 14, та 
й так мене вже всі знають. 