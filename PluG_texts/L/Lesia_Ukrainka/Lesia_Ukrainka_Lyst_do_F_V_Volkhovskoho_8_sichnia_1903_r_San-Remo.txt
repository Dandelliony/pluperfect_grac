
San Remo, Villa Natalia, Corso Cavallotti
8.І.1903
З Новим роком! з новими надіями! Здається, так «найреальніше» було б людям поздоровляти одно одного, бо щастя і т. и. 
«лежить у богів на колінах», а надії хіба найбільше від нас залежать і їх найменше одбірають нам і старі, і нові роки…
Я таки справді думала, шановний добродію і земляче, що 
Ви нагнівались на мене та й мовчите (тілько я, звісно, не в тих 
виразах думала, які Ви мені підкладаєте!), і хоч я, властиве, за 
собою вини не почувала, бо я ж тілько те написала Вам, що, 
здавалось мені, мусіла, та все ж не могла одважитись написати Вам знов, не знаючи, як Ви до мене настроєні. Тим часом 
я написала до нашого спільного приятеля в Букарешт
і просила вже його передати мої оправдання Вам. Певне, він 
се й зробив, то я вже не буду вдруге переказувати того самого.
Подумала я гаразд над Вашим листом, та й так собі зважила: буду я просто перекладати та не буду перекроювати, бо, 
хто знає, може, перекроювання чужу роботу зопсує, а моїй 
таки не дасть щирої волі, і вийде ні те, ні се, ні Ваше, ні моє. Я, 
власне, хотіла перероблювати вкупі з Вами, тоді б, може, робота автора й перекладача злилась би у щось гармонічне, між иншим, і з сею метою я послала Вам свою пробу, але ж, бачу, наші 
прінціпи літературні не зовсім сходяться, то й не можемо ми 
«з одного сукна вкупі краяти». Тим часом взяти зовсім на себе 
Вашу казку і навіть одібрати їй Ваше імення я не можу, бо се ж 
тілько в початку та в кінці мали бути такі великі зміни проти 
Вашого тексту, а решта мала зостатись незачепленою, окрім, 
звісно, стілістічних змін, українізації ради, і я зовсім не чую 
за собою права вважати таку мою роботу самостійною. Ні, вже 
краще corrigeons une oeuvre par une autre! Ваша буде казка, 
а мій переклад (я пришлю його таки Вам в рукописі), а потім 
Ви пишіть щось нове і я напишу щось нове, кожне з нас так, як 
йому душа і серце скажуть, розум же у нас обох, я думаю, і тоді 
буде в згоді, як і тепер.
Об’єктивно я не знаю, хто з нас має доладніші літературні 
погляди, і через те не знаю, чи була б для діла більша користь 
від того, що автором сеї казки (тепер Вашої) стала б я, замість 
Вас. Я, властиве, не маю талану не тілько до переробок, але 
й до писання на дані від когось иншого теми; принаймі досі 
найгірші мої поеми і т. и., власне, були ті, де я була не самостійна в самій темі, а близько держалась якоїсь готової фабули, — се не я сама, а й сторонні люде признають. Тут же, при 
Вашій казці, я напевне не вміла б настілько визволитись від 
Вас, щоб стати зовсім собою, так постараюсь бути — Вашим 
українським голосом, і так, либонь, найкраще буде.
Тепер, хоч се вже практичного інтересу не має, дозвольте 
і мені деякі, не то що оправдання, а скоріш пояснення дати до 
моєї літературної proffession de foi. Я зовсім не против казок, 
не против фантастіки, не против леґенди (се ж і в моїй власній 
поезії виявилось). Я тілько стараюсь ніколи не мішати двох 
різко противлежних стілів: леґендарного і науково-практичного. А крім того, я думаю ще так: в те, що птиця, напр[иклад], 
може говорити людською мовою ще й обіцяти «у великій пригоді стати», тепер уже ніхто не вірить, а приймає просто за поетичну форму (чи, як народ каже, «казку»), тим часом св. Микола (чи там який инший) ще далеко не одійшов у леґенду. Певна 
річ, що не можна одразу на сто коней сідати і трудно (хоч лоґічно можливо) боротись в одній казці і проти філодеспотії, 
і проти попівської науки, та можна ж просто не зачіпати теолоґічних образів, ні позітивно, ні неґативно, коли вже нема 
часу з ними боротись. Зрештою, се, може, в мене й спадкове, 
ще по дядькові, противенство до попівської мітолоґії, і, може, 
я на цім пункті здатна впадати в крайність.
Звісно, кожний знає, що «сказка — складка», а проте через 
казки (притчі, леґенди, Légende dorée і т. и.) багато насажувалось і насадилось такого, що й досі виполоти не можна… Границя між казкою (conte) і притчею (apologue) тонка, і перейти 
її дуже легко, а тим часом про казку так і знають, що вона вигадка, а до притчі відносяться, як до «прикладу» морального, 
і вірять коли не фабулі, то образам її (напр[иклад], в «змія» 
з казки не вірять, а в Бога, Адама і т. и. з притчі вірять).
Ну, але це вже теоретичне, і, може, так зараз для Вас нецікаве. Пробачте за довгу балачку.
Переклад я постараюсь викінчити хутко, хоч таки шкода, 
що Ви запізнилися з листом, бо саме остатніх два тижні я мала
менше роботи, а тепер її намножилось, сили ж не побільшало, 
може, навіть трохи поменшало через деякі «варьянти» мого 
здоров’я, що взагалі досить химерне у мене зроду. Мені лікарі 
дають зовсім малий «робочий день», сливе такий, як колись 
в ідеальному соціалістичному раю має бути! А тим часом робити треба і ad panem, і ad animam salvandam, ну, і просто ad 
maiorem dei gloriam (чи, виражаючись нетеолоґічно, «для 
слави козацької»). От, напр[иклад], вчора ніяк не могла втриматись, щоб не почати нової поеми, а вона, правду кажучи, 
зовсім не на часі, бо иншої роботи аж через вуха ллється, та 
що ж! — «натуру тяжко одмінити»… Ну, нічого, якось справлюсь!
Дуже Вам дякую за авторський дарунок з написом, [нрзб]
хоч такі слова я не дуже й заслужила.
Ви не гніваєтесь, що я Вам таки все по-українськи відповідаю. Я якось не можу до Вас инакше обізватись, одразу не 
звикши.
Бувайте здорові! Щиро вітаю Вас.
Леся Українка