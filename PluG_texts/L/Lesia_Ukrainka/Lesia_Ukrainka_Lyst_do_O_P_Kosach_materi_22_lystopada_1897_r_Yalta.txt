
Ялта. Екатер[ининская ул.], д. Лищинск[ого], кв. № 12
10.ХІ.1897
Люба мамочко!
Остатні листи наші розминулись, а після них ми з тобою ще 
не писали одна одній, отже, відповідаю на твій остатній лист. 
Давно  б відповіла, та з  листа до Лілі ти, може, знаєш, що я 
справді не в  стані була писати. Оксана Ст[арицька] писала 
мені про деякі сумні звістки з-за кордону  — я сього сподівалась… Тепер наші «брати» побачать, що значили для них ті 
«дрібнесенькі датки», яких вони не вміли шанувати.  Врешті, 
я сьому не радуюсь, далеко від того… Але се все виходить зовсім не «відповідь», вибачай.
Théâtre libre мене радує, може, з нього будуть люде. За драму свою все-таки боюсь.  Виберіть там Ореста в pendant  Мані,  такого, щоб міг, як Атлас,  «цілий світ» стримати.
Ціклопа я не жалую, так йому й треба, «прийшла і на тура 
бура».
«Літ[ературна] громадка» — річ добра, та я скажу, як Летіція Бонапарте про імператорство свого сина: «Pourvu que ça 
dure»,  проте бажаю щастя і енергії. Я б радила перекласти 
Maurice Vernes: «Précis d’histoire du peuple d’Israel»  (статьї 
з енціклоп[едичного] словаря, що я колись перекладала, єсть 
extraits I з  сього твору),  ся книжка може служити оберігаючим ліком проти толстовщини  і  подібного сумбурізму, 
до того ж стіль у ній не трудний, не вимагає від перекладача 
белетристичного талану, як, напр[иклад], переклади з Тена 
або Ренана,  через те ся книжка може бути перекладена колектівно. Хороша теж книжка Seignobos:
  «Histoire de la civilisation d’Europe en XIX siècle»  (нове видання, недавно перекладене на рос[ійську] мову), але її переклад, здається, вийшов 
у Галичині (зроблений, правда, по давнішому, гіршому виданні). Обидві книжки не дуже великі, по одному томі, не монографічні, а  скоріш мають характер компендіума, мені здається, що для нашої убогої наукової літератури такі книжки, 
може, навіть потрібніші, ніж талановиті, але повні partis 
pris  монографії Тена. Спинюся поки що з дальшими радами, 
бо — entre nous soit dit!
  — хоч би «уліта» сі книжки вивезла, 
то й то була б доброю робітницею.  Подякуй від мене сих нових (може, й незнайомих?) товаришів за честь, яку вони мені 
зробили, запрошуючи мене до гурту і не цураючись моєї мало 
компетентної ради; вернувшись на «тихі води», сподіваюсь застати молодий гурт в розцвіті сили й енергії, тоді й сама з охотою поможу їм і словом, і ділом, а тепер, поки що, не робітниця з мене…
Тепер вернімось «з  форума додому».  Писати про себе? 
про ногу?! оххх!.. Дещо я вже писала папі і тобі. Сьогодні я 
писала папі про свою нову домівку: тут же, тілько на другому етажі. Зимою тут люде au rez de chaussée не живуть і  мають рацію, бо тут садки зелені всю зиму і через те в нижніх 
етажах завжді затінок, що влітку дуже добре, але зимою розпроважує вільгость. При помочі невеличкої «воєнної хитрости» з мого боку моя господиня віддала мені і сю хату за 15 р., 
хоч я сама бачу, що згідно з тутешніми звичаями вона варта 
20 р. В ній два вікна (одно на схід, друге на захід) з подвійними, але не заклеєними рамами («когда кто хочет», то запаковується й тут, але, по-мойому, се без потреби), ліжко на пружинах, канапка, велике крісло (і не продерте!), два столи, шафа, 
комода, умивальник, «такий, як на вокзалі», і ширма. Двері виходять на великий шкляний ганок, якого половина належить 
мені, а половина моїй сусідці, ревельській пані з двома дітьми, Ларісою (15 л[іт]) і Вітею (10 л[іт]). Мої сусіди — люде досить 
спокійні, і хоч мають дуже погане фортепьяно і жадної музикальної кебети, та зате грають мало і лягають спати у 9-ій г[одині], спасибі їм!
Їм я от що: рано п’ю каву (чай скасувала), навіть з сметанкою, а не з молоком; між першою і другою г[одиною] обідаю, 
годині в 4-й або 5-й п’ю молоко або какао (коли не лінуюсь варити), увечері п’ю чай і вечеряю шинкою, яйцями або тим, що 
принесу з обіда, до кави і чаю завжді маю масло; молоко носять мені по бутилці (3½ шклянки) щодня. Як бачиш, я тут не 
постую. Дуже рада, що врешті не бачу перед собою осоружних 
судків, а обідаю по-людськи, за порядно накритим столом, де 
мені подають не quasi-домашню, а справді домашню страву.
Нога моя ходить ліпше, — у себе в хаті я знов починаю часто 
губити палку, — тілько часом щось на неї находить, але рідко 
і  не надовго. На гору мені не приходиться ходити, хожу все 
більше берегом моря, се добре, бо чомусь я тепер не можу злізти навіть на невелику пригору без задишки. В легкому убранні хожу добре (наскілько взагалі сей вираз до моєї походи стосується), але важкого нічого не можу носити, знаю се з того, 
що раз, ідучи на ванну — се три шаги звідси! — наділа лишню спідницю і хустку під пальто (пальто — коротка кофта без 
вати) — і ледве долізла додому! Се дивно, бо взагалі почуваюся 
нічого собі і не втомляюсь так, як літом. На моє щастя, тепер 
тепло, — я навіть позавчора ходила в одній сукні, і не я одна. 
Вітри тілько тут бувають неприємні, не дуже холодні, але такі 
сильні, що я таки справді часом од них валюся. Зате нема ні 
снігу, ні ожеледі, ні «мраки» — коли дощ, то вже дощ (як з відра!), а коли сонце, то сонце!
От і весь мій бюлетень, та вже й спати пора.
Папа писав, що Зоря їде в Київ, певне, досі вже там. Напиши мені про нього, та, може, й він, буде добрий, напише. Що 
то Микосеві не ведеться? Ну, нехай аріфметіка, але З[акон] Б[ожий]! а фе!
Як здоров’я Оксаночки і  Дроздіка? Як взагалі поживають 
«людкове»?
Не гаразд Ліля робить, що мені не пише, я дуже чекаю на 
її лист. Врешті, може, їй через що ніколи або не до листів, то 
беру свої слова назад. Завтра, найпізніш позавтрому, вишлю 
посилку.
Бувай здорова і не кори мене за листи, їй-богу, краще писати не вмію!
Цілую тебе міцно-міцно!
Твоя Леся