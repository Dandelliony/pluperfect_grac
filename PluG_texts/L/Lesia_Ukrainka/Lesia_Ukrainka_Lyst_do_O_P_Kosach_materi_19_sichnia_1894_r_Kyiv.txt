
7.І. 1894
Люба мамочко!
Сьогодня отримали ми гроші, 20 р. Дуже мені жаль, що ти 
недовольна на мене за гроші. Але ж сього місяця ви нам 
вислали на 10 р. більше, ніж тепер, а все-таки на свята ми 
пішли скілька раз в театр, та часом дехто з знайомих заходив на свята, та Тося й Міша жили у нас, то все ж се гроші 
стоїть. А тут ще сі київські звичаї празникових подачок то 
дворнікові, то почтальонові. І перед святами все дорогше 
стоїло на базарі. Ти спитайся Міші і папи, то вони тобі скажуть, що я не кидаю грошей як попало, бо знаю, що їх нема 
на мої вигадки. На сей місяць та й на всі дальші місяці я, напевне, не проситиму грошей зверх сих 120, що ми з папою 
вилічили яко суму всіх наших конечних видатків. Нікому я нічого не задовжила, і, значить, з нових грошей нічого не піде на 
покриття старих рахунків, а вже надалі я повинна пильнувати, щоб не робить ніяких «празникових» видатків. Мені прикро, що ти так допитуєшся про рахунки з Мішею, се не приходиться, щоб ти за їх розплачувалась, се, певне, і Міші прикро 
було б; моєму «бюджету» вони нічого не пошкодять, надто дякуючи бабушкиним грошам. Про його дерптські рахунки я нічого не знаю, він мені нічого не казав про них. Вірь мені, що я 
без ущерба для нас обох проживу на сі гроші, що оце тепер отримаю, бо я нікому нічого не винувата. Я з 15-го буду вести докладний рахунок всіх видатків, так, як вела перший місяць, 
і пришлю його вам, щоб ви бачили, куди йдуть гроші, а то 
мені справді неприємно, що виходить, ніби я їх десь так розпустила.
Ну, та буде вже про ті гроші, я вже справді, наче який одесіт 
розписалась про них.
Галі я передам те, що ти пишеш про дівчину, та я їй і одразу казала, що нічого з сього не буде, бо з наших дівчат ніхто не 
поїде «так далеко!»
Про заголовок Гейне я, здається, написала докладно, але, 
може, то мені так здалось, то от воно так має бути по тіпу першого випуску:
1-ша сторінка
Всесвітні твори.
Гейнріх Гейне
Атта Троль, Романси і Німецьке море
Переклад
Лесі Укр[аїнки] і Макс[има] Став[иського]
I Власне, «Романси», а не «Романцеро», бо не ціле «Романцеро» увійде, 
а тілько деякі вибрані романси. — Л. У.
А на другім боці:
Fac et spera
Атта Троль, Романси і Німецьке море
Гейнріх Гейне.
(А вже «Всесв[ітні] твори» нема).
Німецьке море справді краще, ніж Північне.
Ах, от уже листок кінчається, а з ним, значить, і лист, а я ж 
так як і нічого не написала. Тося ще у нас, завтра їде, грошей 
він не стратив, оддав мені на сохраненіє, так що ми своїх грошей йому не даватимем. Досі у нас нічого не зопсувалось і не 
поламалось, я думаю, що й далі так буде.
Були ми на «Плодах просвещения», дуже се противна 
річ, нізащо вдруге не піду! Оце приїде Нікіта для Ліліного 
іскушенія, але, кажуть, в ній нічого особенного нема. Хутко 
писатиму знов, а тепер нема часу, треба на завтра учить урок 
англійський, а вже нерано. Бувай здорова, цілую тебе міцно 
і щиро. Всіх наших вітаю.
Твоя Леся
Здоров’я наше дуже добре, Ліля з Тосею більш не простужувались; од трахоми бережемось, Тося нашим рушником не втирається.