
22.VIII. 18[94], Владая
Дорогі мої дядьку і дядино!
Вчора приніс Ваня Вашого листа до Ради, і з нього я довідалась про роковини Вашого одружіння. Поздоровляю Вас, — 
хоч і пізненько, — і бажаю діждати золотого весілля. Хутко, 
дядьку, справлятимуть люде инші Ваші роковини, тоді, сподіваюсь, буде видно, що на Україні живуть не самі вороги Ваші, 
а я і раніше знала, що там більше є прихильних Вам людей 
(поміж молоддю), ніж ворожих. Правда, у нас треба довго ждати, щоб стало видно, хто який і що думає, — тому виною наша 
інертність і лінивство, а, окрім того, ще й обставини, з якими далеко не всякий вміє боротись, але ж, запевне, вічно так 
не буде. Що ж до мене, то я хочу бути Вашою ученицею і заслужити собі право зватись так, а коли на мене впаде частина тих прикростів та інкримінації, які дістаються Вам, то я 
об тім не буду журитись нітрохи. Шкода тілько, що товаришів у мене трохи мало, ну, та все ж не буду одна в полі. Врешті, 
і один в полі єсть коли не воїн, то все ж робітник, а се, може, 
більш стоїть, ніж воїнське званіє! Однак годі говорити, — поживем, побачим!
Вашою ученицею, дядино моя, теж нелегко бути, але ж я 
думаю, що ті довгі вечорі (до 2-ї години ночі), які ми проводили з Вами в Софії, не минуть для мене даремне. Мені здається, що я мушу вернутись в Росію ліпшою, ніж виїхала з неї, бо 
коли ні, то пожалься, Боже, тієї залізниці, що везла мене сюди. 
Бачте, яка з мене утілітарістка!
Писала мені мама, що після 20-го авг[уста], себто тепер, поїде в Київ наймати домівку для дітей, щоб там вони вчились, 
однак я досі не знаю, хто, власне, з дітей, окрім Олесі, поїде 
в Київ. На мій побут тута їх справи не мають впливу, і я можу 
бути до кінця октября, а там треба вже буде їхати, бо инакше 
треба відновляти паспорт, а се, може, трудно буде. На сім тижні ми рушаємо в Софію, шкода трохи кидати Владаю, бо погода ще зовсім добра, але почасти й ліпше, бо там я могтиму 
щось робити, а тута ми з Радою навіть з пера й чорнила вибились, не говорячи вже про гроші. З Софії напишу Вам, а звідси 
вже навряд, бо вже хутко почнеться шарварок вибірання.
Я забула Вам написати, що моя пропасниця вже давно минула, а Ви, може, думаєте, що я слаба. Я зовсім здорова, тілько 
все утомляюсь так же часто, як було в Софії, але се ще не біда.
Бувайте здорові! Та коли б Ви скоріш вертались! Цілую Вас 
і Зорю. Що з Вашою рукою, дядьку?
Ваша Леся