
27 (14).XI.1901
Хтось комусь пише пару слів, щоб сказати, що вже він завтра 
рушає за кордон і позавтрому буде у Львові, там затримається днів два, і тілько в крайнім разі три, та й рушить далі. Не 
може сказати, як був би радий бачити когось у Львові, але сам 
до Черновець тепер приїхати не може, бо мало часу. У Львові хтось все одно мусів би тепер бути, а в Чернівцях пробути 
тілько днів два, то се ж тілько і себе, і когось подражнити, та 
й так ще: коли в Черн[івцях] 2 дні, у Львові два, а день на переїзд, то се вже 5 днів, тоді комусь прийшлось би гнатись від 
Львова до С[ан]-Ремо безперестанку, бо хтось мусить за тиждень від сьогодня вже там бути конечне (з причин, не від мене 
залежних), а їхати безперестанку півтретя доби хтось не може, 
буде дуже бідний і розкисне на самому початку, а він все-таки 
мусить глядітися, коли вже зважив аж так далеко їхати по 
здоров’я.
Вчора отримала листа від п. Сімов[ича], запрошує мене до 
Черновець, але… скажіть йому те, що я Вам написала. Я сама 
напишу йому зо Львова або десь з дороги, а тепер тілько скажу, що поручаю свої вірші («Відгуки») опіці Божій та Сімовичевій, коли вже сама мушу вступитись, тілько все ж прошу не 
випускати їх з друкарні (хоч би вже й зовсім готове було все 
видання), поки я не перегляну готового примірника, аби в разі 
потреби можна було додати спис «друкарських помилок», се, я 
знаю, нікому, крім автора, користи не дає, але нехай мені буде 
хоч тая потіха. От і все, а щодо деталів видання, то я щось уже 
за давністю й сама забула, о чім, власне, хтіла писати, пам’ятаю тілько, що треба поставити «посвята товаришці Людмилі 
Старицькій-Черняхівській» в заголовку «Леґенд» і «Траґедії», 
але се вже, здається, відомо. Нехай не журиться малим розміром книжечки, в тім є навіть дещо доброго.
Нехай хтось за когось не боїться, що хтось «аж» до С[ан]-Ремо їде, в тім ще нема нічого страшного, от просто чиясь родина занадто про когось дбає та й хоче, аби хтось був vorsichtig,
 та й годі. Нехай хтось не гнівається на когось за минулу 
недбалість в листах, більш так не буде, то тілько в Києві так 
буває, а в Італії такого звичаю нема. Хтось писатиме часто, 
і хтось нехай пише. І нехай хтось не буде бідний. Нехай хтось 
комусь напише, чи він не дуже бідний.
Чиясь адреса в Італії буде тим часом така: M-me Natalie 
Sadovski, Corso Cavallotti, Villa Natalia, San Remo, Italie (pour 
M-lle L. Kossatch).
A тепер хтось мусить кінчати, бо має ще багато передвиїзних справ і листів. Наші всі когось вітають, а хтось (білий) вітає чиюсь родину. Па! Нехай хтось пише і буде добренький, не 
гнівається. Па, па, па!
Леся
P. S. Що там робить татарська дитинка, чому не обзивається до 
біленької мами? га?