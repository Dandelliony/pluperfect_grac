
18.ІІІ.1903
Люба Лілеєнько!
Твій лист, отриманий сьогодня, зробив на мене вражіння 
докору, але, хоч я «не признаю себя виновной», я не ображена, 
тілько хочу «представить свои оправдания». Скілько пригадую, я завжді відповідала тобі на листи хутко, а коли рідко писала «не в відповідь», то тілько через те, що в мене ледве ставало часу й енерґії писати і нагальні листи: факт той, що рідкий 
день я не пишу кому-небудь листа (а часом і по 3–4 в день), 
і все-таки вічно «в довгах» і вічно під докором. Певне, тут винна моя орґанізація, невміння розпоряжувати своїми силами 
чи що инше, тілько, запевняю тебе, не зла воля і не забуття 
про існування тих, кого я люблю, бо я не тілько про існування, але й про неіснування дорогих людей ніколи не забуваю. 
Певна річ, мені далеко до того, щоб бути так занятою і стілько працювати, як ти, тілько ж мені і не дають стілько працювати (навіть 1/10 стілько!), а навіть і мій «6-ти годинний робочий день» часто приходиться мені наполовину скорочувати 
і поміщати в нього і літературу, і листи (я їх і досі не навчилась писати короткими). До того ж всі зімові місяці я, власне, 
найменше старалась писати до близьких людей і обмежувалась переважно діловою перепискою, бо, знаючи, що всі мої 
близькі люде нервові або життям пригнічені, я не хотіла журити їх, а веселого мало могла написати. Тепер я знов маюся ліпше, то й писатиму з більшою охотою, зімою ж мені жилось досить-таки поганенько. Часті і довгі періоди безсоння 
і підвищеної температури, бронхіт, інфлуенца і всякі істерічні сімптоми обезсилювали мене і зменшили було вагу навіть 
против того, як я сюди приїхала, і я тілько за остатній місяць 
знов вернула собі поправку (1 k[ilo]) першого місяця (ноября). 
Нервовість моя сеї зими взагалі більша була, ніж навіть минулої, і через те я боялась, що коли не факти, то самий тон моїх 
листів видасть мене перед моїми кореспондентами (та, певне, воно так і бувало, напр[иклад], в моїх листах до тебе). Літературні невдачі, полеміка і деякі «дрязги» ще більше було загострили нервовий стан і додавали моральної втоми. Ну, при 
такому стані писати власне до тебе, я думаю, просто не слід 
було, бо й так уже тобі остатніми роками від родини мало доброго приходить, недарма тобі страшно й подумати попасти 
знову між ту родину. Я ж, коли пишу до тебе, часто не витримую і, власне, зачіпаю ті теми, які найбільше можуть вражати твої нерви, хоч я зовсім не вважаю, що так слід робити, але 
з того винна моя істерічна невтримливість і, таки справді, погана звичка нас всіх поводитись з тобою так, як мовби ти була 
здоровша нервами від нас. Ти пробач за минуле, а надалі я постараюсь не попадати в сю помилку, бо справді тобі треба відпочити від всяких наших «проклятых вопросов» і не розтрачувати сили на те, що або не від тебе залежить, або само по 
собі не варте трати. Бо, властиве, мені все одно навряд чи хто 
поможе справитись з моїми особистими трудними питаннями, а так «бездаремне» сушити ними голову і серце близьким 
людям і шарпати їх хворі нерви — то се вже еґоїзм з мого боку. 
Я ще маю силу, більш винослива, ніж, може, всі в нашій родині, і через те повинна більше оглядатись на инших, ніж се робила досі. Я обіцяю тобі у всякім разі не лишати тебе більше 
так довго «на безлисті», а якщо те й станеться коли з яких-небудь незалежних від мене причин, то я прошу тебе не вважати ніколи, що то я забула про твоє існування, і не боятись 
«нагадувати» про себе, в якій хочеш формі, коли тілько в тебе 
самої буде на те бажання.
Тепер ще скажу, що ти даремне думаєш, нібито тілько до 
тебе наші всі так рідко пишуть, і даремне бачиш в тім якесь 
іґнорування тебе. Після мого виїзду з дому мені, напр[иклад], 
ніхто з родини (і ти теж) цілий місяць ні слова не писав, потім папа і мама на кожних 3 моїх листа відповідали тілько раз, 
і то кожне по черзі, Оксана з Запруддя написала двічі, а з Києва і з Мюнхена ні разу. Найчастіше писав Міша, а Шура тілько 
раз одкритку прислала. І все в такім же роді. Я не думаю однак, 
щоб то вони справді всі про моє існування забували чи робили 
те по злості, а так воно по різним причинам «якось виходить» 
у них: хто занятий, хто хворий, хто не в настрою, хто взагалі не любить писати, хто «збірається», хто жде перше від мене 
листа і т. д. Я вже перестала сердитись, а тілько стала так поступати: мені лист, то й від мене лист, мені нема, то й від мене 
нема. І то дало дуже добрі результати. Ражу й тобі такий метод. 
Що Кр[ивинюк] тобі часто пише, то зовсім натурально, а з другого боку, якщо ти йому часом скоріше відповідаєш, ніж, напр[иклад], на мій остатній лист, то я за те зовсім ніякого зла 
до тебе не маю, бо ти ж не можеш всім близьким моментально 
відповідати, а силою річей мусиш якийсь вибор робити.
Правду кажучи, і мене тепер найбільше захоплюють теми 
не до писання, але поговорити про них з тобою я б дуже хотіла (все то речі досить об’єктивні) і через те, в противлежність тобі, виразно хотіла б там бути літом, де будеш ти, хоч 
на короткий час. В іюні збірається навідатись в Київ Кльоня, я конечне хочу бути на той час там, — може, і ти б над’їхала для «встречи трех друзей»? А після того я ражу тобі просто і без всяких розмов та «обсуждений» їхати туди, куди хоч 
найменше неприємно, коли вже не зовсім приємно, напр[иклад], в галицькі гори, куди тебе вже давно запрошують. Розмови ж і «розсуждения», коли вони будуть потрібні, я можу 
взяти на себе: коли мені приходиться відстоювати не свої інтереси, а чиї-небудь з близьких людей, то я тоді менше нервуюся і з більшою енерґією повожуся. Позволь мені так боротись 
за тебе сей рік, як ти торік боролась за Оксану. Се буде тілько 
справедливо, бо торік я занадто мало помагала тобі і допустила, що тебе буквально заїдали всякі «обов’язки». Почасти се 
й через те вийшло, що я запізно приїхала і застала тебе вже 
в запряжці, а потім ти ображалась моєю недостачею ініціативи в дрібних справах (вона більше вихована літами фізічної 
безпомічности, ніж врожена, і я сподіваюсь ще знов розвити 
в собі ту ініціативу) і на мої щирі, хоч, може, недотепні питання, чим я можу тобі в даний момент помогти, відповідала, що 
нічим, бо як розказувати та поясняти, то ліпше самій зробити. 
Для того, щоб знов таке саме не повторилось, я хочу на се літо 
не помагати, а замістити тебе в родині, тоді силою річей мусітиму більше ініціативи проявити. Сього літа умови будуть 
легші, бо можна сподіватись, що Оксана буде здорова і могтиме сама себе глядіти і жити, де і як схоче. Дора ж коли знов до 
передержки доскачеться (а се таки можливо при її теперешніх 
«успехах»), то можуть наші і кого-небудь чужого запросити їй 
на учителя, а зовсім не потрібно, щоб ми собі нерви розбивали 
«родственным» учінням, бо то відомо, що краще цілу школу 
чужих учити, ніж одного родича. Коли ставало грошей Дору 
по балах і театрах водити та сукні їй на такі виходи справляти, 
то нехай знайдуть гроші і на репетітора, се, може, й дешевше 
коштуватиме, ніж лічення нервів домашніх учительок. У всякім разі непотрібних жертв не маємо чого приносити, бо наша 
сила повинна не тілько родині служити. Я вважаю, що ти вже 
своє одслужила, а за минуле літо навіть переслужила. Минуле 
літо і тобі, й мені досі боком вилазить. Я вважаю, що то в тобі 
просто нервовий настрій говорив, коли ти писала: «Про яке 
місце не подумаю, то бачу, що всюди чисто щось насмикуватиме нерви». Я думаю, що все ж спокійніше від, напр[иклад], 
Петербурга місце дуже легко знайти, чи буде то Запруддя або 
Колодяжне, чи Одеса, чи галицькі гори, чи гостина у котрої 
з товаришок, а всякі обра́зи і траґедії ти перебільшуєш в уяві. 
Я берусь тобі в три дні переконати наших, що тобі треба побути не дома, ну, хоч місяців два, і я певна, що се мене ніяких 
драм і траґедій не коштуватиме. Вони тепер уже й сами до 
таких, як раніше, драм сили не мають, і з ними тепер легше 
трактувати, я се по деяким фактам сеї зими бачу. А на легкі 
невдоволення можна просто не вважати, надто не бачучи їх 
на очі. Ти можеш просто написати, що тобі лікарі забороняють жити в сім’ї або що тобі треба бути в горах чи на морі літом (і се буде зовсім справедливо, бо се й без лікарів кожний 
учебник скаже), та й баста. Схочеш, заїдеш на скілька днів додому, а ні, то й ні. Тілько не бери на літо ніякої обов’язкової роботи і не захоплюйся тим, що як дуже ніколи, то на нерви легше. Се тілько псіхічний обман, я се знаю добре по собі, і веде 
він тілько до гіршої реакції. Навпаки, як ти хоч з місяць побудеш без всякої запряжки (науки, учительства, глядіння хворих, устроювання вечерів, бігання по справах і т. и.), то, може, 
перші дні тобі здасться гірше, а потім таки ліпше стане, і то 
замітно. Коли стілько шансів тобі зостатись на другий рік, то 
чи не краще плюнути на ті екзамени та й спинитись рішучо на думці кінчати за границею? ніж витягати з себе жили 
хронічно, так ліпше ж ту енерґію потратити «единовременно» на «госуд[арственный]» екз[амен], скінчивши курс за кордоном. Мені страшно досадно, що Оксана спиняється на думці їхати з осені в Петерб[ург] на Бестуж[івські] к[урси], — от 
уже не варт! Прав ті курси все одно ніяких не дають, а наука 
(математика) вже ж за границею скрізь не гірше поставлена, 
що ж до «чужини», то й Петербург чужина, та ще й погана, 
і для Оксаніного здоров’я, може, й фатальна. Вона «на чужині» в Мюнхені, здається, далеко не скучала… Ну, та, може, ще 
до осени одумається. Тепер Оксана вже зовсім врівноважилась 
після деякої екзальтації з Мюнхену і подорожі по Італії. Перше все рвалась то в Монако, то на човен, то в гори і приходилось мало не силою притримувати її, а потім одіспалась, одгодувалась і тепер сама розумніше свою силу вживає, гуляє, 
але в міру, читає, пише дещо, перестала з Юрком сваритись (правда, що і я різко заявила, що мої нерви тепер сварок 
не зносять і що я прошу покинути прикрі розмови при мені), 
навіть мені де в чому помагає. Що їй Сан-Ремо йде на користь, 
то видно хоч би з того, що за 2 тижні вона 1,2 k[ilo] «нагуляла» 
(більш, ніж я за всю зиму!). Як і далі так піде, то можна тілько 
радіти.
Вона тобі, певне, докладно описала наш триб життя і всіх 
і вся, то я вже не буду описувати. Скажу тілько, що т[ьотя] Єля 
якась слабша тепер, ніж торік, і що відносини, які встановились у неї до Тосі і Оксани, досить неприємні, хоч я ще не трачу 
надії, що вони поправляться знов. Юрко теж свариться з О[ксаною] і Т[осею], але то пусте і вже минає. Петро Вас[ильович]
тримається до всіх дружелюбно, і з приїздом його відносини 
поправились. Нас тут тепер дуже багато (14 чол[овік] в домі), 
але вже з неділі починається роз’їзд. Я пробуду тут ще місяців 1 ½, а потім поїду до Праги і до Черновець (у Відні і в Львові не знаю, чи буду). Оксана до Черн[овець] не хоче, то ми з нею 
після Праги роз’їдемось і вона поїде додому.В іюні, як я вже казала, я думаю бути в Києві, тілько ще не знаю, в яких числах.
Пишу я тепер не так-то багато і все більше неплатне, бо на 
«авось» не хочу розпочинати платного. Стараюсь дістати зарібок. Тим часом дістала запрошення від одної фірми («Донская 
речь») перекладати з укр[аїнської] по 15 р[ублів] від аркуша — 
капітал не великий! А ще від трьох збірників маю запрошення надіслати «якомога більше» — gratis, ну, звісно, «для слави козацької»…
Скажи п[ані] Русовій, що я приймаю її запрошення, бо 
вже давно мала на думці писати щось на тему народніх казок, 
найбільше інтересує мене тема казки «Гнат-Булат», подібна 
до теми «Armer Heinrich» (що взята за основу в новій драмі Гауптмана), тілько в укр[аїнській] казці замість прокаженного виводиться обернений в камінь, а замість дівчини — вірний 
товариш (або джура), що кров’ю своєю розбиває чари і оживляє камінь. Я тілько не знаю, чи в моїй версії буде ся казка годитись для дітей, то, може, я перше напишу дві инші: «Яйце-райце» і «Жар-птицю». Найкраще хіба «Яйце-райце», бо ся 
тема оріґінальніша і з лірічними елементами, тим часом як 
«Ж[ар]-Птиця» нагадує «Конька-горбунька» і може скинутись на наслідування, до того ж чисто епічна, а мені чиста епіка мало вдається. Я не можу точно визначити термін, коли 
напишу казку, бо я ще не думала про неї інтенсівно, а без настрою і «навмисне» писати не вмію. Думаю, що раніш літа не 
напишу, бо тут я не маю ніяких етноґр[афічних] збірників і не 
можу «начитатись» так, як треба, для того щоб витримати потрібний стіль. Крім того, я маю тут багато иншої роботи, яку 
мушу покінчити, власне, до виїзду додому. Літом же, певне, 
напишу, ну, може, в іюлі-августі, хоч зовсім напевне таки не 
можу сказати, бо поема не те, що крітіка або переклад. Якщо 
п[ані] Русова має вже ілюстратора, то може йому заздалегідь, 
хоч і тепер, замовити ілюстр[ації] до казки «Яйце-райце» по 
тексту Чубинського, бо головні моменти у мене будуть ті 
самі. Тілько я прошу не пускати до друку ілюстрацій, не показавши мені. Найкраще було б, якби я могла з самого початку 
сама списатись або на словах порадитись з ілюстратором, щоб 
наша робота була якомога в одному стілі і справді одна одну 
доповняла. Ідея сього видання мені дуже подобається, і я хотіла б додати всеї сили, щоб не зопсувати її виконанням. Та ще я 
не знаю, для якого віку дітей хоче п[ані] Рус[ова] видати казку, 
коли для більшого, то «Яйце-райце» годиться, а коли для меншого, то, може б, краще простішу яку взяти, тоді б підійшла
тема про «Дідову дочку і бабину дочку», хоч, зрештою, для зовсім малих я не берусь писати вірші, почуваю, що вийде фальшиво. Мені здається, що для зовсім малих могла б написати 
Людя або Лора, я бачила їх проби в тім напрямі, що досить 
мені подобались.
Може б, п[ані] Русова, поки влагодить свої видання, взяла б 
для розпросторювання (на комісію абощо) трохи нашого збірничка, що ми з Кльонею видали («Дитячі гри, пісні й казки», 
изд[ание] Общ[ества] исследователей Волыни), воно все ж трохи підходить під її проґраму.
Спасибі, Giglio mio, за клопіт про мою статю, мені сором, 
що ти про неї турбувалась, коли й так занята і втомлена, я вже 
тебе не зачіпатиму більше з такими речами, бо шкода твого 
часу.
Як можеш, то пиши часом одкритки, бо, скажу правду, я боюся за твоє здоров’я, найбільше та спина і боки не тішать мене. 
Я була б дуже рада, якби ти покинула екзамени і поїхала б, напр[иклад], до т[ьоті] Єлі на весну. Я певна, що з того ніяких 
драм не вийшло б, а коли хочеш, то я можу вивідати настрій 
і «уготовать тобі путь» так, що тобі зовсім ніяких прикростів 
при тім не буде. Тілько не пригнітайся так духом і не перебільшуй в уяві того, що само по собі пусте, і пам’ятай, що ніколи 
в нашій родині не будуть проти тебе всі, що завжді таки буде 
хтось такий, хто буде готовий тобі хоч «руку подать в минуту жизни трудную», коли вже не тямить нічого ліпшого… 
Цілую тебе міцно, Ліліціка моя.
Твоя Леся