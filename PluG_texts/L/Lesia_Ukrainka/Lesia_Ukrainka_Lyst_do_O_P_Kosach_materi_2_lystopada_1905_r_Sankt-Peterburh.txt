
20.X.1905
Люба мамочко!
Сьогодня вже зважила написати листа, бо, здається, вже починає ходити почта, а то, крім телеграм, не бачила способу подавати звістки.
Сьогодня перший день, що Дора вже встала з ліжка (вона 
пролежала два тижні) і почуває себе при тому прекрасно, навіть приходиться спиняти її, щоб не занадто багато сиділа 
і ходила. Лікарь вже залишив їздити (вчора був його остатній візіт) і сказав, що як все буде так гаразд, то через тиждень-півтора можна і додому їхати. Він радить Дорі поїхати на поправку додому, з тим щоб до Нового року сюди не вертатись, 
а взагалі то можна жити й тут.
Тепер лікарь зовсім виразно бачить, що се був не тіф, а думає, що, може, тіфоїд, та й то навряд, — можливо, що й просто 
інфлуенца в поганій петербурзькій формі, найбільше шкодливій для живота (головно — кишок). Через те радить ще на 
довший час дуже обережну дієту, хоча вважає Дору вже здоровою. У неї темп[ература] зовсім нормальна (36,5) от уже п’ятий 
день, про її дієту й годівлю я дуже дбаю і через те думаю, що 
рецідів їй ніякий не загрожує. Отже, можна зовсім заспокоїтись про неї, та й раніше не було чого так уже непомірно турбуватись, бо з моїх телеграм було, здавалось мені, ясно, що нічого страшенного не робиться. Та й то вже я поясняю тілько 
дуже нервовим твоїм настроєм, що ти могла думати, ніби я, 
поїхавши спеціально глядіти Дору, ткну її кудись в таке місце, 
де вона буде в холоді й без догляду, що я можу тащить її туди 
абияк, ріскуючи «ужасающим ухудшением». Перш усього, 
де б не була Дора, там би і я була з нею день і ніч, — значить, догляд був би, і то не «небрежный» (ти ж мене з сього боку досить 
знаєш), а друге — я до здоров’я доручених мені людей відношусь тисячу раз обережніше, ніж до мого власного, а як сього 
не досить, то ліпше не доручати мені хворих. Ну, та зрештою, 
що там! все добре, що добре кінчається. Однаково Дорі нікуди переїздити не прийшлось, бо цілий тиждень нігде в ліч[ебниці] не було місця (були тілько в клініках, але я туди не хтіла), а далі вже не варт було переїздити, бо Дора стала рішучо 
поправлятись. Лікарь все говорив мені компліменти, що то я 
«вилічила» Дору, але се, звісно, так уже — лікарська galanterie.
Приїздити тепер уже тобі докінчувати глядіти Дору, я думаю, не варт, бо при ній нема так-то чого й робити тепер, треба 
тілько глядіти, щоб не об’їлась, та се й так всі глядять (навіть 
не я одна). Я думаю зостатись тут до її виїзду, щоб помогти їй 
вибратись, хоч мені дуже обрид Петербург своїм кислим кліматом, — ні за що б я в ньому не жила! Хоча, як хто не слабий…