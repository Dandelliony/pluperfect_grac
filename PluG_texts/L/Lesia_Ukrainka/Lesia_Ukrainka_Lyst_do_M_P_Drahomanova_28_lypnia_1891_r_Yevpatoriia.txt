
Крым, Евпатория, ул. Фонтанная,
д. Мичри, быв. Шакая, № 6
16 липня [18]91 р.
Любий дядьку!
Мама мені переслала один Ваш лист, але то ще давнєвічний, 
від 5-го мая, а новішого чомусь не прислала, хоч я її просила, — певне, забулася. Де ж Ви тепер? Чі я Вас застану з сим 
листом? Ну, та вже він якось до Вас діб’ється, от тілько що 
я забула, яке число вашого дому, — а може, його й не треба? 
Ви писали, що Ліда вже виїхала кудись на море, а я думаю, чі 
не могла б вона тим-таки самим морем приїхати сюди до мене, 
в Евпаторію, вже б то я була така втішена, що не знаю, як і сказати! Хоч то воно тут і не дуже добре жити, а все ж, може, не 
лихіше, ніж у вас у Болгарії, а вже що тутешнє морське купання то таке, що, певне, кращого не можна на цілому Чорному
морю знайти. Чі то ж справді межи нами такі гори-долини та 
моря розляглися, що їх ані проїхати, ані переплисти? Нехай 
би Ліда мені написала, чі справді думає до мене передатись 
і коли власне, то я би стріла її на пристані; якщо сама приїде, 
то я би просила просто до мене до хати, а якби їй то не догодно було, то пошукали б хати за 40­50 р. на місяць, та можна 
і на два тижні взяти. Крім того, на все життя в місяць тут досить 25 р. на одного. А потім, якби справа ся вдалася, то, може б, 
Ліда поїхала зо мною трохи далі на полудневий берег, а вже б 
то мені і хто зна як добре було! Я, бачте, не на жарти починаю 
строїти сей план, бо таки і не жарти мені в голові. Велика мені 
буде шкода, коли сей лист не хутко вас дійде, бо я тут житиму до 10-го августа, а потому ще сама добре не знаю, де, власне, житиму. Але, куди б не переїхала, я Вам зараз напишу нову 
свою адресу, бо таки мені не хочеться кидати думки побачитися з Лідою. Якби вона приїхала, то потім, може б, і я ще трохи 
світа побачила, а то мені самій трудно пересуватися з місця на 
місце, я от не представляю ще собі зовсім ясно, як се я буду подорожувати по Криму сама з своєю подлою ногою, дарма що 
та нога тепер ніби поправляється. Що вона поправляється, то 
так, але поки ще настілько поправиться, щоб мені не заважати 
в житті, то ще море чимало хвиль перекотить. О, якби мені не 
та нога, чого б я в світі натворила! Тепер в мені такий Drang 
und Sturm твориться, що, далебі, тісно жити на світі здається, 
а надто так жити, як мені тепер приходиться. Але бідкатись не 
маю чого, бо тепер все-таки не така я безнадійна, як була зимою, — од віденської подорожі моя доля починає ніби ласкавіше на мене поглядати. А тут саме сонце та море своїм блеском та грою додає мені одваги та надії; якби тілько я не була 
тут сама-самісінька, то зовсім би мені було добре. Тілько зо 
страхом думаю, що буде зо мною в зимі. Чі не знищить та зима 
знову всього, придбаного за літо, як уже не раз нищила? Та ще 
наша поліська зима, мокра та льодовата, — ой, ой, боюся!.. Ну, 
і прийде ж людині фантазія думати про зиму в такий душний 
вечер, як тепер; коли навіть море знебулося після сі[є]ї спеки! 
Що робити, — я завжди навіть найкраще описувала зимою 
весну, а літом зиму, видно, моя натура любить контраст, тілько вже такого контрасту, про який тілько що говорила, я б зовсім не бажала на собі зізнати. Як же Вам попанувало се літо? 
Чі не відчепились Ви од своєї невральгії? — бодай би вона лихого чепилась! — Ви справді, певне, занадто тією роботою забиваєтеся, а ще мені колись подавали ради, як треба коруватися 
ростинним життям! От як би Ви мене спитали, то я б Вам могла 
розказати, що то справді значить жити ростиною, — я знаю те 
добре з власного досвіду. Я знаю, що Ви не можете зовсім так, 
як я, жити, але хоч би Ви на половину дійшли тії «степени совершенства», то для Вас було б добре. Найгірше мені робиться, 
як я подумаю, скілько Вам життя трують різні собаки та «Кандиби», щоб вони скисли в холодній воді! А знаєте, я думаю, що 
не так на Вас ті різні добрі людці лихі за Ваші політичні і всякі 
инші теорітічні думки та слова, як, власне, за Ваш чисто український юмор, бо то ж ним Ви можете людину без вогню спалити, а наші люде не менш від французів бояться того, що зветься le ridicule. Я на свої очі бачила, як деякі люде лука ставали 
од Ваших жартів, а так їм і треба, бо якби вони і дуба стали, то 
й то не пошкодило б. Та цур їм лихим! вони мені самій уже [на]
доїли. А ще б нічого, як би на світі було тілько багато лихих людей, а то що є багато добрих та дурних — затовчених, то то мені 
найгірше, ні, ще є гірша річ — се як хто умисне з себе дурня робить, як той гоголівський голова, що глухого удає, аби не чути 
того, чого не хочеться. Страх багато таких голов на Україні у нас, і мені навіть гірко читати, як Ви стараєтесь, аби вони 
Вас почули, — то не такі люде, аби їх чим пройняти, вони, здається мені, так зашкарубли у своїх шкаралупках, що до їх уже 
«глас чоловічий» не доходить. Утішаюся тілько тим, що той 
голос, не добившись до шкаралупників, натрапить на кого такого, кому ще вуха не позаростали, а тілько мало людського 
слова чули, то й не привикли до нього. Я оце тепер ока не спускаю з одної метаморфози, що робиться під впливом того чоловічого гласу, цікаво мені тілько, до чого то ще далі дійдеться. 
Се подібне до того, як я колись бачила вплив порівнюючотеологічних праць на людей релігіозних. От згадала за порівнюючі праці і хочу Вас запитати, чи не прийняли б Ви од мене 
деяких етнографічних матерьялів, може, вони Вам на що здадуться? бо я їх не вмію до пуття довести. На пробу Міша оце 
мусить Вам послати скілька волинських «балад», що я йому 
діктовала, як він був тут у мене; прийміть їх, коли вони куди-небудь судні. Напишіть мені, дядьку, хоч пару слів, я вже 
давно од Вас і слова не мала, се мені жаль на Вас. І Ліда хай би 
написала; я давно до неї збіраюсь писать, та ніяк не зважусь 
перша почати. Цілую Вас, і дядину, і хто ще є вдома тепер.
Будьте здорові!
Ваша Леся
P. S. Чі сподобались Вам «Pauvres gens», коли їх бачили?