26.VIII.1912
Високоповажаний Павле Пилиповичу!
Учора одержала я од Вас 83 р[ублі], а сьогодня листа. Рахунки 
наші, значить, полагожені, і я долучаю до сього листа поквітування окроме, щоб Ви могли його показати, кому там треба.
Не думаю, щоб Вам було ще прикріше читати мого остатнього листа, ніж мені було писати його. Вірте, що я не мала на 
меті завдати Вам прикрість. Хотілось просто якось уже покінчити з тяжким становищем. Я вірю Вам і тямлю, що все отаке 
походить в першій лінії від ненормального стану нашої літератури, а через те й видавничої справи. Та я ж увесь час намагалася тілько внести якийсь, хоч нехай і не дуже корисний для 
мене, лад у сеє діло, а не приступала, «як за подушне», користаючи з формального права. Тепер спогадую про сю минулу 
річ лиш на те, щоб не зостатися в пам’яти Вашій немилосердним Шейлоком, що вимагає з живого тіла фунт м’яса, хоч би 
ціною життя людини. Якби з мене самої при браку матеріяльних засобів не втікали фунти м’яса (буквально), то я б і взагалі воліла писати gratis, се моя мрія, та не знаю, чи доживу до 
її здійснення…
Щодо посилання більшої речі Винн[иченко]ві, то… сказати правду? Не бере мене охота виступати тепер під його еґідою. Двоязичність його літ[ературної] діяльности робить 
на мене остатніми часами дуже сумне вражіння і здається 
мені особливе тепер (в момент гострого ста[но]влення нашої 
справи) прінціпіально шкодливою. Нехай би він уже став або 
сюди, або туди, то й люде б знали, як до нього ставитись, а так,
як тепер, то я волію стояти осторонь. На всякий случай, коли 
Вам не трудно, напишіть, де саме має вийти збірник і хто його 
впорядчик, бо се мені неясно.
Будьте здорові. Бажаю Вам сили і всякої помисльности.
З правдивою пошаною Л. У.