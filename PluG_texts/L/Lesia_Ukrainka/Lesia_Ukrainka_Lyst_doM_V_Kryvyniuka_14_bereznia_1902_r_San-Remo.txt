
14.ІІІ.1902
Дорогий брате!
Мені здається, що я в такій самій мірі завинила проти Вас, як 
Ви проти мене, бо я ж на передостатній Ваш лист ще не відповіла, а всі остатні три дні тілько «збіралась» відповідати. А се 
вже сьогодня, отримавши другого Вашого листа, схаменулась 
і пишу.
Страшно сумно те, що Ви пишете про Кан. і В. М. Я не думаю, аби була справжня друкарня, скоріш мімеоґраф, але ж то, 
певне, все одно в очах сіпак.
Взагалі ще не одно, певне, станеться серед тієї «тиши да глади». А вечерки, я думаю, і тепер вираз «легкомыслия». Я теж 
отримала японську картку і теж неоплачену, але італьянці 
добрійші від австріяків і з мене заплати не брали. Наші панночки, хоча на вечер пішли, але нових («евентуально» японських) костюмів собі не шили, на доказ, у всякім разі, поважного настрою… Я однак стримуюсь від виразів осуду киянам 
за добрий гумор та участь в вечерках, бо я сама, хоч і не в добрім гуморі, однак погладшала за минулий місяць на 1 ½ kilo, 
а вчора пів дня витріща[ла]сь на regate («гонки» яхт), що відбувались якраз напроти нашої вілли. Зрештою, думаю, що се 
таки клімат і режім винні в моїй гладкости (важу 57 kilo!), бо 
щодо гумору, то він був сього місяця, як і Вам відомо, не найліпший… Розваживши як слід, я теж думаю, що нема чого тепер втікати з Італії, бо, може ж, мені ще й на ту зиму буде потрібна сила. Варто б ще попробувати з рік без перерви пожити 
на Україні — я вже давно сього не пробувала.
Fatum не проти мене, бо страйку вже, здається, не буде, — 
досі залізниці і почти в порядку.
Від Лілі остатній лист до мене був датований 14.II (ст. ст.), 
від того часу вона сама не писала, а папа мені вчора писав, що 
має від неї добрі звістки і що Інст[итут] не закритий. «Авось 
либо враг человеческий хоть птицу-то помилует».
Я вже отримала цілий «Вістник», і «Мол[оду] Укр[аїну]», 
і «Гасло», взагалі все з укр[аїнської] преси, що мене інтересувало. Сьогодня і коресп[онденцію] Ф[ранка] читала, і малоімовірну кор[еспонденцію] з Полтави. Коли то правда (в Полт[аві]), то се щось нового для «серця України», що досі билось 
і тремтіло переважно від страха іудейська. От що то значить 
повернути «благонамеренный город» у місце для заслання 
всяких «элементов»!
З «Одержимою» та й з «Відгуками» я нічого порадити не 
можу, бо фондів для видання своєї поезії не маю не тілько вільних, а жадних. Нехай ждуть до слушного часу. Ті гроші, що я 
спочатку було призначила на фонд запомоговий мол[оді] ак[адемічній], таки віддайте туди, а я хутко пришлю вам 10 frs. яко 
свою звичайну вкладку, не посилати ж її до Києва! На такі 
гроші можу стягтися, а на більші ніяк не можу. Якби мені можна було надолужати працею, то мені не так було б досадно на 
такий брак матерьяльних фондів, але ж поле, дозволене мені 
від лікаря, таке вузьке тим часом, що на ньому не розгуляєшся!.. Та й, отже, виходить, що й до праці я мусіла б ще докладати «гроша», якби він у мене був.
В італьянському стилі я ще не настілько сильна, аби могти 
обійтись без коректора, отже, мусіла б втаємничити ще одну 
людину італьянської народности (таку людину можу тут знайти і навіть маю вже на оці). Коли се нічого, то присилайте, а постараюсь зладити. Зв’язків з журналістикою італьянською я 
не маю, але маю справу до одного значного журналіста в Мілані, то могла б дві справи разом полагодити, якби треба. Почта 
у нас добра, тілько один лист із Київа до моїх господарів прийшов простісінько в розрізаній коперті (вже не підклеєній навіть!), але то, певне, не італьянці винні. З Австриї все добре доходить і без скандалів.
Поздоровляю Вас з вибором у «мирові судді» і бажаю Вам 
якнайменше роботи в тім фаху.
«Гасло» робить нічого собі вражіння, тілько бернштейніанство там зовсім «приший хвіст кобилі» і було б ліпше без нього; видно, що редакція зовсім не зрозуміла власне 
антіреволюційности Бернштейна, коли його слова написала 
яко «гасло» на своїх «червоних» сторінках. Дописі з сел там 
найцікавіші. А для лояльної Буковини то дуже добре, що в ній 
нарешті щось червоніше стало виходити, ніж «Буковина» etc.
В моєму минулому листі, певне, було чимало «малодушия», 
але я писала його в такому стані, що тепер навіть не можу гаразд пригадати його змісту. Щодо «фантазії», то і тепер вона 
далеко не заспокоїлась, але се вже хороба всіх, закинутих на 
чужину, навіть коли вони і не-белетрісти, а надто в трівожні для рідного краю часи. Але я не хочу Вас труїти висловами 
моєї фантазії, — я рада, що Ви здоровші від мене і в сьому напрямі. Я надто погано почуваюся в той час, коли хто з товаришів у неволі, а я «на волі» (хоч би та «воля» виражалась в клінічному або курортному житті), уже, здається, ліпше було б 
vice-versa… Ну, та воно ще має час, і так колись бути.
Тепер попрошу Вас справити мені деякі справунки: 1) прислати мені мої ж таки «На крилах пісень» та «Думи і мрії», мені 
вони потрібні, щоб переглянути, що викинути з них для видання в Росії; 2) запитайте у редакції «Вістника» чи у Видавничої спілки (властиве, у Гнатюка), чи мають вони видавати 
мої і Славинського переклади з Гейне, що вже сто літ лежать 
у них, — коли думають, то в якім часі? а коли не думають, то 
нехай віддадуть Вам, а там ми вже сами (перекладачі) дамо 
їм лад; 3) чи вже вияснена «статистика» продажі моїх віршів? 
д. Гнатюк обіцявся вияснити її «по новім році» — чі се вже тепер настало?
Чи маєте видати «Ткачі» і чи буде то перше видання?
Ще от що, — у мене є один київський переклад одної глави з Сеньобоса (заголовок не виставлений). Переклад, признаться, поганенький і страшно безладно написаний, я почала його редаґувати в Київі і взяла для «поліровки» остатньої 
з собою сюди, та мусіла покласти «під сукно» через заборону 
лікарську. Тепер могла б докінчити редаґування. Але якщо тепер все одно не на черзі друкувати щось подібного, то я краще 
займусь чимсь приємнішим і легшим, бо, правду кажучи, поправляння партацької роботи трудніше і прикріше, ніж писання чогось «на свіжо». Отже, напишіть, чи потрібний тепер 
сей переклад, чи, може, він все одно і у Вас мусітиме лежати 
якийсь час під сукном?
Ну, розписалась я! А цікавого нічого не написала. Та що: на 
війні, як на війні, а на курорті, як на курорті. Їм, сплю, валяюсь, вигріваюсь на сонці (в тіні +14°R, а на сонці — спека), витріщаюсь на море, кашляти покинула, приливи остатнього 
тижня не обзиваються — отже, стою на висоті санаторського 
«призвання». В маю, може, рушу додому, або — в Швейцарію, 
ще не зважила. Їхатиму додому морем — з Ґенуї до Одеси, лікарь се мені радить з огляду на нерви, каже, що тижнів зо два 
чисто морського життя мусять їх загартувати значно. Якби до 
мая над’їхав п. Труш, то ми б з ним разом трошки повештались, та хоч в рулетку заграли на його щастя, бо я на своє не 
надіюсь і через те ще не була в Монте-Карло.
Бувайте здорові та пишіть, спасибі Вам. І я писатиму. Щиро 
стискаю Вашу руку, товаришу-брате.
Л. К.