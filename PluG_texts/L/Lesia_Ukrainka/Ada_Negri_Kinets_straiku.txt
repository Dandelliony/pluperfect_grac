Ада Неґрі
Кінець страйку
Всі переглянулись, бліді, знеможені
безсонням, голодом, змаганням, горем.
Один промовив, злиднями знесилений:
«Що ж?.. смерти не поборем…»
Озвався другий: «Діти в мене хиріють
З нужди». — «Моя стара давно в шпиталю», —
додав ще й третій. Жах насунув хмарою,
всі похололи з жалю.
Тут скрикнув парубок з вогнистим поглядом,
моторний, дужий: «Ні! Сього не буде!
Борімось до загину всі! Не даймося!
Ми ж не товар, ми люде!» 
 …Всі переглянулись, бліді, знеможені
безсонням, голодом, змаганням, горем.
Мовчали всі, а в думці озивалося:
«Ні… смерти не поборем…» 
І всі, величні, хоч в нужденній одіжі,
здавивши в серці сорому ридання,
пішли робить, сумні й страшні, мов привиди.
Та доки ж те страждання? 