
Чернівці, 20.ІХ.1901
Cher Maître!
Таки не їду я у Львів, а се через 3 години рушаю на Україну через Новоселицю. Так обернулись деякі мої справи, що треба 
вже напростець до Київа гнатись. Ще якби я певна була, що 
приїду та й застану всіх, кого мені треба, то, може б, якось два 
дні в себе вкрала, а так, без тії певности не одважуюсь тратити 
час, кошти та й таки здоров’я (воно в мене найгірш не любить 
втоми). Жаль мені, що більш тепер не побачу Вас і Павлика, та 
вже нехай до другого разу: я вже назнала шлях сей «за прірву», 
то, певне, їздитиму частіше.
Отже, щодо справ, які Ви були ласкаві взяти на себе, то я попрошу, чі не можна їх так врядити. Як приїде Ганкевич, скажіть йому, що я гірко жалую об тій хвилині, коли передала 
йому ті злополучні рукописи, але вже «сталося», отже, вимагаю тепер від нього, щоб він зробив відбитку окрему переклада Дікштейна «Хто з чого жиє?», надрукованого в «Волі»; нехай скаже, що коштуватиме відбитка, а гроші йому будуть 
вислані зараз. Я думаю, имя його ще так мало відоме рос[ійським] «властям предержащим», що можна гроші просто на 
його адресу слати. Решту перекладів (Лабріоля, Енґельс, «Маніфест комуніст[ичний]»), коли він ще не почав друкувати, то 
нехай і не друкує, а віддасть Вам, Ви ж, будьте ласкаві, відішліть їх Василеві Сімовичеві (Чернівці, ул. Руска, ч. 12), і більш 
нічого. Коли ж Ганк[евич] «паче чаянія» почав їх друкувати, 
то нехай назове «Видання ґрупи укр[аїнських] соц[іал]-демокр[атів»] і скаже, скілько коштуватиме видання їх всіх, кождого нарізно, причім, коли писати мені почтою (я вже прошу, 
cher Maître, напишіть Ви мені се таки сами, а Г[анкевич] нехай 
тілько Вам на словах скаже, що треба, бо инакше не діждусь), 
то нехай «Хто з чого жиє?» зветься відбиткою «Над морем», Лабріоля — «Атта Тролем», «Маніфест» — «Раткліфом», Енґельса 
розправа — «Балядами»; аби здавалось, що я трактую про свою 
власну справу з редакцією «Вістника». Пишіть просто мені: 
Киев, Мариинско-Благовещенская, 97. Як вишлете перекл[ад]
Сімовичеві, то напишіть: Ваші вірші віддав ред[акції] «Буковини».
Щодо справи катальоґа українськ[их] книжок (що говорив 
з Вами Квітка), то, як він буде у Вас в рукописі готовий, пришліть мені, а я, зробивши додатки, знов пришлю Вам (або все, 
або самі додатки), видавайте сей катальоґ, де хочете, під якою 
хочете фірмою, ми в те не мішаємось, бо на Укр[аїні] і так пустимо якось.
Простіть за хватаний лист, страшно спішуся.
П[ан] Квітка щиро вітає Вас, він теж сьогодня їде на Укр[аїну].
Здоровлю Вас, і родину, і знайомих.
Стискаю Вашу руку.
Леся Українка
P. S. Уваги з пов[оду] Ваших статей у «Вістн[ику]» пришлю 
з України.