
Напиши, мамочко, де саме тепер Ліля або де вона має в близчім 
часі довше пробувати. У мене до неї є діло — по її спеціальності. 
Остатніми днями щось я трохи недобре почувалася і, з намови К[льоні], пішла до тутешнього лікаря. Той знайшов у мене 
«опущение правой почки» (але «без изменения» — на цьому 
чогось особливе настоював), заборонив мені їсти волове м’ясо, 
а наказав пити якнайбільше молока; сказав, що се слабість не 
страшна, тілько часом затяжною буває, і щось натякнув, що, 
може б, варто «пришить» тую нирку, але на сьому не настоював. Коли я спитала про причини, чого може статись така 
слабість, то він сказав, що бачить в моєму організмі нахил до 
всяких опущеній взагалі, а се вже просто залежить від «свойства мышц» моїх (а може, й від колишнього ношення ґіпсів та 
апаратів, казав лікарь), найближчою ж причиною могло бути 
те «усиленное питание», до якого мене примушували під час 
моєї грудної слабости. Він каже, що се дуже часто дає такі наслідки і наслідки сі здебільшого виявляються в замітній для 
слабого формі десь аж через 3–4 роки (себто так воно має бути 
і в мене). Так от про перспективи сеї слабости, а головно, про 
теє «пришивання», я б хотіла попросити Лілю почитати по 
книжках і взагалі порадити мені, як відноситись до сеї слабости, чи так, що «время терпит», чи як до чогось більш екстреного. Поки що вона мені мало заважає, і я б забувала про неї, 
якби не той сімптом, що буває, коли їсти багато петрушки, — 
оце тілько неприємно, а болів жадних нема, і я зовсім почуваюся не зле. Напиши скоріше, дуже прошу. 
Твоя Леся 