Утопія
Дівчина з чорними смутними очима, жертва спадку по занадто великодушних родичах.
Артист — самовбивець (з мирних анархістів), що жив на 
кошт праці инших, аби творити, і творчість зрадила його.
Учений, що винаходить нові дива, щоб улегшити життя 
своїй любій хворій чорноокій дівчині. Він оптиміст-філософ 
і шанує «силу слабких», їх «пассівне двигання прогресу».
Родина: дві жінки і «їх дитина».
Дівчина і її «батько» (учитель).
Чоловік і жінка, що кохаються і нізащо не хотять жити вкупі, спробувавши того раз. Діти їх теж живуть окреме. Всі вони 
любляться.
 — Я бачу, ти дивуєшся, та й мені трохи дивно з тебе, так 
наче ми зовсім чужі й незнайомі. Але ж ні, ми таки знаємо [в]
одно одна одну, тілько я краще знаю тебе, ніж ти мене: я бачила тебе у мріях про минуле, — а сі мрії завжди певніші себе, — 
ти ж бачила мене у мріях про те прийдешнє, що завжді загорнене у ясний срібно-блакітний та мало прозорий серпанок. 
Але тепер ми зострілись віч-на-віч, якась сила одслонила той 
серпанок перед тобою і зблизила минуле до мене, не будемо ж 
дивитись одна на одну з подивом недовір’я — друзі мрій завжді рідні собі, хоч би віки ділили ті мрії одна від одної. Дай мені 
руку! бачиш, рух сей пережив віки — і поживімо вкупі хоч 
одну годину, сестро моя, в людскости, може, тоді ми порозуміємось краще, може, хоч відгадаємо серцем одна в одній і в наших різних поколіннях те, чого розумом збагнути не можемо.
Я подала їй руку, й з того часу ми стали рідні перед самими 
собою і любо стало нам говорити одна до одної: «сестро»!
І хоч знову той мало прозорий серпанок заслонить передо 
мною прийдешнє, хоч, може, сумнів примусить мене зректися 
і забути те, що я бачила там, я, може, забуду все, але сеї дівчини з чорними лагідними очима, — такими лагідними, аж не вірилось, що вони не блакітні, — я не забуду повік. Я не відречуся ніколи, що я держала в своїй руці її вузеньку білу рученьку, 
ніжну і холоднувату, як пелюсток з рожі, що я бачила, як тінь 
від її темного волосся спадала на її широке і високе чоло і глибшала між чорними бровами. Я ж пам’ятаю її хибку походу, — 
вона ходила наче у воді і рада була спинитись якнайшвидче, — 
я пам’ятаю її втомлені повільні рухи. Тілько вії у неї рухались 
часом швидко, мов хотіла змахнути якусь болісну думку з-перед очей та уста її барви зів’ялого маку раптово тремтіли часом (але на мить одну) немов від стриманого болю, — після 
того вона закривала очі, зітхала, потім тихо всміхалась, і знов 
дивились мені в душу її великі чорні очі, очі мучениці. Як же 
можу я зректися її?