Божа искра
Вороги:
Геть їх, поетів, навіщо їх співи?
Хто тепер слухать їх рад?
Нас оглушили вже «тихі мотіви»
«Снів» тих «фантазій», «балад»!
Чули ми й тую «громадськую тугу», —
Все то слова голосні,
Хату нагріти в зимовую фуґу, —
Навіть на те не судні!
Годі тих співів! і так уже сумно,
Посміхом спів ваш бренить…
Слова не тямите мовить розумно,
А віршувать аж горить!
Прихильні:
Ні, не стихайте, солодкиї співи,
Всяк з нас їх слухати рад,
Любо колишуть нас тихі мотіви
«Снів» ваших, «мрій» та «балад».
Тілько навіщо той смуток і туга,
Вже ж бо і так ми сумні.
Хай же колишуть, як пестощі друга,
Ваші лагідні пісні!
Ніч налягла безпросвітним склепінням,
Очі й серця нам тьмарить,
Хай же привітним і тихим промінням
Божая искра горить!
Поет:
Годі вам, гурт ворогів і прихильних,
Марні слова промовлять.
Краще ідіть, научіть божевільних,
Як їм притомними стать!
Бачили ви, як велике багаття
Кида вогонь аж до хмар?
«Божая искра» — то тяжке прокляття,
Дикий і лютий пожар.
Огнища то́го не може людина
Ні запалить, ні вгасить,
В кого ж запала хоч искра єдина, —
Вік її буде носить!