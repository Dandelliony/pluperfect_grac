
Київ, Мариинско-Благовещенская, 97
12–24.ІІІ.1901
Ви бачите, люба товаришко, що я вже тут, отже, нещастя вже 
впало на мою голову. Сьогодня якраз дев’ятий день по смерти мого друга, вже тиждень, як він лежить в землі. А я, бачите, 
жива, хоч не знаю, як сказати, — здорова чи ні? Хвороби жадної не маю, та голова на плечах наче не моя, не слухають мене 
руки і дуже неохочо беруться до роботи. Нічого мені не хочеться, нічого мені не треба, я примушую себе хотіти і вмовляю, ніби те чи инше потрібне мені. Я страшно втомлена фізично і морально і, здається, спала б без кінця, однак спати 
багато не можу, тілько лежу часами по цілих днях. Але єсть 
у мене ще одно бажання, таки справжнє, виразне бажання, се 
поїхати до Вас на зелену Буковину. Мені хочеться Ваших тихих речей, Ваших лагідних поглядів, Вашої ще не чуваної для 
мене музики, мене ваблять Ваші незнані, а вже милі гори і вся 
Ваша країна, що здавна мрією моєю стала.
Напишіть мені, дорога товаришко, чи можу я приїхати до 
Вас так, щоб не стати Вам на заваді. Будьте одверті і щирі, коли 
Вам досить туги й без мене, то так і скажіть, я не ображусь і не 
здивуюсь, бо я ж сама знаю, що я невеселий гість. Коли Вам невигідно прийняти мене до своєї хати, то не турбуйтесь тим, я 
можу собі й в отелю жити, бо досить звикла жити сама і жадні 
обставини мене не лякають. Матерьяльних втрат тепер не боюся, бо матиму власні фонди на сю подоріж.
Коли збіраєтесь на весну в гори, то, може б, зачекали на 
мене. Я хочу виїхати звідси по Великодні (так близько 7-го апр[іля] ст. стиля), маю пробути скілька днів у Львові, бо маю там 
справу до Труша, а десь так між 10-тим і 15-тим апр[іля] (все 
рахую по старому стилю) могла б бути у Вас. Як бачите, ще не 
дуже хутко, але я просила б Вас відповісти мені завчасу, щоб 
я знала, куди і як мені збіратись. Так чі инакше, я по Великодні вдома не лишуся, я не всиджу на місці. Се дивно: я втомлена і розбита, а проте щось мене жене в світ, кудись так, де я ще 
не була ніколи, далі, далі, все далі… Я, може, й на Буковині не 
забарюсь, а ще куди-небудь повіюсь, не знаю ще… Побачимо.
А тим часом напишіть мені, тілько швидче, на Бога, швидче, дорога товаришко! Я так буду ждати! Цілую Вас і руку 
стискаю. Наші всі вітають Вас.
Ваша Л. Косач