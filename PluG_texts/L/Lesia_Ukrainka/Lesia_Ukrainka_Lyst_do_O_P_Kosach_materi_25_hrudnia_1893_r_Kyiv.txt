
13.ХІІ. 1893
Люба мамочко!
Запізнивсь лист на почту, і я не одправила його вчора, але, 
може, то й краще, бо тепер треба ще написати про одну нову 
справу. Діло в тім, що я вчора довідалась, що з Нового року редакція «Дзвінка» перейде на більшу половину в наші руки, 
себто що українські твори будуть редагуватись у Київі у маленькій «Літ[ературі]». Отже, й надсилати всі укр[аїнські] твори треба тепер на мою або на Людіну адресу, ми ж і маємо запрошувати співробітників і переписуватись з ними. Наші 
просили мене, щоб я написала тобі про се, і попросили твоєї 
помочі й праці. Я думаю, що тепер ти схочеш більше до «Дзвінка» писати, бо, сподіваюсь, у нас не буде того, щоб маринувати добрі праці по три роки, а всяку негідь друкувати. Ми б 
дуже були раді, якби ти написала що-небудь для першого числа (новорічне або так яке оповіданнячко), може, воно б ще поспіло сюди до неділі, бо в неділю число вже повинно бути зовсім складене і впорядковане, щоб встигло бути надрукованим 
в час, вчора ми вже зложили його наполовину. Якби ти теж виправила як-небудь від лисів «Увінчаного Співця», ми б його 
напевне надрукували. Славно було б, якби видати премією 
«Русалку» (твою оперетку) з музикою та ще подати що-небудь 
для куклячого театру з об’ясненням, як устроювати куклячий театр. Ліля просить, щоб ти прислала сюди її переклади 
з Діккенса, — вони лежать в новому домі, в письменному столику, в правій великій шуфляді, — то ти, будь ласкава, виправ 
їх і вишли почтою або передай через Мішу, коли він їхатиме 
до Київа. Я думаю, що казки Дікк[енса] прийдеться скоротити 
трохи, то назнач ті місця, які ти уважаєш не конче потрібними. Ми тепер не будемо стояти на тім, щоб непремінно кожне 
оповідання поміщалось в одному числі, навпаки, добре було б, 
якби хто написав довгу повість історічну і другу з сучасного 
життя. «Дзвінок» виходитиме в подвійному об’ємі. «Дзвінок» 
буде розщитаний на дітей від 7-ми до 15-ти літ, бо для дуже малих все одно ніхто не вміє писати, а вони все одно не вміють 
читати. У мене просять «Роберта Брюса», невважаючи на те, 
що він буде друкуватись у «Хліб[оробі]», по тій причині, що 
сі дві газети виходять для різної публіки, — ті, що читають 
«Дзвінок», не читають «Хліб[ороба]», і навпаки.
Ах, як би я хотіла, щоб «Дзвінок» став у наших руках кращим і цікавішим, ніж він був в остатніх числах.
Бувай здорова і прихильна до нас і до нашого «Дзвінка»!
Твоя Леся