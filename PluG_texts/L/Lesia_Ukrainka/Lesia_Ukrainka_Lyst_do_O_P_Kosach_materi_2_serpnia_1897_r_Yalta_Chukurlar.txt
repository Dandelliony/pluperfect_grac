
Чукурлар, 21.VII.1897
Люба мамочко!
Твого листа я отримала тілько сьогодні, отже, йшов він 5 днів. 
Я  вже передала його Міші, бо Міша приїхав сюди в  суботу 
(19-го) з Шурою і А[нною] Ів[анівною],
 їхали вони щось дуже 
довго, дякуючи дніпровським пароходам і  катеринославським поїздам, так що подоріжжя велось 5 суток. От, а ви ще 
все мені радили на Катеринослав їхать!.. Тітка виїхала звідси 9-го іюля, так що я 10 днів була сама і щодня ждала приїзду 
гостей, аж поки покинула ждати, тоді именно вони й приїхали. Помістились ми в двох хатах дуже добре і просторо, так що, 
здається, ніхто нікому не заважає.
Сії дні море було так розбушувалось від часу виїзду тьоті 
Єлі, що тілько сьогодні встановилось, а  то треба було на бережку лежати і ждати, поки піна од хвилі набіжить і обмиє, 
а в одкрите море не можна було плисти, бо хвиля могла б розбити. Мені, врешті, обридло таке купання, і  вже я так була 
рада плаванню вчора ввечері і сьогодні рано. Папа даремне боїться, щоб я плавала, плавать же куди легче, ніж стоять під натиском води, якщо тілько море не дуже стурбоване
Тілько що була у мене панна Пашкевичівна, їде вже завтра 
в Київ, находившись по Чатир-Дагу,  Ай-Петрі  і т. д. Запрошувала я було її зараз по її приїзді жити зо мною до приїзда 
Міші, та її товаришка, теж учителька київська, «зацеремонилась» і не схотіла буть у мене, отож обидві панни гнітились 
в Ялті на дуже поганенькій дачі. Я все радію, що я не в Ялті, а за 
Ялтою, бо от, напр[иклад], мій новий знайомий панич Мержинський  (направлений до мене Тучапським)  все плаче, що і моря йому не видко, і порохи його засипають, і москіти заїдають, і купання брудне і т. и. Дивно, справді, чого-то 
чахоточних не виганяють з Ялти, а гнітять там «под надзором 
врачей».
Писала вже мені — нарешті — Окс[ана] Стешенкова, ну, 
справді, все має свій кінець! Здається, справді Окс[ані] годиться вишити пару туфель чі там що инше Нов[ицьком]у за те, що 
«соединил сердца». Я хотіла б їй відповісти, та вже щось не 
розберу, де її ловити з листом.
Теж не розберу, як же се Ваня їде, хіба не вкупі з  Лідою, 
а якось окроме в Казань? Чі вже нарешті Ліда і Рада в Гадячі? 
Добре було  б, якби Рада з  Лілею приїхали до мене з  августа 
в Крим, а там би й Ліда над’їхала, то Пуцик вернувся б до 1-го 
сент[ября] в Київ, а Ліда з Радою могли б чі то назад в Київ, чі 
то далі на болгарські сторони мандрувати. Хіба так не гаразд 
би було? Я, впрочем, про се напишу ще і кузинам, і Лілі, тілько 
не сьогодні, а завтра чі позавтрому, бо гаряче два листи разом 
писати. Ліліного листа я отримала і з відповіддю не загаюсь.
Бувай здорова, цілую міцно тебе, і всій родині щире вітання. Чі папа вже в Гадячі?
Твоя Леся
