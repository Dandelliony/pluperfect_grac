
30.ХІ.1898
Шановний друже!
Шукаємо ми тії злощасної статьї і ніяк не знайдемо. Либонь, 
її нема в [18]80 р. Але ще є надія знайти, отже, як тілько дістанемо, то вишлемо Вам. Вертати Drucksachen маєте просто 
в магазін «Киевск[ой] Старины», кажуть, можна й не рекомендуючи.
Н. [С.] Ж. каже, що грошей він Вам не посилав ніяких, а тілько просив одкрити йому кредіт в 20 р. до січня, бо раніш не міг 
би заплатити.
Досі не подякувала я Вам за Дрепера, хоч і була дуже втішена книжкою. Простіть за таку нечемність, вона більш на 
папері, ніж в думці. При сьому маю передати Вам запитання: 
скілько прим[ірників] Дрепера видано і скілько авторських 
примірників маєте Ви?
Як моє здоров’я? Було б нічого собі, якби не та дурна істерія, 
хорея, слабість серця чі біс її зна, як вона зветься. Хожу собі по 
світі, як людина, пишу — часом навіть багато, приймаю участь 
в товариському житті, а тілько за все це плачу́ регулярно нападами, про які може Вам розказати О[льга] Ф[едорівна]. Я, здається, хутко до них звикну, як вельможні пані звикають до балів, rowt’iв, soirées і т. и. — тоді буде all right!
Відсвяткували ми тут роковини століття досить бучно.
Телеграма зі Львова зірвала грім плескання. Певне, звістки 
про се свято будуть послані в Галичину, тим-то й не пишу 
більш про нього. І взагалі кінчаю — багато роботи.
Бувайте здорові!
Л. У.