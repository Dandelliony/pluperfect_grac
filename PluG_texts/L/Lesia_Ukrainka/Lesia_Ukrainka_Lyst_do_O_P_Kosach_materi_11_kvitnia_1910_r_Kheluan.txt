
Egypte, Helouan, Villa Continental
11.IV (28.III).1910
Люба мамочко!
Пора вже мені умовитись, де ми зустрінемось, як я буду вертатись
«восвояси». Був у мене проєкт заїхати пожити до Лілі
з тим, щоб і провадити далі ін’єкції туберкуліну, що їх, здається, не
вдасться тут скінчити. Але з сього проєкту, певне, нічого не буде,
найперше через те, що навряд чи буде Ліля сама
в Катериносл[аві], по-друге, через те, що все ж боюся довгого
détour на Катериносл[ав,] бо не стілько я поправилася, скілько слід би,
а як ще й ту поправку розтрушу по дорозі, то мало
що більше довезу додому проти того, що вивезла… З тої ж причини
(другої) страшнувато мені і в Київ їхати, хоча і дуже хочеться, — у
Києві ж, окрім подорожньої втоми, ще матиму
метушню, від якої можу втриматись хіба в тому разі, якщо розкисну так,
як було при проїзді з Берліна, чого, звісно, не дай
Боже. Найобачніше було б для мене спинитись в Одесі і просити тебе і
Лілю (Дора, певне, буде занята екзаменами, а Микосеві, либонь, не до
роз’їздів) приїхати туди. Однак як се для вас
обох ніяк неможливо або можливо на дуже вже короткий час,
то я таки приїду в Київ, бо не можу ж я бути на українськім березі та й
не бачити своєї родини. Тут тілько одна маленька «загвоздка» є:
надіючись на гонорари від тебе та од «Вістн[ика]», я
не запевнила собі завчасу висилки додаткових грошей з Кавказу (та й
взагалі се дуже трудно зробити з такого trou, як
Телав), а, приймаючи на увагу, що звідти й звичайні листи
йдуть не раз цілий місяць, рахувати на те, щоб отримати грошовий лист
(в Телаві ж банків нема) до початку мая ст[арого]
ст[илю], коли я думаю виїхати, тепер уже не можна. Тим часом гонорарів
моїх щось не чуть, заробітки мої тутешні зменшились, бо учеників тілько
двоє лишилось, а то всі повтікали
від хамсіну (alias самум) так само, як і ті міліонери, що давали
мені перекладати торгові контракти, тож фінанси мої тепер
у такому стані, що їх, либонь, хіба дуже в обріз стане на поворіт
додому. Взагалі мене се «підрізує» — от навіть одежі літньої
не можу собі як слід справити, бо вже ж «лічебного» бюджету
скоротити ніяк не можна, то треба вже на чомусь иншому натягати. Я,
правда, може, й сама винна, бо відмовилася в свій
час від «авансу», до якого мене призволяв «Вістник», та я непевна була,
чи справді коли «излезе на свет» моя поема, а при
таких умовах аванс скидається на «подачку», — я ж іще до таких злиднів
не дійшла. Можна б тепер написати, щоб прислали за той шматок, що вже
видрукуваний у III кн[изі], та трохи
ніяково й се робити. Однак якщо ти не можеш прислати мені
тепер за «Йоганну», то будь ласкава передати ред[акції] «Вістника» сю
просьбу про скоре надіслання частки гонорару. Не
пишу поки що про се просто до «Вістн[ика]», бо, натурально,
мені легше писати про такі речі тобі, ніж чужим людям. Хоча
взагалі, мушу признатись, неприємно про се писати до кого б
не було, — така вже моя вдача зроду.
Я б таки й на сей раз нічого не казала, якби ти не написала яко́сь, що
справи «Р[ідного] Кр[аю]» поліпшали і що тобі не
дуже трудно буде заплатити мені. Тепер, може, ти просто думала, що
скоро побачимось і що не варто до того часу посилати, але я тобі пишу
по правді, як стоять мої діла, і буду вдячна,
коли ти звернеш на се увагу.
Щоб уже раз скінчити з грошовими темами, я нагадаю і ще
про одну справу, не з тим, щоб просити тепер її залагодити,
а тілько для того, що як не мати на увазі сього тепер, то, може,
потім воно трудніше буде для всіх. Річ, власне, про ті гроші,
що папа не міг мені додати до повної суми, як продав землю. Власне, то
не 1000, а 900 p[ублів], хоча папа казав мені
в Ялті, що хоче мені «для круглости» 1000 згодом прислати.
Я тії «круглости» не вважаю обов’язковою, а що то було саме
900 p[ублів], то тямлю з того, як папа писав, посилаючи мені
8000 після продажу, що він взяв з моїх грошей 500 p[ублів],
щоб дати заставу за Мих[айла] Вас[ильовича] (саме тоді був
той арешт), 250, щоб послати екстрено Оксані за кордон, а півтораста
пішло на домашні потреби в Києві. Се саме папа повторив мені в Ялті,
обіцяючи вернути «кругло», як будуть гроші, а я тоді щиро казала, що се
справа не нагальна (хоча, звісно,
вже і в той час через «лічебні бюджети» мої фонди потерпіли
вже чималу аварію: майже два роки життя в Ялті без заробітків,
євпаторійська санаторія, Берлін… ну, а тепер долучився
ще й Єгипет…). Не напосідаюсь я й тепер, але якщо пізніше се
буде для вашого спільного бюджету важче, ніж у ближчім часі,
то, може б, ми її залагодили тепер у маю, як побачимось. Через те й
пишу заздалегідь, щоб ви могли зважити, як для вас
вигідніше буде, та щоб уже потім не треба було ні писання, ні
розмов на сю тему.
Тепер ще друга тема, мало чим приємніша: моє здоров’я. Щось
таки з ним нема справжнього ладу. Може, даремне я одважилась робити ті
ін’єкції туберкуліну (препарат «endotin»), бо
відколи їх роблю, оце вже два місяці, то мала тілько 19 день
нормальної температури, а то все «реакція», та ще до того
обізвалася було й моя нога (sic!) — либонь, там якийсь недорізаний
баціл ще від Берґмана лишився — і так мені цілий
місяць без перестанку обридала, що часом і до плачу доходило… ja, das
war etwas! Тепер чи вже звикла до туберкуліну, чи,
може, хамсін та сірчані купелі її подолали, але вже схаменулась і ні
спати, ні ходити не заважає, хоча ще часом озивається. Скоріш таки
хамсін та сірка помогли, бо з туберк[уліном]
ми зробили на який час велику перерву та зайнялися вже ногою. Пробували
було «соняшну ванну», та з тим вийшло щось
чудне: t° підскочила (в мені) до 38°, пульс до 115, і поки що якось
мій лікарь боїться повторити сю пробу. Чи не розсердився се
мій бог Ра на мене за те, що я, крім його небесної сили, вдаюся до
нечестивих земних ліків, усяких тих endotin’iв?.. Ну, та
вже «le vin est tiré il faut le boire», скінчу вже той «курс», а якщо
аналіз не покаже серйозного поліпшення в нирках, то будь він
проклятий той endotin віднині і довіку. Хоча лікарь і каже, що
ті «курси» треба від часу до часу повторяти впродовж двох років, але з
мене вже буде досить і одного курсу — «себе дороже 
стоит».
Після сього чи маю ще поясняти, чому не написала «Перуна»? Яке вже там
було мені писання (тілько й могла писати
контракти, а то навіть листи не писались). За остатні дні хоч
воспрянула духом, та під впливом хамсіну могла тілько на єгипетські
теми писати: «Хамсін», «Дихання пустині», «Афра» (се
такі мої вірші). Ох, якби ти бачила того рудого демона хамсіна, як він
світ у жовтий кошмар зміняє! Справді злий дух — Тіфон!.. А потім уже
був «тихий хамсін», без піску та каміння,
летючого в повітрі, тілько з жовтим колорітом та з +30° R «у холодку»;
а потім ще було «дихання пустині», з тою ж t°, але вже
без жовтого колоріту, а потім була «афра» — мертва тиша з білим від
спеки небом (t° все та сама), нарешті, північний вітер
і — дощ. Тепер маємо t° Гомерового Олімпу і розкошуємо. А то
були такі «єгипетські ночі», що ми мало не подуріли. Гелуан
наполовину спорожнів від масового панічного втікання наїзних. Але я
вдоволена, бо хотіла знати, що то є справжня Африка. Тепер знаю.
Ну, годі вже. Будь здорова, мамочко, поцілуй наших, хто
при тобі. Цілую тебе міцно.
Твоя Леся
Твого листа, писаного з Гадячу, я отримала. Цур їй тій машині! От іще
халепа!
