
16.ХІ.1899
Люба моя Лілія!
Мені просто аж самій непріятно, що я тобі так довго не пишу. 
Се, звісно, не через те, щоб я рахувалась листами, я знаю, що 
тобі ніколи писати a parte, добре, що пишеш «універсали», 
так воно і не обідно нікому, і все ж кожний знайде собі в них те, 
що йому треба.
Не писала я тобі через те, що не могла вибрать часу. Але не 
лайся знов, бо я, власне, нічогісінько не писала за сей час, відколи твій репріманд отримала, але ж се мало «вратувало сітуацію», бо факт той, на перший погляд парадоксальний, що чим 
менше робиш, тим менше часу, — для мене факт непреложний. 
Primo — маю два урока: з Дорою до обіда, а з Радою по обіді. Робота се зовсім не тяжка, а час, признаться, досить-таки розбиває, бо Дора встає не раніше 11 (як ти знаєш), за урок сядає коло 
12, занімаємось так до 2; перед уроком писать трудно, бо через 
Дору в хаті не прибрано, та й ранком я не людина. Після урока до обіда теж рідко вдається писати, а по обіді, так між 4 і 5, 
приходить Рада, часом пізніше (в 7), в ті дні, коли вона сама дає 
урок дітям Лічкова (тричі на тиждень, по дві години, за 15 р. 
в місяць). Занімаємось години 1½–2, коли ніхто не переб’є, а се 
таки частенько буває — ти знаєш київський триб життя. Остатніх три дні в такому калейдоскопі людей проминули, що 
вчора по обіді я вже могла тілько лежать на кушетці і півсонними очима переглядать (властиве, не читать) французькі 
журнали. Такі речі, як гості і раути («асамблеї»), — се така force 
majeure, проти якої я не можу нічим оборонитись, і ти мене не 
повинна докоряти за втому через них, бо всякі forces majeures 
признає навіть суворий code Napoléon., Я навіть думаю, що 
єдиний паліатів проти сієї force majeure — се почати якусь серйозну роботу на строк, се, далебі, далеко менше втомляє, ніж 
вештання людей і сидіння правцем при гостях, а до того ж 
заставляє инших, навіть домашніх, хоч трохи поважати мій 
час: вона, мовляв, пише роботу на строк, їй таки справді ніколи. Ти знаєш, либонь, як неприємно буває, лягаючи спати, подумати собі: от і знов день минув даремнісінько, ні собі, ні людям. Невже ти хотіла б засудити мене на цілих 365 таких днів? 
Положим, ти тепер тілько в далеких спогадах можеш в’явити 
собі таке життя «вничью», а до того знов скажеш, що мені нічого рівнятися з тобою, бо ти, бач, здорова, а я слаба і т. и. Але ж 
виходу иншого нема: або калейдоскоп, або робота. Я справді 
втомлялась, як писала реферат і пр., але то була, далебі, здоровіша втома, здоровіша і морально, і навіть фізично. А нарешті, я можу не брать пера в руки, та хіба краще, коли ненаписані думки не даватимуть спати по ночах? Через те зробімо 
такий компроміс: я писати буду тілько по вечорах, а не по ночах (вдень ніколи, і не в стані я). Я не пам’ятаю, коли я обіцяла 
зовсім нічого цілий рік не робити, се була б занадто чудна і навіть непотрібна обіцянка, аже пригадай, що я навіть в Берліні 
трохи писала і мої хірурги нітрохи за те не обіжались, навпаки, вважали, що воно навіть до певної міри корисно.
Зрештою, ти почасти маєш рацію, — не в прінціпі, а на 
практиці, — себто коли прикласти твій протест до способу 
роботи, а не до самого прінціпу її. Скажу тобі ще одно (се вже 
зовсім а parte), що мені робота, як і музика, служить часом замість — горчишника (морального, звісно). Так, напр[иклад], 
з місяць тому назад, якби не моє невсипуще, справді нелюдське писання, перериване часом сонатами та ноктюрнами, то, 
може б, я була знов дійшла до припадків, такі були обставини (які, власне, розписувать не варт, се дуже хронічне, і ти (як 
і всі ми) його добре знаєш). Отже, обійшлось без припадків — 
laud[e]ntur Apollo et Musae! Я знаю, що дуже «невозвышенно» 
вживати літературу замість морфію, але все ж се краще, аніж 
морфій вживати замість літератури. Сей «морфій» не дає мені 
погрязнути, скиснути і заснидіти — за те спасибі йому. Було б 
найкраще, якби я могла, поки зовсім поправлюсь, жити спокійно, врівноважено і щоб ніщо мені не натягало нервів, та 
де ж його взяти таких умов?
Боюсь, що ти всю оцю довгу хрію приймеш просто за «віляння». Але ні, я все ж слухаю твого прийдешнього авторітету (послушание в кредит!). Так, напр[иклад], я сьогодня дуже 
зручно викрутила свого чуба з рук Стар[ицького], котрий хотів мене залучить до писання драматичного етюда en collaboration з ним, «но — не тут-то было». Мушу признатись, впрочім, що і перспектіва писати на задану тему (у Ст[арицького]
вже уложений план) і в спілці з людиною зовсім иншого літературного покоління і не схожих з моїми літературних прийомів — мені не дуже була мила. Дай Боже мені з власними темами справитись. А найкраща спілка і товариство при писанні 
орігінальних белетристичних річей — се робоча лампа (коли 
не коптить) і чотирі стіни, такий принаймі мій смак. Ст[арицький], здається, розсердився на мене; ну, та пересердиться.
Однак ти маєш право сказать мені, як Раутенделейн Нікельманові: «Erzä[h]le Dinge dass man wissen will!» А я все 
про своє, забувши, що воно, може, й не цікаве. Про домашні 
справи, певне, папа, Оксана, Дора і тепер оце мама написали 
і напишуть тобі краще, ніж я, бо вони мають на ce le talent du 
détail, якого я не маю. Зрештою, нового мало: Микось був дні 
три послабував, але тепер здоровий, Оксана все якось в’яла, як 
то вона завжді в київській обстановці, у мами нерви часто грають, папа скаржиться на одышку, на Дору якісь чиряки нападають, я здорова, і всі кажуть, що у мене дуже добрий вигляд. 
Та воно ніхто не слабий так, щоб серьозно, а так собі часом поскрипують, як належить городянам. Поскрипування не заважає всім членам нашої родини провадити досить товариське 
життя: у мене і в Микося воно йде центростремительно, а в инших центробежно, бо я більше бачу людей в себе вдома, а другі 
сами ходять до людей. Я буваю частіше тілько у дядини та ще 
у Стар[ицьких] (там тепер Зіна — скульпторка, дуже вона мені 
подобалась), а в инших так «про свято». Асамблеї всякі сього 
року живіші і якось більше в них толку, ніж перше. Літерат[урне] общ[ество] процвітає, як бувають вечорі з укр[аїнською]
програмою, а як з иншою, то ледь бринить, так воно й чередується: один четверг — людей багато, «треск и блеск», другий 
четверг — до 30 не дотягає, і «тишь да гладь». Стар[ицький]
намігся, щоб там устроїть сцену, і вже заміряється щось ставить. Маня Ст[арицька] влаштовує щотижня народні спектаклі, в одному з них грала мама, а Рада з Оксаною були «лицами без речей», грали теж Маня, Людя і Наталочка (Галя Л.
теж була без речей). Спектакль сей (ішло «За двома зайцями») 
я бачила, він пройшов і живо, і гарненько.
Тепер Маня клопочеться страх, бо поки получиться розрішення на дальші укр[аїнські] спектаклі, то треба ставить 
російські (бо треба конечне щотижня щось грать), а на них 
і актьорів, і зрителів небагато знаходиться. Окрім сього спектакля, я була в театрі двічі: ходила дивитись на Муне-Сюллі
в «Отелло» і на Багрова в ролі царя Феодора. Ні той, ні другий на сей раз не очарували мене, бо їм не личили якось їх ролі. 
Муне-Сюллі деклямував Отелло в той час, як сьому маврові 
було зовсім не до деклямації, і коли виключити скілька дуже 
вдатних жестів, орігінальних сценічних tours і проникаючих в душу інтонацій, то можна сказати, що гра його в сій трагедії світить, та не гріє. Багров зробив з Феодора такого вже 
слабоумного, що йому одна дорога — в Творки, а не в драму. 
Врешті, й сама п’єса мені не сподобалась, старомодня і важка 
(9 одмін! і монологи, монологи…), і якось нічим не вражає.
Була ще я на двох концертах: Сливинського і Єсипової,
обоє чудово грають, але Єсипова краще: тонка, інтелігентна, 
розмаїта і повна чуття гра. Як де почуєш, що Єсипова дає концерт, — конечне йди слухать, бо таки варто. Ходила теж на деякі четверги в Літер[атурне] общ[ество], на одному, як тобі вже 
відомо, сама читала. Один четверг уряжувала мама і читала 
там про свою чигиринську подоріж; кажуть, вечер був дуже 
удачний, та я на ньому не була, бо саме пішла на Муне-Сюллі. 
Був недавно Людін вечер, з досить случайною і для самої ініціаторки несподіваною програмою, однак все ж пройшов нічого 
собі. На тому вечері Стар[ицький] читав «Дякову помсту» М[одеста] Ф[илиповича] Левицького, і публіка не заспокоїлась, 
поки не визвали самого «автора» на естраду; мусів вийти, хоч 
мало не вмер од смущенія (не даром він Модест та ще й син Модести Модестовни).
Тепер в Київі і другий Левицький (Левитський, М. В.), але 
я його ще дуже мало бачила, на вулиці на одну хвилину, казав, що прийде до нас. Dr. Лев[ицький] хутко виїздить (позавтрому), око його вже починає приходити в норму, а намучився він, бідний, з ним не мало. Сестра пані Лев[ицької] Вєра 
поїхала у Умань телеграфісткою, я її рекомендовала нашим. 
A propos, тетенька Саша недавно об’явилась в Одесі у гостях 
в Мал[аньи] Фом[иничны],
 про се сказала нам панна Клименко, що верталася звідти і була проїздом у нас. Се т[ьотя]
Саша так собі «подхватилась и зашумела» зовсім несподівано 
(може, й для самої себе), бо недавно писала і нічого не згадувала про збори в дорогу. Та се вона добре робить, я сей її звичай 
люблю. Паша і Тося все міняють свої плани; оце хочу запитати Тосю, на чому вони стали врешті. Хотять продати Луци — 
жаль, по-моєму, та хто його зна, може, инакше не можна.
Кінчаю вже «книгу», бо спать пора, та й довга вона, тобі, 
може, й ніколи читать таких книг. В один час із нею посилаю тобі завтра свою статью «Два направления в нов[ейшей]
итальянской литературе» і три твоїх переклади з К[обилянської]. Переклади затримала мама, бо нікому, навіть мені, не 
хтіла дать переписувать, а сама вона завжді не хутко збірається. Мій же реферат запізнився через те Літерат[урне] общ[ество], бодай його! Довго розказувать, як именно було, і не варт, 
а тілько факт той, що давно скінчена робота валялась бездаремне по всяких конторках, а я думала, що вона друкується.
Тепер я роздумала давати статью до «Вестн[ика] Евр[опы]», 
там вона навряд чі «ко двору», дай її через Славинського 
в «Жизнь». Мама запевняє, що Сл[авинський] дуже запрошував, бувши тут, мене і маму писать в «Жизни», коли так, то 
нехай зважить, чі ся робота годиться туди; коли годиться, то 
я б хотіла якнайшвидче знати рішенець редакції (мені багато 
залежить, щоб се було швидче). Якщо робота буде прийнята, 
то скажи Слав[инському], що я не хотіла б друкувати її gratis,
але ціну їй, прошу його, нехай він сам визначить, бо я їх звичаїв не знаю. Нарешті, якби ти побачила, що він не має охоти зайнятись моєю роботою, то не нав’язуй йому її, а вже, будь 
ласка, однеси чі й одішли сама в «Жизнь» чі там куди инде, 
порадившись з добрими людьми або з власним розмислом. 
Спитай тілько Слав[инського], як умовлятись про гонорар. Я, 
врешті, не думаю, щоб він так-таки рішуче не мав охоти помогти мені в сім ділі, бо я і тепер, як було перше і як буде завжді, рада йому помагати, в чім тілько можу (се можеш йому навіть сказать, коли прийдеться до слова). Чому ти не спитала 
його, як думає він з коректурою перекладів з Гейне? Чі маю я 
тримати її, чі він доручає лисам? «Атта Троля» я у всякім разі 
корегуватиму сама. Слід би зважити так чі инакше сю справу, 
бо видання, либонь, хутко почнеться.
Вибачай, що завдаю тобі клопоту. Та в редакцію посилати 
з провінції від невідомого автора — марний клопіт, а Слав[инського] адреси я не знаю. Ти можеш списатись з ним, коли ходить ніколи.
Бувай здорова, Лілея моя! А скоріш до побачення, бо, либонь, через місяць побачимось. Ти там не сумуй, час хутко 
пробіжить. Не сердься, що рідко пишу, далебі, тут злої волі 
нема, се навіть не лінощі. Одкриток я взагалі не пишу, а на 
«книги» не завжді є час і сила. Однак писатиму ще за сей місяць. Ти ж, моя Лілея лілейная, не хили головки на чужині, 
а держи її стрімко і гордо, як годиться лілеям огнистим.
Цілую тебе дуже міцно.
Хом’яковій поклон і знайомим.
Твоя Леся