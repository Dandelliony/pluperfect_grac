
Незнайома та люба родино, Ліда та Ваня!
От пробиваю льод! Тепер же весна, то легче всякий лід пробивається. Найсамперед стоїть фатальне «язикове питання», — якою мовою провадить нам розмову? Та я так гадаю: поболгарськи не вмію, по-французьки не звикла, по-московськи 
не хочу (бо теж не звикла), отже, як почала, так вже і кінчатиму. А відповідь пишіть якою хочете з сих чотирьох мов, або 
і всіма чотирма заразом, то я вже прочитаю, аби лиш написали. Може, розсердитесь, що так до обох разом пишу? Але простіть, — не можу инакше, «es hat seine Gründe». Я таки трохи боюся писати до Вас, — Ваня, здається, висказував надію, що мої 
листи мусять бути інтересні, а тут якраз спостигне гірке розчарування, таке ж, як і після мого «личика», коли воно з’явиться у Вас у Болгарії. Бо те личико мало чим краще (проте все ж 
краще!), ніж одне з тих «монстрів і рарітетів», що папа Вам 
прислав «на позорище». Шкода, що Маусіковий портрет погано вийшов, давніший був краще, а тут вийшло «так, щось 
чорненьке». Тілько очки гарненькі, бистрі. Щось не віриться, 
аби то він був у Вас таким благонравним, як Ви хвалитесь, не 
на те його очі показують. А якщо правда, то Вам його розбалую, приїхавши, ось побачите! Ось я тепер зосталась з дітьми, бо мама в Київі, але я ще їм нікому жадної покути не завдала. Тілько тут цікавий феномен: наші малі слухають мене 
далеко краще, ніж було при мамі, і навіть куди краще, ніж 
самої мами, — я сама не знаю, чому се так. Я думаю, що наші 
діти буйніші від Зорьки, бо Зорька на портреті такий філософський вираз має. Я боюсь, коли б Зорі не забрали на літо 
в Паріж, то я його мало бачитиму. Я таки маю справжній 
проект їхати літом до Вас. Коли дядькові не впору, щоб мене 
бачити, то я виберусь на іюль, а зачекаю, поки він вернеться, тоді вже, може, і він мене не прожене. Ви мені порадьте по 
правді, як його краще зробити. Я ж собі думала так, щоб мені 
на літо вибратись десь в болгарські гори чі над море та запросити Зорю і Раду тримати мені компанію, то ми б собі гляділися навзаєм і, певне, нам скучно не було б. Врешті, куди б Ви 
поїхали, туди і я. Та ще б я хтіла знати, як то краще випадає 
їхати, — чі на Бургас, чі на Ізмаїл, а там «краєм Дунаєм», а коли 
Дунаєм, то якого пункту? Ви вже, може, і не вірите моїм зборам, але ж на сей раз, то хіба тільки яка диявольська сила мене 
затримає, коли я не дійду свого.
Ще от що: не пошкодило б, якби я мала хоч поганенький 
болгарсько-який-небудь словарь, то, може б, там у мене дене-яке слово маячило, так щоб для першої знайомости з Маусіком був сякий-такий репертуар слів. Бо хоч я з цілої нашої 
сім’ї найбільше розумію по-болгарськи, але се ще не показує 
великих моїх познаній. Я навіть і читати не зовсім тямлю, от 
не знаю, як треба Ѣ читати (чі є, чі я?), як Г (чі H, чі G?). Трудно 
мені розібрати, де, власне, і як треба вживати pr[a]epositiones
і як то обходитись завжді без infinitiv’a. Не розумію инших 
звичайних слів, як, напр[иклад], «ильадь». Се вже подібне 
до того, як один кацап казав: «Я все понимаю по-малорусски, 
только не знаю, что это такое “мов”» (мов дурний, напр[иклад]).
Однак на перший раз чі не годі? Занадто вже интересний 
лист виходить, а хорошого, знаєте, по трошку! Лід пробитий! 
Цілую Вас, і чорненького Маусіка, і Радозоріє.
Ваша Леся