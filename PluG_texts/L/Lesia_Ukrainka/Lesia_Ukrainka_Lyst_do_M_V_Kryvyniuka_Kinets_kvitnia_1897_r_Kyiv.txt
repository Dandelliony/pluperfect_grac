
Шановний і дорогий товаришу!
Ліля знов береться до науки (чі то до зубріння) і, певне, не матиме часу багато написати. А  я вже одійшла від йодоформу 
і настілько маю «здравый ум и твердую память», як завжді.
Ви пишете, що поїдете в Полтаву або в Житомир. Якби ж 
так вийшло, що Вам не можна було б ні там, ні там жити, то 
тоді Ви добре  б зробили, якби приїхали до нас у  Гадяч, там, 
може б, і роботу яку могли б знайти при земстві, і все-таки не 
були б зовсім без людей, та й до Полтави звідти недалеко, день 
їзди. Запевне, в самій Полтаві для Вас було б приємніше,  і робота, може б, якась ліпша знайшлась, та все ж і в Гадячі літом 
непогано. Якщо Вас випустять хутко, подумайте про се. Жаль 
мені тілько, що мої запросини такі «безкористні», бо я ж не 
буду в Гадячі сього літа, хіба під кінець. Взагалі, коли я звідки 
виїзжаю, то ніколи не знаю, як надовго. У мене є деякі проекти, і коли вони вдадуться, то я не буду на ту зиму в Київі і на се 
літо дома. У мене циганська натура, і після 5-ти м[ісяців] лежання  я більш ніж коли затужила за бродячим життям.
Про Шоп[енгауе]ра  я сама була такої думки, що Вам обом 
його не треба, але вже нічого робить, попрошу, коли мене послухають, щоб Вам його принесли. Я легче можу ввійти в Ваше 
положення «підцензурних» людей.
Скажіть І[ванові] М[атвійовичеві], що сьогодня (вже напевне) рішиться доля наших злополучних творів в жюрі.  Цікаво б мені бачити наше жюрі: три супротивні стіхії!..  Ліля сидить коло мене і  «наслаждается» Ломоносовим  etc., надто 
виразами такими: «в сердитом, как перо, огне», «песчинка, как 
в морской волне»…
Наші починають роз’їздитись: Дора вже виїхала на село; 
як виїздила, то прощалась з усіма дуже радісно — ще не навчилась «приличия»! Оксаночка теж, певне, виїде хутко, а Микось 
таки мусить тримати екзамени, і  ми з  ним муситимем зубрити вкупі — се я на старість маю діло з екзаменами, правда, 
не з своїми, та се все одно. Тим часом я залінувалась до своєї 
властивої роботи — нічого не пишу, окрім дрібниць.
Як прочитаєте Венг[ерову],
 то напишіть, яке вражіння 
зробили на Вас в її описанні ті різні естети, прерафаеліти etc. 
Я в них не бачу ніякого признака прогресу, як то бачить автор, 
а багато признаків божевілля або нещирости. Дивно бачити 
Гауптмана в такому товаристві.
Мені дуже досадно, що моє життя таке монотонне, навіть 
нема матерьялу для цікавого листу. Я, врешті, зроду погано 
пишу листи, се не входить в мої таланти. Лінуюсь переписувати, а то знов би послала Вам вірші, хоч Ви, здається, не дуже 
любите сю літературу, та все-таки се єдине, до чого я здатна.
Хотіла б я, так як Ви, вірити в Сапєжка, та щось мені здається, що «не поможе бабі кадило»… Мені чується, що моя нога 
ще не радікально поправилась і що тут діло без ножа не обійдеться. Звісно, Сап[єжко] в сьому не виноват, а винен мій нікчемний організм та ще те, що моїй хворобі 15 літ. Тим часом я 
так чі инакше встану, але ж се тілько «до исполнения приговора», може, те «исполнение» буде восени… А може, вже пождати, поки з Лілі буде хірург, як гадаєте?
Треба кінчати, бо пора віддати листа. Бувайте здорові! І[ванові] М[атвійовичу] моє вітання.
Л. Косач