
Київ, 3.V.1911
Любая Лілеєнько!
З листів твоїх до Михайла довідуюсь, що Михалюньо слабенький. Яка
шкода! І що то з бідною дитинкою робиться? Я то
сподіваюсь, що воно хутко видужає, але вже навряд чи можна буде його
хутко в дорогу брати. Зо мною ж вияснилось, що
більш як 2 ½–3 тижні мені нема чого тут сидіти, бо Дейч
не радить дуже довго в Києві бути. Я це була в нього вчора і…
нічого «чудесного» він мені не обіцяє, довідавшись про вплив
соняшних ванн і розглянувши аналізи. Той аналіз, що я тут
зробила, трохи гірший від гелуанського в тім, що знов є ерітроціти й
гіалінові ціліндри та що по 40–50 туб[еркульозних]
баціл в кожному з 4х препаратів є, а ліпший трохи тим, що
на скілька сотих білку менше (але се, здається, в моїм випадку
неважно). Дейч неначе готов був і зовсім мене без лічення відпустити,
та, подумавши трохи, зважив, що можна «попробувать» місцеве освітлення
спини (де нирки)з тим, щоб я
потім робила се дома на сонці. За два тижні він має навчити
мене, як саме користати з сонця (ходити до нього треба через
день), а тоді радить не засижуватись у Києві, бо життя тута
в літню пору може мені, на його думку, завадіти. Сього тижня
я, на жаль, не можу ще почати лічення, отже, почну вже «з неділі», а
скінчу десь в 20х числах мая. Може, до того часу Михальо вже солідно
поправиться і ви таки зможете приїхати сюди
на скілька день. Я так хочу вас бачити, що готова сама заїхати в
Кам’янку, та тілько боюся трохи довгої їзди залізницею,
бо тепер мене від залізничої тряски завжди болить, а як їхати
на Катерин[ослав], то вже, значить, і на Севастополь, в цілому
ж се доби на 1 ½ більше залізниці, ніж на Одесу. Страшнувато.
Крім того, я частину своїх річей покинула в Одесі і трохи ніяково
затрудняти Комарових пересиланням того.
Мене вже «заганяють» спати, то вже треба кінчати, та,
може, і тобі ніколи листами тепер займатись.
У нас з від’їздом Дори до Фастова трохи поменшало гостьового і инш[ого]
шарварку, то треба трошки упорядкувати
життя (наскілько се можливо), а то воно таки досить вибилося з колеї і
контраст проти гелуанського санаторського досить
великий…
Мама все щодня збірається їхати в Гадяч, та ще, певне, не
зараз збереться, як то звичайне. Боюся, що виїде аж під кінець мого
лічення тут і потім чекання її повороту задержить
мій виїзд звідси, а мені вже трохи нетерпиться додому, бо
знаю, що Кльоні там без мене погано приходиться і з роботою,
і з «нападениями» з боку Ф[еоктисти] С[еменівни]. Ох, коли
то вже він вирветься з тої всякої кормиги!.. Все ж як я дома, то
йому легше з тим усім боротись.
Однак справді пора спати. Будь здорова, любая, і Михалюньо нехай там
одужує швидче. Цілую міцно вас обох.
Леся 