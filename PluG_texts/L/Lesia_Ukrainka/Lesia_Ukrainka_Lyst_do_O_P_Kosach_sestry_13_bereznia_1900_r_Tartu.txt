

1.III.1900

Милая Лілія!

Що я «безсовісна», то правда, але ще [не] до кінця, тим-то все ж
напишу тобі ще з Дерпта, як обіцяла. Мені тут якось зовсім не
пишуться листи: ранком бавлюся з Імочкою, що приходить
до мене, коли я ще в ліжку, потім балакаю з Шурою, а разом
з тим шию що-небудь, потім ми гуляємо, сами або з Імочкою, —
се залежить від погоди, — далі обідаємо, потім читаємо, над ве-
чор часом хтось приходить чужий або ми куди йдемо, а пізно
увечері філософствуємо втрьох безконечно, так що, розійшовшись
 спать, з нас ніхто не має сили ні писать, ні читать. Крім
того, я тепер набрала 12 томів Гейне і в вільні від філософії хвилини
 переглядаю його, бо таки ж треба.
Спасибі за пересилку коректури, я вже виправила її і бачу
знову, як то конечне потрібно корегувати самій. Пише Гнатюк,
що в томік увійде «Атта Троль», балади і «Раткліф», може, побачиш
 Слав[инського], то скажи йому се.
Тут твій лист чимало завдав роботи Міші, він цілий день
бігав та гроші збірав, а в одної пані на сходах так простягся,
що не одразу встав, медічки мусять його за се колись даром корувати,
 як покінчають. Запевне, ти вже досі гроші получила.
Був у мене Петров двічі, він сам так смущається, що аж других
 смущає своїм видом, Шура все думає, що він чі розсердився,
 чі образився, а він просто так, від дикості, вовком поглядає,
тілько як зоставався зо мною сам, то міг по-людськи говорити.
 Діла його плохі, либонь, таки треба йти в москалі, а тоді,
вважає він, всі його екзамени пропадуть. Послав він телеграму
 міністру, просячи одстрочки, та не сподівається з того великої
 користи. Шкода хлопця, бо якось глупо се все виходить.
Ні за що не хтів Петров прийняти від мене твого довгу,
каже, що ти винна не йому, а його товаришеві, і що сей товариш
 конечне таки зайде до тебе.
Ну, тут перерив, бо Імочка пише тобі листа. 
Сьогодня вже виїзжаю звідси, думала було вчора, та Шура
вмовила мене зостатись на сьогодняшній день, сьогодня велике
 лютеранське свято Bussetag і в церкві лютер[анській] буде
великий релігіозний концерт на органі з акомпаніментом ор-
кестра, гратимуть Баха, Генделя і т. и., я такого не чула ще
і взагалі дуже люблю орган, отже, хочеться послухати. Осталась
 би з охотою і довше, та треба їхати, бо инакше мало прийдеться
 у тьоті Єлі пробути, та й у С[ергія] К[остянтиновича]
тілько «жару позичити» буде час, бо 10-го, не пізніше, треба
в Київі бути.
Несподівано попала я тут на роковини Шевченка в чисто
студентську компанію і в таку ж обстановку. Було три реферати,
 один з них доволі цікавий, а два так собі, нічого нового, читались
 вірші, співались пісні; ув’язались до мене, щоб я вірші
свої читала (принесли мою книжку), я прочитала зо три, а мені
наговорили компліментів немов за тридцять, признатись,
дьявольськи ніяково бути в ролі «знаменитой иностранки»...
В тій компанії все більше бувші семінарісти, хлопці нічого
собі, тілько таки трошки загнічені спеціальним вихованням.
Я завважила, що з семінаріста рідко виходить новітній libre-
penseur на европейський лад, а частіш або старосвітський
«вольтерьянець», або «ум с препятствиями», дуже придатний
для защеплення толстовщини; врешті, було б скоріш дивно,
якби се було инакше.
Бачила «Орестища», він трошки схуд, по-мойому, а в иншому
 якось мало змінився. Бачила декого з професорів, одного
 (Срезневського) чула на публічній лекції (про Трансвааль
), тілько лекція була дуже марудна. За бурами та
англічанами тут просто поступити не можна, тілько й розмови.
 Хоч би вже та війна кінчалась, то для всіх було б краще
(окрім рос[ійських] газет)!
Ну, що ж тобі про наших написать? Всі вони здорові, маються
 добре. Міша тілько вже занадто у свої лекції та уроки
затопився, так що я його навіть мало бачу, тілько увечері, та
й то він часто засідає в кабінеті, складає лекцію для другого
дня. Шура возиться з Імочкою, каже, що пише мало, і навіть
поговорює, що, мовляв, писать їй взагалі не варт, до чого воно
і т. и., але я думаю, що то так тілько на якийсь час така «меланхолія
 чі мінор» напали, а вже як хто втягнеться в писання
так, як вона, то навряд щоб міг покинути. Не хоче мені ні за що
своєї драми ні прочитать, ні показать, я було домагалась, але
тепер залишила, всякому своя воля! Анна Івановна, як завж-
ді, угощає і вітає, аж мені ніяково, бо думаю, що, може, се її томить.
 Імочка така славна дитинка, що з нею не можна не возиться,
 і тілько дивно, що вона досі зовсім не розбалувалась.
Ну, будь здорова, і вибачай за «безсовісність», і преложи
гнів на милость. Міцно цілую тебе. Поклон всім твоїм добрим
товаришкам.

Твоя Леся