
Кутаис, Козаковск[ая] ул[ица], д[ом] Козаковой
7.VI.1911
Люба мамочко!
Чи не забув М[одест] Ф[илипович] привезти тобі єгипетське
перо? Його при мені вийняли із схову і дали М[одестові] Ф[илиповичу],
щоб одвіз тобі, але все ж він міг як-небудь забути.
Море, видно, хоче «загладити» свою вину передо мною, бо
таке було гладеньке усі 5 ½ днів, що я ним їхала, як рідко буває.
І просило сказати тобі, щоб ти його не боялась.
Тут спочатку було гарно і гаряче, а се 4 дні йшов дощ і було
більш того що холодно, через те я і соняшного лічення ще
не починала. Сьогодня вже випогожується, то завтра, може,
й почну.
Тут я застала все вже в порядку після переносин на нову
квартіру. Кльоня значно схуд і втомився (через те погано
спить), але горло наче трохи поправилось (видно, се просто залежить від
часу) і в грудях нічого лихого не озивається. Він
дуже дякує тобі за запросини в Зелений Гай, каже, що таки
ще й сього року поїхав би, але сього року одпуск дають дуже
короткий — всього 28 днів, то коло половини його пішло б на
саму дорогу, але на той рік, як дадуть два місяці, то ми таки
приїдемо, бо Кльоня вже дуже скучив за своїми сторонами
і взагалі слід йому трохи проїздитись поза Кавказ.
Тепер же оце з 7 іюля маємо кудись недалеко в гори поїхати
(удвох), а поки вернемось, то вже, може, і в Хоні тиї назначать,
хоча сі справи часто затягаються, надто коли припадають на
канікулярну пору. Зрештою, я сама поки що не стремлюся нікуди їхати, бо
якось уже самий процес їзди обрид.
У хаті в нас тепер ліпший лад, ніж був зимою, — може, вплинули трохи
мої листи, а може, так просто «перемололось», ну,
так чи инакше, а жити стало ліпше («Pourvu que ça dure!»
 —
мовляла мати Наполеонова).
Передай мою подяку п[ану] Петруненкові за прислану статтю Ернста (в
«Ділі») і попроси його при нагоді переказати
Сірому, що я таки постараюсь прислати знов «Руфіна і Прісціллу» з
огляду на просьбу Мих[айла] Серг[ійовича]. Коли
пришлю, то не пізніше іюля, а як до того часу не пришлю, то,
значить, — не маю змоги нічого вдіяти. Але надіюсь якось
справитись.
Кримськ[ий] щось не присилає даного йому клаптя, і я
вже починаю турбуватись. Більш ніколи нікому не даватиму
таких річей.
Маю багато планів роботи на літо — се тому, що почуваюся
нічого собі, але знов-таки «pourvu que ça dure».
Будь здорова, мамочко-голубочко. Цілую тебе і Ґусіцу, як
перелітатиме, Мих[айлові] Вас[ильовичу] і п[анові] Петрун[енку] щирий
привіт. Кльоня тобі кланяється.
Твоя Леся
Десь у мене щезло те число «Мол[одої] Укр[аїни]», де казка Гоголя, —
пробі, пришли його, а то я страх сокрушаюся! Певне,
десь лишилось у тій хаті, де мої річі стояли.
