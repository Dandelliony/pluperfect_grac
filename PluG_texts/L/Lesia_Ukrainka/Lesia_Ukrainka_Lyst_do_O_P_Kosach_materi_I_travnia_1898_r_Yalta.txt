

19.IV.1898

Люба мамочко!

Которий вже день збіраюсь тобі писати і все якось не зберусь,
а ти вже досі й сердишся на мене. Сьогодня я оце вперше пішла
в гідропатичний заклад, — побачимо, що ще з того буде. Досі
ніяк не можна було почати з різних причин, то погоди не було,
то я сама була не в такому стані, щоб починати Wasserkur.
Страшного не робили мені нічого: спочатку закутали в одіяло,
потім почали розтирати, перше через рушник по сухому, далі
по мокрому, далі знов по сухому, врешті, знов закутали в одіяло
 і казали якийсь час лежати тихо, а там я встала і пішла додому.
 Спочатку я була втомлена, але от тепер (4-та г[одина] по
обіді) маюся добре і маю енергію писати листи, якої мені, напр
[иклад], вчора і сьогодня рано цілком бракувало. Боялась я,
коли б мене ще так, як Софію Віт[аліївну],
«тройчаткою» не
почали бить, але ні, кажуть, не будуть. Чогось я на ту воду чималу
 надію маю, може, того, що мені завжді холодне купання
було ліпше, ніж гарячі ванни і всякі інші способи.
Детально тепер про своє здоров’я писати не буду, бо Ліля
мала тобі про нього розказати, яко наочний свідок. Скажу
тілько, що після її виїзда я була в тім же стані, що й при ній,
тілько що нога зовсім не боліла, як було яко́сь при Лілі днів зо
два. Нога взагалі тут мені не завдає лиха, вже скілька літ як
вона не була в такому мирному стані, коли не лічити року, проведеного
 в Болгарії. А нерви не мали досі причин поправлятись,
 а скоріш могли розстроїтись за остатні роки, і коли я досі
на них зовсім не звертала уваги, то не дивно, що й вони на мене
не звертають уваги, а танцюють собі, коли хочеться. Цур йому
всьому, врешті! Властиве, коли я которий день повожуся як
слід, то не можу скаржитись на здоров’я, і всякий, хто бачить
мене dans mes belles journées, видимо відноситься скептично
до моєї репутації хворої людини. Так, напр[иклад], вчора ввечері
 Балевич, тілько що прийшовши, здивувався, чого я лежала
 перед його приходом, а потім сам утік, порадивши мені
знов лягти, і добре зробив, бо мені справді було не до гостей.
Чудний якийсь сей Балевич: щось середнє між «земледель-
цем» і актьором. Розчарування від найдячої трупи у нього тепер
 саме гірке, але хто ж велів надіятись? Говорили ми з ним
чимало яко́сь про мою драму, і погляд у нього на неї такий, що
мені трохи дивно, як він брався за яку б там не було роль у драмі,
 що, по його думці, кидає тінь на сучасну українську громаду,
 виставляючи її (громаду) людьми безпрінціпними, рабами
тілько низших інстінктів і навіть людьми неінтелігентними
і т. и. Заспокоївся тілько на тому, що се драма не побитова,
а псіхологічна (вперше сього від мене довідався!), і порадив
мені написати передмову, поясняючу, що мої діячі говорять
по-українськи тілько через те, що автор з України родом, але
не через те, щоб вони були сами українцями. Щирість такої
рецензії мені сподобалась, хоч, запевне, я не могла у всьому
згодитись з нею. Заньковецька страшенно напалась на Бал[е-
вича] за його «присуд» і спорилась з ним мало не до істеріки.
Ставити сеї злощасної драми, видимо, не прийдеться, бо
щось уже всі примовкли про неї, — і овшем, скажу я. Грали
досі «Наталку», «Чорноморці», «За Німан іду», «Не ходи, Грицю
», «Наймичку», а сьогодні гратимуть «Жидівку-вихристку»,
«Слава Богу, нічого нового»..... Бал[евич] дуже хтів грати Голуба
 в твоїй п’єсі, але, запевне, він не має жадного впливу на
вибір репертуару. Він у великому захваті від «Світової Речі»
і все мені її в приклад ставить. Найда тут їх всіх запрягла добре,
 будуть вони знати. Маня оселилася вкупі з Заньк[овець-
кою] близько від мене, але бачимось ми не дуже часто, навіть
не щодня, бо щоденні репетіції і спектаклі таки справді часом
не дають їм і вгору глянути. Чогось мені дуже шкода Заньк[о-
вецьку], все вірші Беранже згадуються: encore une étoile qui
file, File, file et dispara[î]t... вона зробила на мене сімпатичне,
хороше вражіння, і жаль мені її.
Отримала я ноти Левицького і карточку Френкеля, рада
була і тому, й другому. Ноти справді гарні, і, здається, Старицький
 справді дуже дотепно говорить про Лисенка і Бетховена.
 Принаймі Лев[ицький] не тим винен, що він не Бетх[о-
вен], а тим, що написав музику на слова Шевченка... Я, врешті,
завжді вірила в переказ про Моцарта і Сальєрі. 
Френкель якось не дуже добре вийшов на сій фотографії,
занадто en face, і вираз не властивий йому. Та все-таки мені
приємний був сей знак товариської уваги.
На листи Микося і Дори відповідатиму тоді, як писатиму
Лілі, себто хутко, а сьогодня нехай вибачать, годі вже мені писати.
 Взагалі прошу не сердитись і не турбуватись, якщо часом
 трохи забарюся з листом, се може трапитись часом «так
якось», без жадних поважних причин, а скоріше з лінощів.
Цілую тебе міцно, дуже міцно.

Твоя Леся