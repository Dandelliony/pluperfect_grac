
Київ, 18.V.1911
Шановний добродію, чи не будете ласкаві вказати мені час,
коли я або хтось инший замість мене може застати Вас (і де
саме?), щоб отримати належний мені гонорар за надруковані у
«Л[ітературно]-Н[ауковому] Вістнику» твори та й щоб
забрати мені на перегляд мою драму «Руфін і Прісцілла», бо
якщо там справді треба і можливо щось переробити, то без
мене сього ніхто не може зробити, а пересилатися таким великим
рукописом було б незручно. Пробачте, що нагадую Вам
про сі справи листом, але п[ан] Петруненко заходив до Вас 5 раз
після мого прохання і все не заставав. Тим часом мені, з одного
боку, саме тепер дуже потрібні гроші, а з другого боку, маленько часу
лишається на перегляд рукопису, бо 23.V я вже маю виїздити. Як бачите,
не так-то багато часу єсть і для обміркування справи про те видання
драм[атичних] поем, про яке Ви
мені говорили. Але я розумію Ваше мовчання в сій справі так,
що Ви, либонь, роздумали вже розпочинати таке видання.
Я, розуміється, нічого не можу мати проти такого чи иншого
рішення сеї справи з Вашої руки, бо й ініціатива ж була Ваша,
а не моя щодо сього, тілько я б воліла знати виразно Ваші заміри, бо,
може, я якось инакше матиму спосіб розпорядити матеріалом, та не хотіла
б робити того, не порозумівшися з Вами.
На жаль, здається, вже ні з Вами, ні з ким не могтиму влагодити такого
видання, бо тут уже мало мені часу зосталося, а на
далеких просторах загайно провадити такі справи.
Сподіваюся ласкавої і швидкої відповіді.
З пошаною
Леся Українка