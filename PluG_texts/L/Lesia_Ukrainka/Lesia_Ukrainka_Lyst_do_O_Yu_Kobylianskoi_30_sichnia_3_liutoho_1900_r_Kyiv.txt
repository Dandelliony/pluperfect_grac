
18–30.I.1900
З Новим роком, з новим щастям! Запізнений привіт, але ж від 
того він не менше щирий.
Скажіть, дорога товаришко, що Ви думаєте про мене, чекаючи так довго мого відчита і — листа? Коли думаєте щось 
неприємне для мене — напр[иклад]: «Ну, та й дурисвітка ота 
Леся!» — то залишіть такі думки, бо я на них не заслужила. 
Я була від самого того відчиту мого (від 9-го грудня) в нескінченній «тарапаті». Спочатку мусіла готувати до друку давніший відчит свій (про Аду Негрі і д’Аннунціо) для збірника 
тутешнього Літерат[урного] товариства, далі складати один 
пріватний відчит на тему з української літератури, далі засіла до листів і тілько що забралась переписувати відчит про 
буковинське «тризілля» (Kleeblatt), як тут нахопилася справжня халепа: Оксана і Дора захорували на скарлятину (отже, 
було не до писання). Лежали вони цілі свята і встали тілько 
12–24 с[ього] м[ісяця]. Я і Ліля дуже пильно мусіли глядіти їх, 
бо ся страшна хороба погана своїми наслідками, коли не доглянути всього як слід. Бідна Ліля зовсім погано провела свої 
різдвяні вакації, бо навіть нікуди в гості не можна було піти 
через страх занести кому в хату заразу. Оце вона вже поїхала 
знов до Петербургу та верне додому вже аж літом. Однак я побачу її скоріше, бо заміряюся тижнів через три їхати на північ 
до брата і до Лілі одбігти, а ще по дорозі маю одвідати того 
свого приятеля, що має сухоти. Можливо, що тьотя Саша 
буде зо мною їхати до Риги, де мешкає старша тітка, якій 
теж маю «зложити візиту». Таким способом, сподіваюсь, подоріж буде приємна дуже. Се не вадить після прикростів, які я 
терпіла остатніми часами. Перелечу такі простори, що кожна 
Mitteleuropäische Seele вжахнулась би на одну думку про них! 
але що́ мені тепер простори, відколи вже не ношу «кайданів»? 
Я дарма що біла, а маю циганську натуру і вештатись по світі 
мені мило. Північної Росії я ще не бачила, варто подивитись, 
побачу й той «жіночий універсітет» — цікаво.
А на літо, аби дав мені Бог заробити гроші за недавно послані до рос[ійських] журналів праці (між иншим, і за Вас, liebe 
Morgenseele), то вибіраємось удвох з Лілею до Вас, на зелену 
Буковину. Вірте чи ні, а ми зеленої Буковини більше прагнемо, ніж парижської вистави, надто як начиталися Вашої «Некультурної». Що то за пишне оповідання, ота «Некультурна»! Я не вмію розказати Вам, яке чудове вражіння справила 
вона на мене. Які типи, які пейзажі! В нашій літературі нема 
пейзажіста над Вас, і я не знаю, як готова цінити Вас за се, бо 
дуже люблю пейзаж в літературі і завжді мені його бракувало в нашому письменстві. Щодо самого характеру Параски, то, 
даруйте, я не сподівалась від австрійської русинки такої щирости і одваги, з якою змальований і самий тіп, і сітуації; читаючи, я раз у раз покликувала в думці: «Браво, панно Ольго! 
es lebe die Kunst! es lebe die Freiheit!»
Вас мусіли добре лаяти Ваші «dobrze wychowani»V краяне, 
бо вони не звикли, щоб жінка — хоч і писателька — могла на 
«щось такого» одважитись. Не думайте однак, що і я бачу в Вашій «Некультурній» «щось такого»; на мою думку, в ній нема 
нічого надто різкого, найсильніші місця подібні до fortissimo V, доброго піаніста, що ніколи не буває різке. Такий реалізм я признаю, бо він не виключає поривів ins Blau. Скажіть, 
чі д[обродій] П[авли]к читав «Некультурну»? се мене дуже інтересує.
Ліля так само, як і я, в нестямі од «Некультурної».
«Valse mélancolique», і «Некультурна», і «Битва» найбільше 
подобаються мені з Ваших праць, як, врешті, побачите і з мого 
відчиту. Щодо сього відчиту, то, певне, Ви сподівалися від нього чогось більшого, ніж тепер побачите. Я подаю його Вам скороченим трошки ([не] in extenso) і виключаю цітати, бо вони, 
запевне, звісні буковинським читачам, а тим способом мій відчит тратить свою головну покрасу. Боюся, що взагалі він буде 
мало цікавий для буковинців (порадьтесь там з редакцією, 
може, не варт і друкувать), бо, як бачите, він зложений для 
людей, що нічогісінько не знають про австро-руську літературу, і через те повен банальностів. Моя мета була презентувати письменників, а не крітікувати їх, бо хіба ж я крітік (борони мене Боже!)?
22.І–3.ІІ. От і пождав мій лист ще кілька днів, а все через той 
відчит! Ненавижу переписувати, а се прийшлось аж двічі переписати ту саму річ. Я сей відчит розширила трохи, написала 
по-російськи, переклала цітати і послала через Лілю до «Вестника Европы», може, видрукує, бо він тепер дуже чесно обстає 
за нашу справу проти усяких сіпак aus ordentlichen und unordentlichen Professoren. В тій версії я трохи розширила біографічну частину, зробила детальнішу оцінку творів, а в початку підійшла до справи з тоньшого кінця, ніж тут, бо то має 
бути «розправа», а се просто «реферат».
Ви бачите, що я д[обродія] Стефаника раз назавжді записала до Вашої буковинської парафії, і нехай він при ній зостається. Адже добре так?
Цітати, що я умістила до свого відчита, справили на слухачів якнайкраще вражіння, надто заінтересувала навіть сторонніх людей (не українців) «Синя книжечка», бо вона зачіпає 
тему, що тепер найживіше займає російську публіку, а власне, 
справу пролетарізації селян. Взагалі «мої буковинці» заімпонували киянам. А я ж то вже не рада, ні! (так, здається, по-вашому кажуть?)
Тепер — о справах пріватних. Фотографії берлінської тепер, 
на жаль, не маю і ніяк не можу зібратись написати до Берліну, 
аби замовити ще. Як матиму, то конче Вам пришлю. А Ви на 
мене не чекайте та присилайте свою.
Людя Вас дуже щиро вітає і часто згадує, але що не відписала Вам хутко і багато часу минуло, то тепер їй сором озиватись до Вас (воно так часами буває!), от вона і далі мовчить, хоч 
я і кажу їй, що се «отвратительно» так робити! З усіх київських 
знайомих я тілько і бачу, що Старицьких та Черняхівських, 
бо вони не бояться нашої «прокаженної» хати — однаково ж 
п. Черняхівський одвідував наших слабих яко лікар, — а решта всі бояться, отже, ми тепер наче «отлученн[ые] от церкви», 
тілько не можемо витримати, аби часом десь до театру або до 
концерту не піти, бо таки ж годі витримати, коли такі боги 
музики приїздять, як, напр[иклад], піаніст Райзенауер,
котрого я перед тижнем чула. Чі Ви його чули коли? Як ні, то 
можете жалувати. Досі я цілком не розуміла і не любила Моцарта (окрім «Requiem»), а тепер пізнала його в новому світлі і вже люблю. Навіть з Лістом погодилася, хоч не цілком 
ще, є в нього речі мені неприємні, і тут навіть Reisenauer нічого не порадить. Шопена, на мою думку, піаністка Єсипова не 
гірше, а може, й краще грає, але щодо класіків, то Reis[enauer] — 
справжня сила!
Чі хто Вам пише такі листи, як я? Певне, ні, бо я вже прославилась далеко своїми листами, що в них ніколи нема того, що 
треба. Мама не раз сміється, що я пишу їх, певне, з високости 
неба чі зо дна моря, але не з сього світа. Часами вони подібні до 
рецензій, як-от і сей: спочатку література, потім музика, а щоб 
докінчити рубріку, уміщу і драму. Бачила я недавно Ібсенову 
«Нору» тут на сцені, і — страх подумати! — вона мені не сподобалась. Ся Нора таке наївне звірятко, що я надивуватись 
не можу, як могла вона вкінці обернутись у Frau Ibsen. Але ж 
таки обернулась, при Божій та авторовій помочи, бо остатню 
сцену була такою проповідницею, що аж злість на неї брала — 
es klang gar zu erbaulich und es roch nach Oel.
A що треба, те забула! «Леґенду», мушу признатись, ніяк не 
можу прислати, бо її хтось у Лис[енка] украв, а я грати вмію, 
та нот записати не тямлю, напишу своїй кузіні в Софію, може, 
вона пришле, бо в неї є.
А тепер, бувайте здорові! Як бачите, і мої листи мають кінець. Напишіть мені хутко, то ще отримаю. Пишіть, що думаєте, так найцікавіше, тому не ставлю жадних запитань. Щире 
стискання!
Ваша Леся К.