Уста говорять: він навіки згинув!
А серце каже: ні, він не покинув!
Ти чуєш, як бренить струна якась тремтяча?
Тремтить-бренить, немов сльоза гаряча,
Тут, в глибині, і б’ється враз зо мною:
«Я тут, я завжді тут, я все з тобою!»
Так, завжді, чи в піснях забути хочу муку,
Чи хто мені стискає дружнє руку,
Чи любая розмова з ким ведеться,
Чи поцілунок на устах озветься,
Струна бренить лагідною луною:
«Я тут, я завжді тут, я все з тобою!»
Чи я спущусь в безодні мрій таємні,
Де постаті леліють ясні й темні,
Незнані й знані, і наводять чари,
І душу опановують примари,
А голос твій бренить, співа з журбою:
«Я тут, я завжді тут, я все з тобою!»
Чи сон мені склепить помалу вії,
Покриє очі, втомлені від мрії,
То крізь важкі, ворожиї сновиддя
Я чую голос любого привиддя,
Бренить тужливо з дивною журбою:
«Я тут, я завжді тут, я все з тобою!»
І кожний раз як стане він бреніти,
Тремтять в моєму серці тиї квіти,
Що ти не міг їх за життя зірвати,
Що ти не хтів їх у труну сховати,
Тремтять і промовляють враз зо мною:
«Тебе нема, але я все з тобою!»
Kimpolung 7.VI.[1]901