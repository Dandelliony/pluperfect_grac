На роковини
Не він один її любив,
віддавна Україну
поети славили в піснях,
немов «красу-дівчину».
Від неї переймали сміх
і жарти, і таночки,
її байки, немов квітки,
сплітали у віночки.
Той в ній давнину покохав,
той мрію молоденьку,
Він перший полюбив її,
як син кохає неньку.
Хоч би була вона стара,
сумна, змарніла, бідна,
для сина вірного — вона
єдина, люба, рідна;
хоч би була вона сліпа,
каліка, недоріка, —
мов рана ятриться в ньому,
любов його велика.
Вкраїна бачила не раз,
як тиї закоханці
надвечер забували все,
про що співали вранці,
і, взявши дар від неї, йшли
до иншої в гостину,
вони не знали, що то є
любити до загину.
Поезія поза збірками 425
Він перший за свою любов
тяжкі дістав кайдани,
але до скону їй служив
без зради, без омани.
Усе знесла й перемогла
його любови сила.
Того великого вогню
і смерть не погасила.