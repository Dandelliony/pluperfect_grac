

Ялта, Villa Iphigenia, 10.III.1898
Люба мамочко!

Думала було ще день-два зачекати з писанням, але треба написати
 таки сьогодня, а то ти як отримаєш раніше листа п. Дери-
жанова, то ще злякаєшся. Лист його не визваний нічим надзвичайним,
 але він просив у мене дозволу написати тобі, щоб
вияснити щось там, чого нібито я сама не можу йому вияснить.
 Про мене, нехай собі пише! Здоров’я моє було поправилось,
 але оце днів три тому назад знов трапився напад, остатні
 три дні хоч маюся добре, та вже не дуже вірю собі. Нема
нічого страшного в моїх нападах, але все-таки і неприємно се,
і скучно. Я думаю, що в сьому винна трохи і погода, що остатні
два-три тижні зовсім капосна стала: що роз’ясниться, то знов
дощ і «гадость».
Поговорю і я трохи на лікарські теми. Не знаю, як мені відноситись
 до ради п. Дер[ижанова] не їхати звідси в Київ, а просто
 кудись чі в Гадяч, чі деинде. І досадно мені не бути зовсім
 у Київі, і навіть якось немов малодушно виходить, а разом
з тим правда, що Київ, надто весною, якось натружує нерви
людині. Що сказати про зоставання тут до іюня, та ще й з гідропатією?
 Дорого се буде, я думаю, дуже, та й давно вже я
дома не була... Знов же досадно вертатись, не зовсім поправившись,
 т. є. не настілько, наскілько можливо. Я думаю, що
коли б на твоєму хуторі (прийшла коза до воза! скажеш ти) я
могла зробити собі сама «водолечебницу» і «санаторію», то
могла б я і в початку мая звідси рушити. До мая, мусить бути,
над Пслом ще холодно і, може, щодо ліхорадки небезпечно.
 В Колодяжне їхати просто з Криму я боюся, бо там мені
завжді був страх від малярійного баціла. Нарешті скажу, що
я не панькалась би з своїми нервами так, коли б не зважила
(і ти ж зо мною згодилась!), що сього року треба зробить операцію.
 Отже, для операції треба сили відпору не менш, ніж для
вприскуваннів, може, й більше. Коли йти на війну, то треба
узброїтись. Ти бачила і знаєш добре, який вид і розміри мають
оці мої нервові напади, і, певне, згодишся з п. Дериж[ановим],
що з ними слід боротись. Тілько все-таки я ніколи не ставила
себе ні центром світа, ні центром нашої сім’ї, а через те прошу
обсуждать програму мого лічення, беручи на увагу загальний
бюджет і загальні потреби та порядок життя нашої родини.
Не приносячи сама жертв, я не хочу приймать їх від инших.
Програму ж моїх ліків, певне, напише п. Дерижанов, і йому, я
думаю, можна в сьому вірити більше, ніж навіть якому «све-
тилу», бо «светило» може мене бачити тілько під час «візіта»,
а п. Дер[ижанов] бачить мене раз у раз і в здоровому, і в слабому
 стані, до того ж він дивиться за мною дуже уважно, чого
звичайне «светила» не роблять. Коли він чує, що зо мною не
гаразд, то кидає печене і варене і йде мене ратувати, а від «світила
» сього не дочекаєшся... Смущає мене тілько те, що якось
се виходить лічення gratis, але не знаю, чі не образиться мій
господарь, коли я надумаюсь йому платить. Може б, ти спитала
 у Антоновички («она усё знает!»), як тут у Ялті звичайне
платять лікарям, коли живуть у них на квартірі і в них же ко-
руються? Тут у мене таких знайомих нема, щоб се знали.
Однак годі, а то як розпишусь... Рада я дуже, що Уксусок
одужав! Оце тілько що прийшов твій коротенький лист. Коли
папи вже нема в Київі, то перешли йому мого листа і листа
п. Дерижанова.
Цілую тебе дуже міцно!

Твоя Леся