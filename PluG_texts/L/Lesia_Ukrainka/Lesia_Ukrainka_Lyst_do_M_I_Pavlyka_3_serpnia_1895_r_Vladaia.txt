
22.VII.[18]95
Шановний друже!
Чудна річ: з контори Шенкера пишуть мені, що мають завернути мої річі зі Львова знов до Софії,  бо адресат не явився 
получити їх, — чому се так? не розумію. Я думаю, Ви просто забули про них. Дуже прошу, получіть їх і потримайте у себе до 
мого приїзду (я приїду тижнів через півтора, або й того менше). Простіть за клопіт, але ж досадно мені буде платити подвійно за провіз сих дурних річей, тим більше, що і грошей 
обмаль. Дуже боюся, що річі вже звернуто в Софію, тоді хоч 
кидай їх!
У нас лихо за лихом. Батько писав мені, що вмерла моя баба 
(мати моєї матері),  а що вже там робиться з моєю бідною матір’ю — Бог знає. Чекаю повороту Івана з Праги, щоб рушити 
додому, пора вже. Тут вже можна й без мене, жаль мені матері, я хотіла б при ній бути. Наші тут добре, та не дуже — у Ліди 
зуби болять (у  дядини перестали), у Ради щось пропасниця (не дуже велика) — простудилась на сіножаті. Я, як і перш, 
здорова, хоч по ночах і буває вертіж, та то дурниці, я не звертаю уваги. Листи Кон[иського] і Барв[інського]  переписані
і дядькові до них, зостались тілько Борковськ[ого],  хутко перепишу всі. Свого не роблю нічого — дурна дуже. Простіть, що 
не помагаю «Нар[оду]», я б примусила себе писати, та знаю, що 
з того нічого не вийде. Треба пождать.
Лист Вартового мене не очарував  — ріторічно і холоднувато. Але лист Хв[анька Кримського] пройняв до живого серця, до сліз, — я дуже б хотіла пізнати сього щирого хлопця. 
Так, наша молодіж любила його... Чи не можна прислати нам 
лист Хв[анька] в орігіналі, подивитись, Ви, здається, з пропусками надрукували?
Друже мій, туга така тяжка, а як подумаю, що, може, років 
за два я не кожну хвилину буду думати про нього, то ще тяжче стане...
Ну, до побачення!
Л. К.
P. S. Чі Родж[ер] Вільямс у Вас,  чі послали з ким?