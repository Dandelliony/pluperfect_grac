
Київ. 7.X.1904
Любая моя Лілеєнько!
Як бачиш, я все ще з Києва тобі пишу. Сьогодня тілько вернувся папа з Волині (пробув він там сливе 3 тижні), а без нього вибратись я не могла, та й тепер не можна так, що він в одні двері, а я в другі, отож виберусь не раніше вівторка на тім тижні 
(12-го октября). У вівторок буде рівно місяць, як я в Києві. Часу 
немало, а роботи і взагалі толку від мого пробування тут небагато. Ся київська сутолока обертає людину в якусь білку 
в колесі. І все тут так марудно, довго йде, що цур йому. Здумай собі, що моя злополучна книжка досі ще «не излезла»
з друкарні, хоч зосталось її тілько зброшюровать і отримати 
«выпускной билет» від цензора, але після того, як видрукування обложки зайняло два тижні, можна сподіватись, що й брошюровка займе стілько ж. Та чорт з нею, не буде готова, плюну на неї і поїду, а то діждусь такого сезона, що на море й носа 
не можна буде показать, вже й тепер не дуже-то славно буде. 
Ex, поганенько взагалі прийшовся мені сей місяць (навіть 1 ½). 
Вже не говорячи про моральні прикрости, з яких почасти я 
й сама винна, по глупості своєї натури (про се все, яко діло минуле, нехай колись потім — «то довгеє слово»), а таки й фізично неважно було, часто нарушалась температура, і кашель не 
раз відновлявся, та й тепер він є, хоч, може, се й пусте. Тут я 
вже Яновського не застала, він подався на професуру в Одесу, тож надіюся піти до нього в Одесі — конечне постараюсь, 
не буде так, як весною. Кашель мій скоріше нервової натури, 
бо оце в дні коло 3-го окт[ября], сумні й сами по собі через ті 
страшні роковини, мені ще тяжче було, дивлячись на маму 
(ти сама знаєш, яка вона буває в хвилини гострої туги). Я старалась не лишати маму саму, їздила з нею на кладовище (як 
нарошне, ще й дні такі мокрі були), по ночах мало що спала, 
і все те завершилось такими нападами кашлю, що я насилу їх 
морфієм затамувала, а то вже боялась, що там розірветься що-небудь в легкому. Ну, тепер уже нічого, покашлюю, але мало, 
і нерви уляглися, я їх в руки забрала, а головно, що мама трохи 
заспокоїлась, узявшися знов до всяких часових клопотів, а мої 
клопоти (принаймі важніші) вже скінчились, то, може, тепер 
і здоров’я наладиться. Тілько се, певне, буде не раніш, як виберуся з Києва, бо тут уже знов установилось пізнє лягання 
(було й таке, що в 2 і 3 г[одини] ночі лягали ми з мамою), пізня їда з великими переривами і т. и., ти знаєш, як воно буває. 
Тепер у нас пів дня йде обід, бо Дора приходить між 3–4, папа 
між 4–5, Микось між 5–7, а кожне, прийшовши, просить зараз
же їсти. Пізно лягаю тому, що все одно не можу спати, поки 
ходять в квартірі, і тілько даремне перекидаюся та іритуюся, 
а папа з мамою, виспавшись удень, вночі спати не хтять, ходять і розмовляють. Ну, та вже ж не міняти всім способу життя ради мене. Виїду, то житиму по-свойому. Сі курорти якось 
відучили мене від нормального життя (коли воно нормальне, 
таке, як всі інтелігенти в Росії провадять), я хутко томлюся навіть від гостей і пустих, але шумних і довгих розмов (пам’ятаєш, як я в Гаю «діскусіями» іритувалась?). Чисто, хоч «в келью 
под елью» сідай, аж противно на себе!
За сей час що було приємного, то се те, що Микунька якось 
«розговорився» зо мною і тепер часто розказує про свої справи 
й інтереси, радиться де в чому і взагалі відноситься з довір’ям. 
Через те я його більше пізнала і до певної міри бачу вже, який 
він. Славная Микуня! Уже спустив з себе гімназічне напускання індіферентізму не в пору, що так нас часом коробило, простіше і щиріше став відноситись до справ і людей. Шкода тілько, що його думка не завжді поспіває за вчинками, а життя не 
жде і не дає йому потрібного для думання часу, через те він 
не раз сам признається, що в душі він сам ще не рішив того, 
в чому приходиться переконувати і підтримувати инших, покладаючи на те немало енерґії. Але се, здається, не з ним одним так діється. Та все-таки шкода. При нагоді стараюсь помогти йому думати, але се діло тонке і я стережуся всякого 
нахрапу та менторства, щоб равлик знов не сховався в черепашку. Та вже добре й те, що ми «познайомились», — мене камінем гнітила та наша «незнайомість». Збірається Микось весною до мене в гості на Кавказ, — прекрасно було б, а то все ж я 
тут уривками бачу його, скілька хвилин рано і стілько ж увечері, бо цілий день він в Політехніці, а в свято гуляє з гостями або в гостях.
Дора все так само життям веселиться, але й учиться притім непогано. Була трохи хвора на зуби, навіть один дала вирвати, — тепер здорова.
Папа приїхав з Волині, немов трохи відпочивши, і вид 
у нього свіжіший, тілько знов трохи кашляє.
Всі ми дуже раді і дякуєм тобі, що ти часто пишеш, а сами 
от які «безстидниї», — Дора вже третій день «збірається» відправити написану одкритку, а я соромлюсь все одкритками 
відписуватись, довший же лист ніяк не виходив за всякою бідою й суєтою. Микунька не має звичаю писати, а папа з мамою 
нехай вже сами пояснять, чому мовчать.
Ти мені відповідай вже в Тіфліс, — моя адреса буде: Давидовская ул., № 23, д[ом] Гамрекели (се ймення конче треба написати), Ф[еоктисте] С[еменовне] Карповой для мене, бо мені 
вже хата найнята. У Кльоні з переселення в Цхінвалі нічого не 
вийшло, і він мусить лишитись на зиму в Тіфлісі. Лишуся і я. 
Спочатку мені се було досадно (хотілось на инші місця і всякі 
були «соображенія»), але тепер я думаю, що, може, се й краще, 
після того, як точніше розпиталась про ті Цхінвалі.
Оксана пише нам часто (і тобі, певне, теж?), устроїлась вона, 
здається, не зле і недорого — 90 frs. в місяць на повному пансіоні. Льєжем довольна, тілько все скаржиться, що мало знайомих (попробувала б вона так, що ні одного знайомого, як мені 
траплялось!), та се, я думаю, «річ набута». У всякім разі, гаразд, 
що вона туди вибралась.
Як будеш, Лілеєнько, їхати сюди, то забери, які там ще є 
в Петерб[урзі], Оксаніни річи, — вона обіцяла мені одну свою 
«зненавиджену» верхню кофту, то ви мені її звідси вишлете, 
як ти привезеш, але тепер я, звичайне, і не прошу й не сподіваюсь, щоб ти з тим возилась, так тілько тепер пишу, а то, може, 
потім забуду.
Шура ще не приїхала, все там у себе садить, та порядкує, та хазяйнує, а се річ затяжна. Тим часом вже найняла 
тут у Приходька квартіру ще в августі, таким способом місяців за три, либонь, даром заплатить. А воно б варто Імочку 
в Київ привезти, бо вона не зовсім здорова: то вушко боліло 
і текло, то тепер висипка уперта покрила лице і розпросторилась на тіло, — вони її чимсь там мажуть, але то не помагає; 
очевидно, треба вдатись до лікаря-спеціаліста, як ти зробила з Дорою навесні. Та я вже щось не маю надії діждатись їх 
тут; воно й шкода, та вже нема мені як ждати, я й то, дай Боже, 
щоб 20 окт[ября] досунулась до Тіфліса (треба ж і в Одесі хоч 
днів 3–4 пробути), а се вже й так не рано. Та… воно, признатись, 
і нелегко бути між мамою й Шурою… за сей тиждень я зовсім 
допевнилась, що в глибині все зосталось по-давньому і вже, 
певне, поки їх життя, поти й сього нещастя… коли б же хоч 
Імочці не прийшлось терпіти від сього!
Ну, бувай здорова, треба кінчать, бо вже знов чужі люде 
прийшли. Я тобі, моя любая, писатиму з Тіфліса частіше, а то 
тут, далебі, якось сама собі не належу. Привітай і «пожалуй» 
від мене Валентін. Цілую тебе, моя бідненька дитинка серед 
зграї гризущих цуців!
Леся