
7.II.1903
Люба мамочко!
Прости, що я не прислала одкритки, як ти хотіла, та я знаю, 
що ти, властиве, не любиш одкриток, і думала вчора ж таки 
(зараз) відповісти листом на листа. Тим часом перешкодила 
деяка робота і візіта молодого Беренштама (Влад[имира])
з жінкою. Молодий пан, їздячи по Європі, познайомився 
в Мюнхені з моїми кузенами, дістав від них мою адресу і пораду познайомитись, а тут жінка його вже й так була знайома, 
то він, не гаючись, другого дня по приїзді і прийшов. Сімпатичний панок і по своїй діяльности інтересний, інтересніший 
від жінки (хоч і вона нічого собі пані, але нічого визначного немає). Обіцяв Б[еренштам] нап’ясти за мене редакцію «М[ира]
Бож[ьего]», що вона воловодить мене і не каже, чи буде друкувати послану їй (замовлену від неї) статю, чи ні, запевняє, що 
на його запит мусять зараз відповісти, навіть, якби потре́бував, то й телеґрамою. Ну, та нехай хоч і листом, аби відповіли. 
Не люблю воловодіння! Сьогодня я збіраюсь піти до Б[еренштама], то там разом і листа того напишемо.
Чого т[ьотя] Єля і Оксана так уже іменно німецьким карнавалом інтересуються: адже італьянський більшу славу має 
I Форс-мажор, обставини непереборної сили (франц.).
з своїми getti dei fiori. Зрештою, може, вони ще й італьянський 
захоплять, як звинуться хутенько: тут карнавал триватиме 
від 18 по 24 февр[аля] (н[ового] с[тилю]), а в марті будуть régate 
(гонки яхт).
Я не бачу ні біди, ні небезпечности — «непевности» — в тім, 
що Оксаніна «жизнерадость» стала «надто вже велика», — 
в 20 літ то ніколи не може бути надто, а тілько нормально. Треба тілько, правда, щоб Оксана впорядковано їла і спала, а радість не завадить. Їсти ж і спати буде Оксана тут сама собою 
правильно, бо инакше тут ніхто не може: їсти инакше, як 
«правильно», не дають ні у Садовськ[их], ні в отелях, а сидіти 
пізно не буде з ким і при чому, бо ми всі лягаємо рано і гасимо 
електричне світло. «По Ніццах» не наїздиться багато: як поїде 
раз, то й слава Богу, бо от я то й ні разу за 1 ½ зими не була. Але 
варто б таки раз поїхати, «для познания». Я буду Оксану глядіти, скілько мога, бо я ж не менше інтересуюся її здоров’ям, ніж 
ви всі, — і я ж таки їй «не совсем чужая», а до того досить близько бачила її хворобу, щоб на весь вік «опаски» набратись. Скоріш є небезпечність, що я обридатиму їй з тим глядінням. Ну, 
та вже якось погодимось. Аж мені шкода, що мандрівниці так 
ще не хутко до С[ан]-Ремо доб’ються: тут така «олімпійська» 
погода, як ще, здається, не було сеї зими, відколи я тут. Ото 
в январі побув холод тижнів 1 ½, потім трошки дощу перепало, а се з початку февр[аля] вже й весна настала з фіалками та 
анемонами, як годиться. Якось ми їздили човном російський 
військовий крейсер оглядати (нам всі крейсери потрібні!), то 
навіть Путя не боялась, таке було тихе море, — Путя навіть пожалувала, «чого так мало» прийшлось їхати! а торік das war 
etwas при такій візіті на броненосець «Dandolo»! Сей рос[ійський] крейсер «Баян» збудований був у Тулоні, а тепер його 
ведуть в Чорне море, і хоч він новісінький, ледве збудований, а вже росіяне вспіли його «забезднити» страх! Та ще,
ставши проти самісіньких «promenades» С[ан]-Ремо, розвісили від мачти до мачти на чотирьох канатах безліч онуч і штанів (нібито випраних! бо мокрих) так, що аж італьянців здивували, хоч тут і звикли до таких «bandiere internazionali», як 
казав один молоденький італьянчик, що їздив з нами. Трошки 
нам було сором перед тим італьянчиком за своїх concittadini
(таки ne compatrioti,V бо українців я щось там не бачила)…
Як же ти вважаєш мою відповідь Єфр[емову]? Вона не зовсім так написана, як ти радиш. Занадто звертати увагу на ті 
«игривости» мені здалось не варт, і я збула їх кількома стрічками. Про сімволістів я таки, певне, напишу, коли буде сила 
й час, може, не в формі відповіді Єфр[емову], бо так, може, 
рос[ійські] журнали не приймуть за плату, а безплатно я таки 
не хочу тратити стілько праці в рос[ійській] мові, скілько її 
треба на добру одсіч — не тілько Єфр[емову], а всім взагалі антимодерністам, «духа не разумеющим»: для того треба потривожити тіні старих романтіків і Бодлера з Верленом, простудіювати Метерлінка, верістів і визначити роль Мопассана 
яко поворотного пункта від натуралізму до нових напрямів. 
Далі провести виразну антітезу німецького і франц[узького] новоромантизму і навіть порівняти берлінські літературні «кабачки» з такими ж «кабачками Латинского квартала», — 
посередині між Францією і Німеччиною поставити польську 
модерну (chef V — Пшибишевський), а в пряму залежність від 
Пшиб[ишевського] — Крушельницького і С°, виразно одрізнивши од них Кобилянську і вказавши вплив на неї Якобсена і данців, про який я ще сама не додумалась в моїй статі 
в «Жизни». Як бачиш, треба «викопати колодязь», та що ж, 
коли инакше не можна потопити супротивную силу. Що́ я 
могла дати відром, те дала тепер.
«Не стушовувати» різкости тону я не могла: я все стою на 
«рицарському» пункті, я можу в літературі або тримати призвоїто-бойовий тон, або мовчати, а лаятись не хочу з поваги до «духа святого», котрого лицарем хочу бути so hilf mir 
meine Göttin. Брехню різкостю не подолаєш, а тілько виказом 
правди. Найгірше я боялась, щоб моя розмова з Єфр[емовим]
не подобала на базарний діалог: «ти дурна! — ти сам дурень». 
А там, де зачеплена особа, не тілько школа, там се легко може 
трапитись і тим більше треба стерегтись. Нехай краще буде 
exagération в сторону «лицарства», ніж «пошлости», — коли 
вибірати з двох, то я вже волю бути Дон Кіхотом, ніж Санчо 
Панса, бо так мені більше по натурі, та й навіть по фіґурі.
По-моєму, діло взагалі не в ворогуванні з Єфр[емовим] і С°, — 
чим менше буде особистого ворогування, тим краще, бо все ж, 
на свій лад і в своїй сфері, вони люде роботящі і корисні, 
а щодо «війни духа», то я згідна з тобою: pas de grâce, pas de 
quartier! І, здається, я так і поступаю, принаймі свідомо я так
хочу поступати.
Ну, бувай здорова! Пора снідати та йти гулять. Я здорова 
і благополучна. Всі вам кланяються. Міцно цілую тебе, папу, 
Микуньку і Гусіка.
Und sei mir gegrüsst im Namen des heiligen Geist!V
Твоя Леся
P. S. Дуже прошу прислати «Колядки».