II
Єреміє, зловісний пророче в залізнім ярмі!
Певне, серце Господь тобі дав із твердо́го кришта́лю:
Ти провидів, що люд буде гнить у ворожій тюрмі, — 
Як же серце твоє не розбилось від лютого жалю?
Як ти міг дочекатись, чи справдиться слово твоє?
Роєм стріли ворожі на Божеє місто летіли, —
Певне, чарами ти гартував тоді серце своє,
Що на ньому ламалися навіть ворожиї стріли!
По війні ти на звалищах міста лишився один,
І палкі твої сльози точили холодне каміння,
І луна розлягалась така серед смутних руїн,
Аж найдальші нащадки почули твоє голосіння.
Єреміє! ти, вічная туго, тебе не збагну:
Як же серце твоє не розбилось від лютого жалю?
Бо джере́ло гаряче і скелю зрива крем’яну.
Так, було твоє серце з твердо́го, міцного кришталю!
2/XII.1899