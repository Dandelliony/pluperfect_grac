
Helouan, Villa Continental
18.І.1910
Любая Лілеєнько!
Я вже давно вибіраюся написати тобі «справжнього листа»
і через те не написала досі жадного. Поки був Кльоня, ми то
домівки шукали, то з пансіона в пансіон переїздили, — все шукали, де б
дешевше, — а потім таки трохи екскурсії робили, бо
я знала, що як лишусь сама, то вже не рипатимусь, та й так
ото час проходив. З тих переїздів ніякого пуття не вийшло, бо
ми таки назад в Continental вернулись, але се таки не з нашої
вини: знайшли ми було домівку, по-тутешньому недорогу —
коштувало б з утриманням 100 р[ублів] в місяць (тепер коштує 130
p[ублів]), але хазяїн, довідавшись, що у мене не нефріт,
а туберкульоз нирок, так злякався зарази, що ледве дав нам
переночувати, а другого дня рано ми вже мусіли вибратись.
В Pension Antonio було так, може, р[ублів] на 10–15 в місяць дешевше,
ніж тут, в Continental, a якщо стілько само заплатити, то була б ліпша
хата, але зате дуже погане молоко і масло
(а мені його багацько треба) і дуже непривітне та занадто парадне
товариство, до того ж за лікарську поміч прийшлось би
дорожче платити, бо то не санаторіум і лікаря там нема. Пробувала я
вдаватись в Каїрі до того лікаря, що рекомендував
Ізраель (раз я до нього їздила, раз він до мене), але з того діла
не вийшло і лікарь той скомпромітувався в моїх очах. Сказав
він мені, щоб достачити йому матерьял для аналізу, Кльоня
повіз йому ті пляшки, він вилив їх у шкляну посудину, подивився проти
сонця, сказав, що «не так зле, як він сподівався»,
та й вилив геть той «матерьял», заявивши, що він і без аналізу, «на
око», все знає, що треба… Може… Потім сказав Кльоні
(а потім, приїхавши в Гелуан, повторив і мені), що моя слабість
майже невлічима, що клімат спочатку, може, й буде мені помагати, але
потім перестане, що я можу прожити й довго, але
здоров’я моє буде все гіршати, і що взагалі для мене є тілько
одно лікарство — вприскування туберкуліну, а як се не поможе мені, то
вже ніщо не поможе. Пляшечку з сим туберкуліном він привіз із собою в
Гелуан і хотів уже вприскувати, але
як я спитала, скілько се коштуватиме, то він заправив стілько, що
виходило 80 р[ублів] на місяць. Сього я дати не могла
(та й не хтіла), і ми з ним розсталися назавжді. Я казала йому,
що Ізраель позволив пробувати сі вприскування тілько в обстановці
клінічній, під постійним наглядом лікаря, але він запевняв, що зовсім
досить, коли він приїздитиме двічі на тиждень, а що наглядати я можу
сама над собою, а в разі потреби
можу по телефону викликати його з Каїру (по 10 р[ублів] за візіт),
«якби, напр[иклад], ніяк не можна було спинити кровотечі з нирок»… Все
це мені якось не сподобалось, і я вдалась до
хазяїна Continental’я, лікаря, на пораду. Він вприскування
tuberculinum ухвалив, хоча і не вважає, що без того я незлічима
(навпаки, він думає, що моя «стадія» зовсім ще не дуже
лиха), тілько що з tub[erculinum] поправка може скоріше і радикальніше
піти. Тож і врадила я так, що знов вернулась
в Continental, плачу́ 130 р[ублів] на місяць, і в сю плату входить также
лічення. Одначе вприскуваннів ще не починала.
Треба було спочатку аналізи поробити, а тому всякі обставини довго
заважали, потім на який час зопсувалася погода (бувало навіть вечорами
по +7 R, що вважається тут дуже холодно) і лікарь боявся, що яка-небудь
випадкова простуда абощо
зіб’є нам нормальний триб лічення. Тепер знов приходиться
тиждень пождати, а тоді вже почнем. Кажуть, що небезпечного в тім нема
нічого, бо тепер дозіровка дуже обережна і, крім
того, за мною буде постійний нагляд, як тілько що буде «не
тот», то й покинемо. Все-таки спробувати варто, може, справа
посуватиметься швидче, та й коли можна витравити той
«туб[еркульозний] грунт», то чому ж і не зробити. А він таки є,
бо от знову при аналізі знайдено баціли (хоч і небагато, «ganz
vereinzelt»). Крім баціл, знайдено червоні крів’яні кульки,
4 pro mille білку, плисковатий епітелій і малий «удельный вес»,
а більш нічого особливого (лейкоціти в щот не йдуть). Лікарь
задоволений, що нема ніяких ціліндрів, каже, що се показує
на незачепленість самої ниркової товщі, а тілько на «катар лоханок»,
що́, на його думку, зовсім не так уже погано. Почуваюся я тут ліпше в
тому напрямі, що рідко буває підвисшена t°
(та й то не більше 37,2), крові «на око» не видко (а в Телаві було
дуже вже виразно видко), голова рідше болить і загальне почування
ліпше. Усе-таки бувають «зігзаги» — часом болить
спина і ноги таки чимало, і се, як я завважила, найбільш тоді,
коли я мало лежу, а багато сижу. Різдвяними святками дуже
сильно боліло, бо я таки трохи засижувалася з добрими людьми, то за
балачками, то за якою-небудь грою, знічев’я. Потім
трапилась мені одна спішна робота (зарібку ради перекладала
концесійні та орендні контракти з франц[узької] на рос[ійську]), а що я
тепер ніколи не пишу сидячи, усе лежачи, то прийшлось чимало полежати.
Три дні пролежала, 15 р[ублів] заробила, а до того ще й спина та ноги
перестали боліти. Зрештою,
не думай, що я вже так зранку до вечера писала, але як і при
иншій роботі лежу (я тілько без діла — сижу), то і виходило так, 
що сиділа я тоді тілько за їдою (се однак 5 раз на день!). А робота в
мене тут таки є раз у раз. Тут у моді вчитись чужих мов,
от і в нас у санаторії вчаться у мене французької мови 4 чоловіка (з
них 2 ще й німецької вчаться у мене ж), і я маю щодня
3–4 години заняті. Перше щодня по 4 години вчила (2 г[одини]
до обіда і 2 г[одини] увечері), а тепер одна учениця захорувала і не
вчиться, то вже маю по 4 г[одини] через день, а знов через день по 3
г[одини]. Тим способом заробляю від 65 до 75 р[ублів] на місяць, а коли
є ще яка випадкова робота, то й більше.
Але се, по тутешньому бюджету, ледве дає половину утримання, так що
все-таки мушу проживати запасні гроші, що мене
не дуже-то радує.
Взагалі тут таки дорого жити, отак приїхавши самій. Кажуть, що квартіри
(надто не мебльовані) значно дешевше —
тут одна пані 7 кімнат за 500 р[ублів] в рік має, і навіть мебльованих,
— тілько уряження, прислуга і їда все-таки доволі
дорого обходиться, а головно, для того щоб жити дешевше,
треба знати арабську мову, инакше ні на базарі, ні з місцевими слугами
не розговоришся. Є слуги приїзжі всіх національностів, але ті, звісно,
беруть дорожче, бо приїздять тілько «на
сезон» і мусять відробити собі видатки подорожі. В дешевших домах тут
все підлоги камінні або цементні, що для зими
все-таки погано. Щоб одкрити тут хоч невеличкий пансіон-санаторію, то
треба все-таки скількома тисячами рискнути,
а крім того, треба конечне скілька мов знати, щонайменше
французьку і німецьку (або хоч французьку), бо товариство
тут зовсім cosmopolis і кожна санаторія чи навіть пансіон є
вавілонська вежа в мініатюрі. Крім того, тут дуже розвинена реклама, не
тілько закликання, а навіть просто затягання
в свою крамничку (одна хазяйка пансіона-санаторії їздить in
persona в Александрію і там ловить приїзних людей на пристані і на
вокзалі та тягне до себе). Кажуть, що инакше б то не
можна… але ж нам з тобою, либонь, се не по характеру було б.
Часом же я думаю, що, може, й без того могло б піти діло, якби
тілько врядити з простішою обстановою (без лакеїв у фраках,
без вестібюлів з килимами і т. и., як тут майже скрізь заведено), зате
дешевше. У всякім разі, коли б і без закладу, а так хоч
більшою компанією оселитись тут, найнявши собі домочок,
то воно, певне, не було б дорого, а при тім можна б «подсобные
заработки мати» — тобі медициною серед приїзних росіян (їх
тут маса), мені научанням чужих мов та літературою. Ще думали ми з
Кльонею, що, либонь, не зле було б, якби тут відкрити бібліотеку (тут
нема жадної!), але і з сим я сама б не справилась, а так якби,
напр[иклад], з тобою… Що ти про се думаєш?
Взагалі, як побачимось, то я вже матиму всі потрібні матеріяли і ми з
тобою уложимо план кампанії на той рік. Тим
часом варто б мені по-арабськи, «на всякий случай», вчитись,
та якось не дуже-то стає часу і сили — все якось то їси, то людей учиш,
а самій учитись наче вже й ніколи, тим більше, що
й здоров’я не завжді дозволяє понад «4хгодинний робочий
день» вихилятись. Найбільш таки обридає сей біль в спині
і в ногах, що почався ще в Телаві та й тут від часу до часу
прокидається. Лікарь думає, що се вже, може, й не від нирок, а так
щось невралґічне (аспірін від того часом помагає) чи, може, навіть
«ішіатічне», воно справді нагадує наче те, як у тебе буває.
Перший місяць я малася ліпше, ніж другий, хоча, зрештою,
тепер знов уже починає повертати на більше тепло і вже буде
добре. Таки январь і тут найхолодніший, а ми тут дуже баловані і менше
+16 R в тіні вже не любимо.
На превелику досаду, Кл[ьоні] не вдалося перевестись
в инше місце і, либонь, прийдеться ще перелітувати в Телаві.
Тепер не знаю вже, коли мені їхати туди! Май там страшенний! А знов же
прикро, що Кл[ьоня] так довго буде без мене,
бо я боюся, що він перетомиться, — я таки чимало помагала
йому в писанні службовому, а там в Телаві все такі «грамотеи»,
що й за гроші путнього помішника не знайде, а мусітиме все
робити сам. Та й так, хоч з ним його мати, а все-таки я не впевняюся, в
разі якої біди, на її догляд… дуже погано роз’їхатись
на такі простори, що й лист 15 день їде!.. Горло його, звісно, за
місяць не вигоїлось, тілько поправилось, а вигоїтись могло б
хіба за довгий час відпочинку, — який же там відпочинок?
Я тобі, здається, не писала, що в Тіфлісі перед виїздом в дальшу дорогу
у нього була з’явилась кров з горла, і в Каїрі лікар казав, що то таки
було, власне, з горла, а не з легких, бо як воно
перетомлюється, то наступає гіперемія і можуть лопатись капіляри.
Утішило нас все-таки, що тут не знайдено ніяких язв,
взагалі ніяких ознак туберкульозу, але все-таки се ослаблення, кажуть,
наслідок туб[еркульозу] і возиться з ним, либонь,
прийдеться довго. Ex, якби на ту зиму так місяців на 4 виїхати вкупі!..
Пишу я сього листа безконечно і безладно — у нас тут
30 душ народу живе, і, куди не поткнись, заважають, а в хаті
сидіти прикро і некорисно вдень, увечері вчу людей, а потім
буваю втомлена і вже не маю енергії писати. Через місяць людей
поменшає, дні подовшають, ранки й вечорі потеплішають,
місця стане більше, бо й на північних балконах можна буде сидіти, — от
тоді вже я буду писати по-людськи.
Бачила я тут частенько Чикаленківну, але тепер вона вже
виїхала в Італію. Легкі її добре поправились. Я бачила її аналіз
мокроти, і там уже нема ні баціл, ні волокон, тілько трошки епітелія.
Лікарі находять, що легкі їй загоїлись, а що вона
все-таки чимало кашляє, то се має бути від нервів, бо вона
дуже істерічна. Тут їй на нерви таки досить погано було, я думаю, що се
головно тому, що вона була в поганій санаторії, але
вона розчарувалась в Єгипті взагалі (хоча він їй вигоїв легкі
і горло) і поїхала в Неаполь. Чи се добре, чи ні, невідомо.
Напиши мені, де тепер Маня Б[иковська]. Я нічого про неї
не знаю і не маю її адреси.
Цілую міцно тебе і Михалів. Пишіть мені.
Твоя Леся
19.І
Скінчила саме листа, та не встигла одіслати, як прийшов твій
великий лист з Маніним при ньому. Відпишу коротко на головні питання.
Білинського я ще не бачила, бо він всього позавчора вернувся з Мекки і
ще не зібралась йому написати,
але оце таки напишу. Грінченкам теж напишу (однаково збіралась), але,
правду кажучи, не знаю, чи слід його переконувати тепер їхати сюди.
Безперечно, було б добре, якби він
одразу поїхав сюди, як я радила йому се ще в свій час (спеціально для
того написала довгий лист), але тепер, після кровотечі, може, се і
небезпечно для нього. Тут всі лікарі не радять кровохаркаючим жити в
Гелуані — кажуть, занадто б то
сухо; в марті, крім того, вже почнеться період, коли бувають
хамсіни, згубливі для таких хворих. Нарешті, слова «туберкульоз» тепер
тут бояться і неохоче приймають видимо хворих (я тепер нікому сього
слова про себе не кажу). Хоча се все,
може, і не так страшно. Може, лікарі просто не хотять принажувати таких
хворих, бо з ними клопітніше, ніж з нирковими,
котрих досить є тут, щоб з них прожити (я знаю тип «курортного» лікаря
і тому маю права їх підозрівати). Адже Левицька
поправилась тут, бувши «безнадійно» хвора; і тепер я знаю
тут одну дівчину, що мала велику кровотечу восени (не тут),
а тепер поправляється напрочуд; нарешті — Чикаленківна
теж поправилась.
Ну, у всякім разі, напишу про Єгипет, що можу доброго, а се
немало!
Від мами листа я не мала жадного, відколи я тут, — видно,
щось poste restante схибила. Отже, й про Янчарського вперше читаю (не
рахуючи, що він сам колись давно писав мені
з поводу своєї композіції). Перекладу того (для музики) я
справді б не взяла: 1) тому, що зробила б його погано, бо се для
мене каторга — писати «під ноти», а партачити «имя не позволяет», 2)
тому, що, після невеличкої проби, лікарь заборонив
мені брати спішну роботу — вона мені не під силу, у мене від
срочної роботи падає вага і t° підвисшується. Однак, при нагоді,
подякуйте п[анові] Янчарському за честь і скажіть, що
з охотою я б зробила йому ту роботу, якби мала тепер для того
силу.
Твоє бажання пожити в Єгипті я не вважаю утопією і сподіваюсь
приготувати для того реальний ґрунт.
Спасибі за довгі, славні листи. Мій дальший лист буде —
про Єгипет, а сей вже, прости, «еґоцентрічний» вийшов.
Сьогодня отримала «Р[ідний] Кр[ай]» з «Йоганною».
Цілую ще раз міцно тебе, mio giglio d’oro.
Твоя Леся
Недавно я мала картку від Оксани — пише, що мається добре
(я їй вже відписала).
Я говорила з своїм лікарем про Гр[інчен]ка, він казав, що
коли t° в Гр[інченка] не вище 38 і нема каверн, то можна їхати сюди,
инакше дуже небезпечно і може зле скінчитись. Напишу в сьому дусі до
Козловських, нехай поможуть Марії
Мик[олаївні] зважити, як треба чинити в данім разі. 