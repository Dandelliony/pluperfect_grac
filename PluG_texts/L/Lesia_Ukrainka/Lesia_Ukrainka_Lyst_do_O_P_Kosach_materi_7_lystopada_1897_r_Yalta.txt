
Ялта. Екат[ерининская] ул.,
д[ача] Лищинск[ого], кв. № 9
26.Х.1897
Люба мамочко!
Недавно писала тобі і знов пишу, се вже revanche I за довге мовчання. Прости, на сей раз лист буде «діловий». Напиши, в якому «положении или состоянии» постановка моєї драми, хто, 
де і коли має ставить її. Папа писав мені яко́сь, що «ролі розписані для актьорів», ти писала, що Стар[ицький] хоче врядити 
постановку в Літ[ературному] тов[аристві]. Що з сього всього 
вийшло? Якщо будуть ставить, то я думаю внести одну поправку: чі не краще випустити зовсім сцену Люби з Крицьким 
в 1-му акті? Бо так, як вона написана «про людське око», вона 
не має смисла або, ще гірше, — має глупий смисл, вертати ж їй 
первісну редакцію, може, «для початку» поки що не слід. До 
того ж дехто з моїх крітіків був тої думки, що сцена ся взагалі 
зайва. Коли ж ти думаєш инакше, то я пришлю тобі первісний 
текст. Запевне, ти будеш на репетіціях, отже, прошу тебе, 
вмов головну актрісу, хто б вона не була, щоб вона не передавала куті меду, с[еб]т[о] щоб не впадала занадто в істеріку, сього елемента і так не мало там у мене, а коли його підкреслити, 
то вийде вже зовсім несамовитий характер, до яких моя героїня все-таки не належить. В остатніх двох діях як можна менше сліз, надто в п’ятій, мені здається, що в такому стані люде 
вже не плачуть, хоч би й хотіли.
Знаю я, що всі такі ради на просторіні не багато значать, та 
все ж, може, до чогось придадуться.
Тепер ще про драму. Один мій новий знайомий, що був 
тут літом у Криму, — я писала тобі про нього в свій час — Сергій Констант[инович] Мержинський, дуже заінтересований 
моєю «Трояндою», яку я йому читала, написав мені на сих 
днях з Мінська, де він постійно живе, що туди має приїхати 
Кропивницький  з трупою  і що я добре б зробила, коли б 
послала йому, Мерж[инському], свою драму, а він би дав Кроп[ивницькому] для постанови і наглянув, щоб мої умови, які 
я поставлю, були достотно виконані. На се я ще нічого не відповідала, бо одно, що у мене тут єсть тілько черновка, сама переписувать я не можу, укр[аїнського] переписувача знайти 
тут не легко, друге ж те, що я не знаю, яка тепер трупа у Кроп[ивницького], чі не партацька часом, третє, що я не знаю, які 
умови матеріяльні треба ставити і в якій формі. Я дуже прошу 
тебе, наведи справки про Кроп[ивницького], зваж сама, чі варто розпочинати се діло, а коли варто, то напиши мені, які умови звичайне бувають між автором і  антрепренером, а  «Троянду» (переписану чі цензуровану?) пошли на адресу Серг[ія]
Констант[иновича] Мержинського, I в Мінськ, в Контроль Либаво-Роменск[ой] жел[езной] дор[оги], умови ж моральні і матеріяльні я пошлю від себе. Кроп[ивницький] буде в М[інську]
в початку ноября.
Ну, от і всі діла. Ні, ще одна увага: мені все-таки хотілось 
би, для слави козацької, дебютіровать в Київі, але ж я не знаю, 
наскілько серьозний там замір ставити «Троянду», а  коли 
серьозно, то все-таки, коли, власне, се має бути.
Все се має такий вид, наче я набиваюся з своїм «детищем», — 
правда ж, так? А факт тим часом той, що я страшенно боюсь 
сеї постановки, і в Київі більш ніж де, malgrés tout! 
…
Все-таки зверни увагу на мій «діловий» лист і  відпиши 
мені скоріше, бо слід же мені щось відповісти людині, що так 
дбає про розповсюження (от іще слово!) моєї слави — а врешті, 
може, й неслави, хто знає…
Жаль мені, що я не можу ще раз умити свою дитину перед 
тим, як пускати її на позорище, боюсь, що в ній виявиться багато промахів при репетіціях. Ет, що вже про се говорити, все 
одно не поможе! Часами у мене з’являється якесь дуже скептичне і суворе відношення до сеї драми, і мені здається тоді, 
що в ній більше промахів, ніж чого доброго. Дуже се гірка думка, а приходить вона мені все частіше й частіше…
Врешті, годі! се погана авторська звичайка — отак безконечно базікати все про одно.
А propos  драм, читала я сьогодні в  «Русск[ой] Мысли» 
рецензію на «Baby» і «Пашеньку»,  панійські драми, — щосьто вони мені не конечне… «Пашенька» могла  б бути доброю 
драмою, та коли рецензент правду каже, то пані наколотила 
там всього чимало, а докупи не звела, і виходить, що діло не 
в тім, що Пашенька — міщанка, а її чоловік — князь, а в тім, що 
вони обоє дурні або принаймі, і то безперечно, Пашенька дурна і скажена, а від сього, звісно, княжеський тітул не ратує: 
«Quand on est bête c’est pour toujours»,  — давно відома правда.
Позавтрому тут в  театрі Гарін і  Станюкович мають читати прилюдно свої «уліти»,  піду, послухаю, які то літературні вечорі «у здешнего государя» бувають, воно ж, до речі, 
й розривка буде. Не знаю тілько, де вони публіки наберуть, бо 
«сезон» скінчився, саврасна Москва роз’їхалась, а лишились 
тілько пропрієтери ялтинські (з них «взятки гладки») та дене-де такий «залітний гість на чужині», як я. Мені добре ходить, бо я живу напроти театра, а хто забрався, напр[иклад], 
так, як Надсон, у гори або яри,  то вже сидітиме увечері тихо 
і не рипатиметься. Тут-бо тепер так: ранком всі, от і я теж, ходять по-літньому, в пелеринках і часом під зонтіками, а ввечері напинають тепле, хто що має. Ранок сьогодня був чудовий 
і море розкішне: сине, рожеве, зелене, опалове, яке хочеш, а тепер чудова, місячна, тілько дуже холодна ніч, і я не одважуюсь піти подивитись на море, хоч воно, певне, цікаве, таке, як 
учора.
Ну, се все зайва мова, вибачай, тут якось ще більш привикаєш писати безтолкові листи. Добраніч! Міцно цілую тебе і людоньків наших. Кому варто, тому кланяйся від мене, т. є. тому, 
хто мене добрим словом згадає.
Твоя Леся