

2.VII.1898

Шановний друже!

От і знов я пишу до Вас — через три роки.... Не раз хотіла раніше
 писати, та одно, що не знала куди, а друге, що обставини
 не сприяли відновленню перерваного листування. Чула я
через люде, що Ви на мене за щось (хоч мені й казали, за що
власне, та я все-таки скажу «за щось») ображені, згадую про
се не для того, щоб просити вибачення: просить той, хто винен,
 а я не винна перед Вами, бо ніколи нічого проти Вас не
писала, не говорила і не думала. Я думаю, підкреслених слів
досить, щоб зважити, що жадній образі між нами нема місця.
Коли ж що у моїх літературних виступах могло Вам не подобатись,
 то се не повинно кидати тіні на наші відносини, бо ні я,
ні мої писання ніколи не були ідеальними — сподіваюсь, і в Ваших
 очах, — а проте се не заважало Вам звати мене своїм другом.
 Може, не все те, що я писала і друкувала торік, написала
 б я тепер, або, може, було б воно виражене в иншому тоні
і трохи иншому змісті, але тоді я инакше не могла, скажу знов,
не могла «по долгу совести и чести», — такі довги, повірте, не
завжді приємно платити, але вже натура моя така, що кожний
довг я мушу виплатити, инакше не буду в згоді з собою.
От і все про сю справу, що я хотіла сказати Вам; я сподіваюсь,
 що Ви розумієте мене і що більш ніяких запевнень
і роз’яснень Вам не треба.
Тепер друга справа. Мені казали, що Ви хочете видавати
збірник в пам’ять Миколи Васильєвича і що закликаєте до
участі всіх, хто має які спогади і відомости про нього. Прийняти
 участь в сьому збірнику я хотіла б конечне — се теж довг,
хоч і смутний, та не тяжкий. Тілько не знаю я, чі мої спогади
мали б увійти, яко матерьял, поруч з иншими, в біографію, написану
 Вами чі ким иншим, чі вони могли б прийняти форму
самостійної статьї; се мені треба б конечне знати, бо від сього
 залежить форма і розмір роботи. Теж хотіла б я знати, коли
має видаватись збірник і чі єсть які фонди для нього? На яку
адресу посилати матерьяли? Було б добре, якби Ви зараз одповіли
 мені, бо, власне, тепер обставини сприяють для збіран-
ня таких матерьялів, пізніше вже буде не так вигодно. Власне,
сього літа єсть мені можливість бачити родичів М[иколи] В[а-
сильовича] і мати стосунки з деякими сучасниками і приятелями
 його і його жінки.
Пишіть же скоріш!
Вчора була я на хуторі М[иколи] В[асильовича], бачила дітей
 Галиних, багато портретів М[иколи] В[асильовича]
і Галі... тепер пишу Вам під свіжим вражінням, при збуже-
них спогадах... «Нема його, і мов людей не стало», — писала я
на вінку, що посилала з Ялти в Київ на могилу М[иколи] В[а-
сильовича], сі слова не раз бриніли мені в думці вчора ввечері.
Багато могла б я Вам сказати тепер, але писати було б довго.
Бувайте здорові! Як будете писать про справу, то напишіть
і про себе, я давно нічого не знаю про Вас.
Завжді однаково прихильна до Вас

Леся Українка
P. S. Пишіть мені в г. Гадяч, Полтавск[ой] губ., просто мені.