
15.ХІІ. 1893
Люба мамочко!
Хоч ти іронізіруєш над сим виразом в наших листах, але я скажу тобі, що пишу його завжді од щирого серця, а не для лицемірства та облесливости. Ти маєш право вилаяти мене добре, 
коли я довго не пишу, але таких вразливих речей, яких ти понаписувала в своєму остатньому листі, я все-таки не заслужила і не заслужу ніколи. Я просто за різними клопотами, про 
які тепер не варт уже розповідати, не зауважила, як пройшло 
тих десять днів, але ж я думаю й тепер, що се ти якось помилилась, рахуючи їх, все-таки не могло пройти стілько часу. Ти кориш мене, що я не пишу тобі, як ми вернулись з концерту і т. и., 
се було так давно і так благополучно пройшло, що я зовсім забула про нього згадати, пишучи до тебе, та й з листів наших 
видно, що з нами нічого лихого не трапилось. Я в прошлих 
листах старалась пригадати, про які дрібні факти слід тобі написати, і просто якось не могла згадати, що, власне, може тебе 
турбувати, що може здатись небезпечним для нас. А потім виходить, що се я вчинила просто якесь злочиньство, і ти мене 
картаєш, і сама я картаюся так, аж мені серце болить. Справді, 
ми виїхали в сей Київ на якусь муку для тебе. Я даю тобі слово 
чести, що як тілько се для тебе буде спокійніше, то я без жалю 
покину Київ по першому твоєму листу, — коли ти для нас життя не жалуєш, то невже б я мала пожалувати для тебе київського життя? Не так уже тут мені дороги рожами устелені, щоб 
задля них я не вважала на те, що ти там день і ніч гинеш від 
турботи і журби. Та й докори твої слухати мені так само тяжко, 
як тобі ждати листів від нас. Трудно ж часом поручитись, що 
от напевне в такийто день напишу, — часом що несподіване 
помішає, і тоді, значить, думай, що от віку збавляєш найдорогшій в світі людині. Я не винувачу тебе в тому, що ти не можеш 
спокійніше до сього відноситись, але ж я б хотіла просто знати, 
щò треба зробити, чим порадити, щоб не губити тобі здоров’я. 
Звичайне, що більш не буде того, щоб по 10 днів я не писала до 
тебе, але ж сього мало, бо папа казав, що ти все одно завжді думаєш про якісь нещастя, що мають ніби статися з нами, а надто зо мною, та я й сама знаю і вірю, що се правда. За Лілю ти, 
здається, ще не так боїшся, як за мене, то, може, як я буду вдома, твоя турбота не буде така тяжка. Не думай, що я скажу тобі 
найменше слово докору, коли ти скажеш мені виїхати з Київа 
додому. Під впливом твого остатнього листа я готова б їхати 
з папою додому, та тілько боюся, що се тебе розсердило б ще 
гірш проти мене. Я не знаю, що мені робити, щоб збутись твоїх докорів. Все-таки вони не зовсім справедливі. Адже скілько 
раз ти, виїхавши з дому, навіть не зовсім здоровою, не писала 
потім по два тижні (та от тепер ти папі у Мглін ні одного листу 
не написала), і невже ти думаєш, що я тоді менше турбувалась 
за тебе, ніж ти за нас? тілько ж я ніколи б не зважалась кинути 
тобі і половини тих вразливих слів, що ти мені кинула тепера...
Однак прости, я, може, тілько гірш розстроюю тебе такою мовою, прости мені, тілько вірь, що я не з опалу обіцяю 
вернутись додому по першому твоєму листу, я думала про се, 
ще як ти виїздила від нас, і зважила се твердо. А тепер, коли ти 
написала мені так про своє здоров’я, то я буду увесь час турбуватись за тебе. Трошки жаль було б тілько Пуца, але ж він 
молодий і хвірткий, нічого йому не станеться, як поживе сам, 
адже ж хоче він їхати за границю на медицину сам, ну, нехай 
вчиться самостійного життя перше тут, на своїй стороні, між 
своїми людьми. Я ж ніколи не думала про якісь розривки та 
утіхи власні, і їхала в Київ для того, що надіялась вивчитись 
тут того, чого мені досі бракувало, і принести, яку можу, користь тутешньому товариському життю, але ж се все не варто того, щоб я мучила тебе і убивала щоденно. За ціле життя 
твоє мало платити «скількома стрічками листу», за нього мало 
цілого мого життя, — вірь мені, чі ні, тілько я б віддала своє 
життя без жалю ради тебе. Не смійся, що людина, не пишуча навіть листів акуратно, виражає такі почуття, у самих безпечних і навіть нікчемних людей є такі почуття в серці, яким 
можна вірити і з яких сміятись — безжалісно. Та й таки можна 
вибачить мені на сей раз, бо за весь час, що ми в Київі, всього 
раз сталося, що я схибила в листуванні. Більш сього не буде, 
поки я тут зоставатимусь.
Ну, тепер відповідатиму на питання. Краще всього ти питайся детально, а я вже відписуватиму як слід, бо що ж я зроблю, коли ніяк не потраплю сама написати про все, що тобі цікаво знати.
Пальто моє вийшло добре і тепле, по теперешній погоді 
в ньому навіть жарко. У мене збіралися, і що вийшло з того, 
я тобі просторо писала в прошлому листі; в неділю знов зберуться. При виході з концерту натовпу не було, бо київська 
публіка не така прихильна до мого Грюнфельда, як віденська, публікі було не дуже багато, але аплодісментів та «bis» 
було чимало, бо грав він, як завжді, чудово. Оксана здорова 
і слабувала всього один день, так тілько сім’ю налякала і нас 
даремне розігнала. Якби Окс[ана] вмерла, а ми послабіли, то 
вже ж би я не мовчала про се! Карточку здійму, може, завтра, 
здійму так, як ти радиш, без ленти, сьогодні зовсім нема часу. 
«Подарки» будуть куплені і все те, про що ти пишеш. Франкової білети я віддала папі, він, власне, сьогодні ранком приїхав, 
а в п’ятницю ввечері хоче їхать додому. Я тобі через нього напишу багато, а тепер бувай здорова. Цілую тебе міцно і прошу пробачення.
Твоя Леся
Нова газета нічого не варта, — Нік[олай] Вас[ильович] вже не 
єсть її співробітником, я думаю, що в ній не то що не варт писати, а навряд чі варт її читати.
Варварі я й сама тепер не так-то вірю, бо вона брехати лепсько вміє. Грошей ми не кидаємо, а ключі я при собі тримаю. 
Листи я завжді посилаю в штемпелевих конвертах.
За наші вечірні походи не турбуйся, до самого Різдва ми не 
підемо нікуди в театр; я ходитиму тілько до Люді та до англічанки, та, може, ще так, де вже конче треба буде, бо справді ж 
за мене нікому ходить.