
Дорога моя дядино!
Просто ніж мені в серці Ваші докори! Ну що я зроблю, коли 
мої листи не доходять? Я писала і Вам, і Раді, і Ліді, і, очевидно, 
Ви нічого сього не получали. Прошлий лист я хотіла послати 
заказним, та не вибрала часу піти на пошту, послала для скорости простим, а він і пропав. Тепер ні за що не посилатиму 
простим, бо се ж просто страх що таке. Після Ваших докірливих фраз я не можу писати спокійно, бо у мені все тремтить од 
жалю і нетерплячки, щоб лист скоріш дійшов. Через подібні 
причини не пишу і П[авликові], бо один жаль виходить з такого листування.
От і ми на свята турбувались, не маючи од Вас одповіді, але 
я завжди маю в думці той резон, що листи, певне, пропадають, 
а Ви іменно про нього завжди забуваєте. Як треба глибоко не 
вірити в людину, щоб думати ніби вона, пробувши ціле життя вірною певній сім’ї і  любові, зненацька закинула  б гадку 
про ту сім’ю, ні з того ні з сього! А Ви думаєте так про мене... 
Простіть за гострий тон, але  ж, далебі, незаслужені докори 
доводять мене до «невменяемости», інакше, вірте, я б не стала 
говорити Вам прикростів. Я, власне, повинна б скоріш Вам дякувати за те, що Ви, уважаючи мене такою нікчемною людиною, все-таки пишете до мене.
Спасибі Зорі, що зібрався написати до мене, я хутко писатиму йому, але не сьогодні, бо не стане часу, ще треба дещо зробити. У мене щораз більше набирається роботи, а роблю я її досить помалу, бо на свята і зовсім нічого не можна було робити, 
спочатку катастрофа з папою (вивихнув було собі руку і два 
тижні пробув у  пов’язці), а  потім візити безконечні, приїзд 
Міші і т. п. вибили мене з колії; насилу прийшло життя в нормальний стан, як тут знов Людине весілля, мамине нездоров’я, походи на Хрещатик знов перекинули все догори дном. 
Мама у нас загостювалась досі, збирається їхать на сьому тижні, та не знаю, чи збереться. Я вже маю зостатись тут до весни. 
Перше я була тим недовольна, а тепер, здається, воно краще, 
бо робота моя в Київі ітиме краще, ніж би ішла в  Колод[яжному]. Для Вас було б інтересно знати про мою роботу краще, 
але се дуже довго і для самого автора скучно розписувать свої 
літ[ературні] плани, нехай колись потім. У нас усе гаразд, перше мама була слаба, але недовго, тепер вже здорова і всю хвилину вона в театрі з Оксаною. Микось уже тиждень як почав 
ходить у гімназію, страшенно боявсь екзаменів, але витримав їх добре і прийнятий у 1-й клас посеред року. Я недовольна сим, бо терпіть не можу гімназію (як Ви знаєте), та вже 
нічого не поробиш. Напишіть, будьте ласкаві, чи отримала 
M-lle Койчу мого листа, і спитайте її, чому вона мені не пише. 
Коли Ліда не отримала мого листа, то повторіть їй мою просьбу прислати мені обіцяні ґравюри в заказному листі і то скоріше. А найбільше прошу, щоб Ви, коли случиться Вам не отримувати од мене листів, думали б усе, що хочете, тільки не 
те, ніби я не хочу Вам писати, се саме прошу передать і Ліді. 
А тепер бувайте здорові, моя люба, дорога, бідна моя дядино! 
Я завжди була і буду та сама Ваша і дядькова Леся, яку Ви знали 
в Софії.
