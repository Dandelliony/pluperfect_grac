16.V.1912
Вельмишановний Павле Пилиповичу!
Я дуже рада, що наші непорозуміння починають роз’яснятись. 
Недавно я одержала 70 р[ублів] від «Л[ітературно]-Н[аукового] 
В[істника]», а вчора Вашого листа, писаного 11.V. В справі решти довгу «Л[ітературно]-Н[аукового] В[істника]» напишу вже 
до Людм[или] Мих[айлівни], а Вас попрошу тілько роз’яснити їй справу з тими 100 р[ублями], посланими од Вас мені 
по телеґрафу. Мені ж би було до краю ніяково, коли б вийшло, неначебто я двічі правлю ті самі гроші з «Дзвона», і знов 
було б прикро втеряти 100 р[ублів] у «Л[ітературно]-Н[ауковому] В[істнику]», а щось такого могло б вийти без Вашого остатнього листа, бо ось що Ви мені писали з приводу сих грошей 
26.ІІІ.1912 (виписую буквально): «Перш за все про ті 100 рублів, що післав я вам в сьому році. Гроші ті післані Вам від 
“Літер[атурно]-­Наук[ового] Вістника” яко частина гонорару 
за “Руфіна” і дальших праць. Ви зарахували то яко гонорар 
за збірник, виданий “Дзвоном”… Річ ся в тому, що пайщики 
“Дзвону” не внесли всіх грошей в касу і тому… мушу тепер чекати до іюля, коли одержу з книгарень комісові, тоді в першу 
чергу надішлю Вам. По моєму обрахунку вам ще належить 
за сей І том 87 руб[лів] (ся цифра написана з поправкою неначе 
з 76-ти. Л[еся] У[країнка]) 50 к[опійок]. Рахуючи по 25 р[ублів] 
за аркуш. З тими 250 руб[лями], що дав вам, се буде 337 р[ублів] 
50 к[опійок]». Мені се здалось зовсім ясним, і я, коли пам’ятаєте, писала, що згожуюсь пождати «Дзвонові» до іюля, а з «Л[ітературно]-Н[аукового] В[істника]» вже рахувала на 100 р[ублів] менше довгу. Тепер (11.V) Ви мені пишете: «Очевидно, я 
написав Вам дуже неясно, коли писав, що 100 руб[лів] посилається не в обрахунок платні “Дзвону”, а за “Л[ітературно]Н[ауковий] В[істник]”». Себто виходить, що «Дзвін» уже виплатив мені всі гроші, і то не 337 р[ублів] 50 к[опійок], а 350? Може, 
«Дзвін» увійшов в якусь угоду з «Л[ітературно]-Н[ауковим] 
В[істником]» і сі 100 р[ублів] складають решту довгу «Дзвону» 
і частину довгу «Л[ітературно]-Н[аукового] В[істника]», але я ж 
того не знаю. Отже, прошу Вас, поясніть, що треба, в сій справі 
Людм[илі] Мих[айлівні], а мені напишіть, яку саме розписку я 
повинна видати «Дзвонові», а яку «Л[ітературно]-­Н[ауковому] 
В[істнику]», бо, либонь, і там, і там ведуться точні рахунки, 
і я б не хотіла, щоб Ви або я попали в фальшиве становище через випадкову неточність в листах. Рівночасно я пишу Людм[илі] Мих[айлівні], отже, коли Вам се вигодніше, обговоріть 
вкупі з нею сі рахунки (коли хочете, покажіть їй сього листа, 
але я на сім не настоюю) і вкупі з нею напишіть мені, кому 
яку розписку я маю прислати. Тим покінчаться вже до решти всякі непорозуміння, і ми з Вами матимем вільні руки до 
дальших «контрактів». Чи ж не правду писала я Вам, що ліпше покінчити раніше торішні рахунки, а тоді вже переходити 
до нових, — адже бачите, скілько плутанини з двома виданнями, а що ж би то було з трьома? Не діловий ми народ українці, 
хоч і видумали приказку: «Любімося як брати, рахуймося як 
жиди»…
Все-таки можна і про нове видання поговорити, щоб на всякий случай не опізнювати справи. Я одержала початок «Кассандри» і тепер вже маю всі матеріяли в зборі. Добре, що я пождала од Вас відповіді і не бралась до переписування віршів, 
бо пропала б даремне найтрудніша для мене праця — переписування (сила в тім, що переписувати не можна лежачи, 
а довго сидіти мені вадить). Тепер я вже переглядаю і поправляю «Кассандру». З Вашим планом видання я можу згодитись, 
окрім одного пункту: мені б не хотілося уміщати тепер «Руфіна», раз — через те, що він довгий (5 ½ арк[ушів] «В[істника]», а в «Дз[воні]» було б, може, і 6 ½, приймаючи тип І тому 
мого збірника) і з ним та з трьома иншими п’єсами книжка дійшла б до 20 арк[ушів], а се забагато; друге — може, инші п’єси 
колись хтось схоче ставити і для того подати книгу в театр[альну] цензуру, то «Руфін» може сій справі пошкодити, бо 
він був уже в театр[альній] ценз[урі] і їй не сподобався, отже, 
через нього можуть і сусідки його невинно постраждати; третє (і для мене найважніше) — що я не трачу надії десь колись 
видати «Руфіна» у непопсованому виді (Ви ж знаєте, що я мусіла його попсувати «поправками»), а так «увіковічувать» 
в окремому виданні сей спотворений текст вважаю навіть некорисним. Прикинувши приближно, я бачу, що й три названі Вами п’єси (без «Руф[іна]») займуть 10–11 арк[ушів], а може, 
й більше, то воно ж якраз і досить. «Руфін», може, колись вийде в товаристві з тими, що не ввійшли в І т[ом] з відомих Вам 
причин; так було б навіть більше «стільно», як тепер кажуть. 
Ну, та се річ не чергова.
Поки одержите від товаришів відповідь про умови, може, 
напишете мені про тип видання, чи він такий буде, як І т[ом]. 
Діло в тім, що я не хочу дрібнішого і тіснішого друку ні в якім 
разі (Ви знаєте причини сього), а ще хотіла б хоч поправити 
трохи віньєтку, коли вже не перемінити, людям, знаю, вона 
подобається, а я як побачила одразу «три морди», так і тепер 
бачу — що ж я собі пораджу?
Зрештою, можна вже про все щодо видання за одним разом 
написати, не буду Вам морочити голови.
Бувайте здорові. Бажаю Вам всього найкращого.
Леся Українка
I Очевидно ж, річ іде про послані телеґрафом, бо инших я од Вас до 
12.ІІІ.1912 р[оку] не мала. — Л. У.
I Я чула, напр[иклад], про якісь заміри Садовського. — Л. У.