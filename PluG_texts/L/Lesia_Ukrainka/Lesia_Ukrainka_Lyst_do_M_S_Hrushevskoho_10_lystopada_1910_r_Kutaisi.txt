
М. С. Грушевському
Кутаїс, 28.Х.1910
Вельмишановний Михайле Сергієвичу!
Переїзд на нове місце і дві гострі недуги, перед і по переїзді, не
дали мені відповісти досі на Ваші два листи. І тепер чуюся слабо, ледве
можу писати, тому коротко скажу: драму свою вже не
прошу посилати мені назад, бо не знаю, коли могла б зайнятися нею, — не
маю здоров’я. Як можна друкувати так, як єсть,
то прошу. Щодо змін: І і II акти ніяк не можна злучити в один
без нарушення сцен[ічного] пляну, тому не сполучуйте, але
І акт можна скоротити, обірвавши діальоґ з префектом, ледве він скаже,
що був у Секста і бачив Крусту, а тоді одразу дати
сцену з жінкою, що розшукує свою дитину; зробіть се, будьте ласкаві,
самі (не доручаючи иншому), там побачите, на якій
строфі можна зробити сю купюру. V акт не друкуйте і віддайте його
Кривинюкові на схов, може, колись той акт на щось
мені придасться. Тепер кінчіть на IV-му, отже, драма буде в 4х
діях. Коли нема грубих промахів історічних, то вже, може,
друкуйте без змін (крім згаданих двох великих), бо тепер я не
[з]можу ще довго взятись до обміркування їх, а як трохи поправлюсь, то,
либонь, знов кудись на довші ліки помандрую,
мінятиму адреси, томитимусь, відпочиватиму і тілько гаятиму час Вам і
собі. Fiat voluntas Dei над моїми святими і грішними героями, а я вже
їм не поможу.
Взяти на себе обов’язок постійного критика тепер не можу.
Дякую дуже за запросини. Як матиму силу, то при нагоді
щось і в сім напрямі напишу, але виразно ще нічого не можу
обіцяти.
З найщирішою пошаною Леся Українка