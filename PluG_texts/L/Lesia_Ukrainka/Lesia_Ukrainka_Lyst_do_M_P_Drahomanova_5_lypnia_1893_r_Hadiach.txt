
23.VI.[18]93, Гадяч
Любий дядьку!
Оце ми (я та Олеся) вже в Гадячі. Тепер тілько я зібралась «вирівняти залеглости» в своїй кореспонденції, а то за зборами 
та роз’їздами набралось їх чимало. Окрім того, я хотіла написати Вам тоді, коли скінчу шотландську легенду; тепер я її 
скінчила і пришлю Вам, як тілько виправлю її укупі з мамою. 
Мама з дітьми і Міша збіраються хутко сюди приїхати, але 
мамі збори довгі, а Міша поїхав перше до Шури та там і засів. Я не маю від Міші ні слуху ні вісті і не знаю, як він гадає 
зо своїм весіллям, оце вже, може, там врадить щось із Шурою 
та тоді вже й буде щось певного знати. Бабушка здорова і все 
клопочеться по господарству, вона поправляє свої хати і в дворі у неї чимала руйнація. Вона все журиться, що Ви до неї не 
пишете, і питає, чі Ваші листи гинуть, чі Ви справді не зберетесь написати до неї. Я думаю, що Ви, може, вибіраєтесь куди 
на літо, то й ніколи Вам писати. Але Ви вже напишіть, будьте 
ласкаві, а то і бабушка, і я скучаємо без вісти про Вас.
Те, що Ви пишете про Кобр[инську] з її «Дрібною жіноч[ою] 
бібліот[екою]», для мене знов нове. Щось мені здається, що 
вона провалить свою справу отим підчеркуванням «жіночости» свого видання. Я щось не візьму в тямок, який характер буде мати її видання. Напишіть, коли знаєте, яка її адреса 
тепер, бо мені треба до неї написати, та я не знаю куди, — вона, 
либонь, на нас розсердилась і не пише до нас давненько.
Листів Вартового я читала всього два перших. Оце, їхавши 
сюди, дорогою питала по людях продовження їх та й не допиталась. Буду рада, коли Ви пришлете і сі листи, і Ваші відповіді. Іще б я рада мати ваші розправи на реліґійно-фолькльорістичні теми, бо їх трудніше в нас добути, ніж инші (от, 
напр[иклад], я б хотіла бачити Ваші статьї, що друкувались 
у «Сборнику». «Сборника» ми маєм тілько перший том), инші 
я маю або надіюся мати.
«Profession de foi молод[их] українців», кажуть, походить з Харкова. Не знаю, як прийнята вона у Харкові, а в Київі 
нею незадоволені за «неповажання старших», виражене в ній. 
Мені здається, що я вже багато читала таких самих professions 
de foi в тій же самій «Правді», настільки мало нового я з неї 
вичитала. Тепер я бачу, через що «Правда» притягає до себе 
все-таки чимало людей, — через те, що на світі, а надто на нашому українському, страх багато тих людей, що, мовляли Ви, 
ні риба ні м’ясо, а треба ж і їм десь подітись, то вони і йдуть під 
той «національний стяг», що розпустила «Правда». Я не розумію тілько, як то людина може одважитись лізти в публіцістіку та виголошувати різні professions de foi, тоді як їй понастоящому треба ще багато учитись та придивлятись для 
того, щоб стати на людину похожою.
Про тих, що працюють ізольовано, трудно так написати; 
деякі працюють на господарці, деякі на педагогії, єсть навіть 
такі, що і на релігії (таких найменше), мало єсть таких, що 
провадять культурну роботу в народі безпосередне, а не через 
книжку, та все ж єсть і такі. Усе то крапля в морі, та все ж, може, 
і ся крапля камінь точить. Більшість молодих інтелігентних 
людей сидить по великих містах, учиться і «виробляє собі світогляд» у безконечних спорах на російський лад (до білого світу, з криком до сліз), може, вони коли вивчаться, може, вироблять, врешті, той світогляд, та тілько се довга справа, надто 
при таких методах самоосвіти, і шкода, що багато сили іде, 
власне, на метод, а не на самоосвіту саму. Другі люде беруться 
краще до сієї справи, менше споряться, а більше учаться, а де 
не тямлять сами, там просять кого тямущого, щоб навчив, та 
чогось сей спосіб самоосвіти більше тримається на півночі, 
а не в нас на полудні, а наші полудневі люди навчаються його 
по більшій часті тоді, коли доля їх закине на північ.
Я не конче ідеалізую Галичину, а тілько думаю, що там 
все-таки легче робити тому, хто охочий до роботи, і що там 
видніша всяка робота, чі то особиста, чі то партійна, чі то добра, чі то лиха, і через те про неї легче судити людям і легче 
зважити, що до ладу робиться, а що ні. В нас же все робиться в герметично забитих скриньках, — чуєш якийсь гук, а не 
знаєш, до чого він, та й хто сам попаде у таку скриньку, то не 
дуже добре йому там буде, бо все ж і тісно, і душно, хоч, може, 
і скринька добра, і люди в ній не згірші. У Галичині і правдянство не так шкодить, бо там його все ж зверху добре видно, а в нас так — одні точать, другі риють, треті підкопуються, 
і нікому тії роботи не видно зверху як слід, поки аж кротовини не повилазять, та й тиї вилазять частіше уже в Галичині 
а не тут...
Скажіть, будьте ласкаві, чі невже П[авли]к так зле мається? 
Я надіялась, що йому з виїздом зо Львова покращає, — отже, 
значить, ні? Се мене дуже смутить. Я давно нічого не чую про 
нього, так хіба стороною.
Я не дивлюсь так безнадійно на росіян та українців, як 
більшість старого покоління, тілько жаль, що у нас чомусь усе 
мусить іти таким тихим слимаковим ходом. Запевне, колись 
щось путнього буде і у нас, — але коли?
Чі Ви читали «Безвиглядність соціальної демократії»
в «Правді»? Лихий переклад. А що, коли б хто випустив щось 
на сю тему, тілько не негативне, а позітівне, от на шталт 
Erfurter Programm. Слід би поглянути на справу і з иншого боку.
Ну, я знов розписалась, як завжді! краще б коротше та частіше — правда?
Бувайте здорові. Цілую Вас і всю родину. Бабушка і Олеся 
Вас вітають.
Ваша Леся
Як мається Зорка? Хто до кого їде, чі він до Вас, чі Ви до нього? 
Чі дуже розумний став Міка, «сын господина Шишманова», як 
назива його один молодий болгарин.
Як там випав Лідін концерт, чі «світло»? як вона «вив’язалась із свого завдання»?
Просила мене повітати Вас Галя, коли знаєте. Вона все розпитує мене про Вас. Коли б се не було пошлим словом, то можна б сказать, що вона «обожає» Вас!
83. До М. П. Драгоманова
29 серпня 1893 р. Одеса