
Киев, Мариинско-Благовещенская, 97
1.XII.1899
Товаришко люба!
Пишу Вам нашвидку, бо дуже ніколи, роботи багато. Будьте 
ласкаві, напишіть мені, які знаєте, біографічні відомости про 
д[обродія] Стефаника, а то якнайшвидче, бо на тім тижні я 
маю тут в Літературному товаристві відчит про буковинських 
письменників: Федьковича, Вас і Стефаника. Про п. Стефаника не знаю, окрім його творів, нічого, а воно годилось би хоч 
елементарні біографічні звістки подати. 9-го ст. ст. (21 н. ст.) 
маю читати, отже, чим швидче напишете мені, тим більшу 
ласку мені вчините. Дуже лаю себе, що так пізно надумалась 
вдатись до Вас, але раніш мені то якось на думку не спало, що, 
власне, ніхто, як не Ви, не поможе мені в сій справі. Коли се 
клопіт, то вибачайте, але ж то клопіт во славу Вашої зеленої 
Буковини, то вже не погордуйте моїм проханням.
По відчиті напишу Вам, як воно «тото всьо» випаде.
Тим часом бувайте здорові. Беруся до аналізи «Царівни».
Отже, і я буду «критиком»! А що!
Коли ж Ви до Київа?
Міцно стискаю Вашу руку. Мама вітає Вас.
Ваша Леся
P. S. Хотіла б особисте подякувати д[обродія] Стефаника за 
його книжечку, та не маю адреси. Тим часом, при нагоді, будьте ласкаві передати йому мій товариський привіт, хоч ми і незнайомі ще.