
18.ХІІ. 1893
[Люба] мамочко!
[Твої] маленькі записки ми отри[ма]ли сьогодні, отже, другого [дн]я після папіного виїзду. Сьогодні [ж] я ходила на Крещатік і купила собі теплі рукавиці, здається, вони такі теплі, що 
в них можна й без муфти ходить, але, звичайне, хто має муфту, 
то тим краще для нього. Я тепер часом надіваю Ліліну шапочку і муфту, якщо ми не разом куди йдемо. Тим часом я ще ні 
разу тут не простудилась; якщо й Різдво мине гаразд (се для 
мене чисті «майські іди» се Різдво!), то вже я могтиму повірити, що моя знакомита «богиня» хоче лишити мене в спокою на 
який час. Добре б зробила, якби [лишила], бо мені тепер нема 
часу [хорува]ти та киснути, та й взага[лі] в сьому нічого приємного [нема].
Я думаю, що ти вже отримал[а] листи з передмовою, отже, 
значить, моє все до друку готове, та й я сподіваюсь, що і решта 
буде хутко готова, бо не думаю, щоб заборона д[окто]ра Сікорського падала і на переклади — не така ж се вже тяжка робота. На книжці так треба написати:
1-ша обложка
Світові твори
Гейнріх Гейне
ІІ
Атта Троль, Романси і Nordsee (Північне море?)
Переклад
Л. У. і М. С.
[ІІІ]
Fac et spera
[Атта] Троль, Романси і Nordsee
Гейнріх Гейне
(Епіграфа нема, він має бути 
вже над самим «Атта Тролем»)
Ти кажеш писати тобі на чверточці аркуша, але, вибачай, 
я так не вмію писати, — коли я маю час написати чвертку, то 
маю час і на цілий листок, та навіть коли б я стала думати, 
як би тут його коротше написати, то се зайняло б ще більше 
часу, ніж довший лист. Взагалі я зовсім не лінуюся писати тобі, 
та й був би се остатній сором для мене лінуватись навіть листа 
написати; коли я загаялась з листом той раз, то се зовсім не 
з лінощів. Я писатиму тобі двічі на тиждень, а може, й частіше, будь певна, — то нічого, що я маю роботи досить, — тобі не 
прийдеться більш дорікати мені так тяжко. Що маю [я багато
роботи, то] правда, от і англійсь[кі уроки ста]ли тепер більші, бо англ[ічанка мені] й вірші задавать стала [вивча]ти на 
пам’ять, — свого кохано[го] Теннісона. Але як Стар[ицький] 
гризе [Лю]дю за ту англійську мову, то [аж] страх! видумує, що 
з ним нерво[ві] припадки робляться, коли він чує англійські 
фрази. Так уже він розпустився, що й сказать не можна. Ну, та 
все ж ми будемо вчитись, а вже я то напевне, бо коли впущу 
сей случай, то, певне, вже ніколи не вивчусь.
Ми з Пуциком часу дарма не тратимо, — після твого виїзду пів книжки (ІІ тома) Ріма вивчили, навіть більш ніж половину. Я думаю, що ми історію скінчимо до Нового року. 
І німецьким теж займаємось. Мені так тоді стало сором при 
тобі за своє недбальство в заняттях з Пуцом, що я взялась від 
того часу за розум і тримаю себе в струні.
Правда, що в деяких инших справах я ще не вспіла взяти 
себе як слід в руки, але сподіваюсь, що зумію й се.
Напиши мені, мамочко моя, лагідніший лист, — я бачу, що 
ти ще сердишся на мене, — а то мені свята будуть втроє сумніші, коли я не матиму доброго слова від тебе. [Цілую усіх] 
тігрів, і кна-кну [привітай].
[Тв]оя Леся