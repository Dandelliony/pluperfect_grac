
[Дімна Гречиха]
Дімна Грачиха — стара вдова.
Ярина — її дочка, дівка на виданні.
Марта — друга дочка, замужем у другім селі.
Ксеня — третя дочка, років 12-ти.
Ляш — син її, років 16-ти, каліка.
Гаптін Савчук — робітник на панськім дворі, 25 л.
Ладя — його жінка, молода, але до часу зов’яла, дуже слабовита.
Пан.
Пані.
Андрій Гудзь — парубок.
Дія І
В хаті у Дімни Гречихи. Хата вбога, образів мало, але піч помальована саморуч, вікна обведені синькою, під образами паперові 
голубці, квітки, по стінах віночки з розхіднику, з волошок, з барвінку, у вікна знадвору заглядають квітки: чорнобривці, королевий цвіт, мальва, рожа.
Вихід 
Ярина і Гаптін. Ярина спочатку шпортається по хаті, коло печі, 
потім сідає оббірати ножем картоплю. Гаптін увесь час стежить 
за нею очима. Який час мовчать.
Ярина (раптом сміється). 
Ха-ха-ха!
Гаптін.
Чого ти?
Ярина.
Я собі здумала: як ото наші хлопці грають в мовчанку, то 
ти б десь до світу сидів, а не програв.
Гаптін.
Та що маю говорити?
Ярина.
Як нема чого й говорити, то чого б я сиділа?
Гаптін.
Це ти на здогад, щоб я забірався з хати?
Ярина.
Чого там на здогад? Схотіла б, то й просто сказала б «забірайся» — таж я в своїй хаті. Та нащо мені того? Ти мені 
лавки не просидиш. Хоч’ сидіти — сиди.
Гаптін (гірко).
А хоч іти, то йди?
Ярина.
Ну, а щож? Думаєш, плакатиму? Відомо, — хоч іти, то 
йди.
Гаптін.
Знаєш ти добре, що я не піду.
Ярина (знов сміється).
А щож? Тут і заночуєш? Вже присвоївся?
Гаптін.
Тобі все смішки…
Ярина.
А тобі слізки? (З посміхом.) Ой, моя годинонько, яке ж 
воно бідненьке!
Гаптін.
Ярино!
Ярина.
Га?
(Гаптін мовчить.)
Ага, то ти, щоб не забути, як мене звуть. Таки Яриною, 
Гаптоне, авжеж, Яриною, якраз Яриною, затям собі.
Гаптін.
І чого ти така, Ярино?
Ярина.
Яка?
Гаптін.
Та оттака… все зо сміхом, все на глузди береш…
Ярина.
Коли ж, Біг-ме, плакати не хочеться.
Гаптін.
Ще, може, колись схочеться.
Ярина (трохи поважніше).
А ти б і радий, щоб я заплакала?
Гаптін.
Ні, Ярино.
Ярина.
Ну, то чого ж ти хочеш? Чого ти з мене хочеш?
Гаптін.
Нічого.
Ярина.
Отожто. Ти кажеш нічого і я кажу нічого, а потім знов 
усе з кінця, як ота казка про діда Нетяжку.
Гаптін.
Та я ж мовчав, сама ж примусила до розмови.
Ярина.
Жалься Боже меї принуки. Я вже й сама каюся.