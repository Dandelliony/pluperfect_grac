
В дому роботи, 
в країні неволі
Діалог
Велика, залита полудневим соняшним світлом, площа в околицях Мемфіса;  на заході вона переходить в справдешню пустелю, пісковату, повиту сухим маревом, тремтячим від спеки; на 
сході її оточують за́рослі папіруса й лотоса, що вкривають багна, 
позосталі від нільської по́воді…  Посеред площі величезна будова, ще не скінчена: колоннади, подекуди ще без капітелів,  але 
поставлені по виразному плану, мури з барвистими малюнками, 
ще пократовані  сіткою помічничих ліній, велетеньські постаті богів з невикінченими емблемами на головах, а декотрі й зовсім ще без голов.
Гурти робітників працюють коло будови: хто робить цеглу, 
хто носить мул та воду для неї з багнистих зарослів, инші під наглядом будівничого, вивершують колонни, кладуть перші  вінці стелі, різьбярі й  малярі захожуються ретельно коло покрас 
і статуй. Але дедалі робота стає млявою, полуднева змора давить 
всіх — і рабів, і доглядачів. 
Старший дозорець (глянувши на сонячний дзиґар  перед статуєю бога Ра). 
Полудень! Відпочинок всім! Лягайте!
Робітники покидають роботу і вкладаються, здебільшого де хто 
стояв. Декотрі шукають затінку, инші виймають харчі й  живляться, але найбільше таких, що падають як мертві спати ницьма 
або й горілиць на розпеченім піску, на камінні, на самім краєчку 
мура, вподовж брусів межи колоннами, навіть на колінах у колоссальних богів;  сонце блищить на спітнілих лобах, одежа мов 
палає відблиском гарячого проміння — раби не чують, сплять 
важким сном, що розпірає їм груди спішним, нерівним диханням.
Раб Гебрей (в заболоченій одежі, шкарубкій від мулу, увесь засмічений присохлим баговінням, худий, вузькогрудий, знесилений. Нетерпляче кидається, притуляючи голову до затіненого боку бруса камінного. Голос його хрипкий, змордований, сам він наче непритомний).
Ой, Боже Сил!  Невже я не засну?..
Ой, спати, спати, спати хоч хвилину,
бо вже не видержу!.. Ой, Боже Помсти!.. 
Раб Єгиптянин (одежа його замащена фарбами, але ніякого иншого бруду на ній нема; він худий, як і Гебрей, але його тонка сухорлява 
постать широкоплеча і неначе мов викована з червоної міді, по ній 
знати уперту, незломну силу, якусь немов нелюдську витревалість. 
Він сидить на великому пальці ноги колоссального Озіріса  і їсть сухого коржа з часником, запиваючи водою з глиняної тиковки.  Його 
довгі, прижмурені очі дивляться з добродушною насмішкою на Гебрея. 
Згодом він озивається до Гебрея тонким, трохи рипучим голосом).
Яка там помста? Що ти плещеш? Хто ж се
над ким помститись має? За що? Про́ що?
От не базікав би, давно б заснув…
Ти, може, їсти хочеш?
Гебрей (дражливо).
 Одчепися!
(Помовчавши, ще дражливіше.)
Як ти питаєш, за що, про що помста?
Чи ти на сонці не печешся зраня
до вечора? Чи спина не болить?
Чи голову не ломить? Ти з кришталю? 
Ти мідяний? Ти камінь, чи людина?
Ще не обридло бабратися в фарбах
так як мені в болоті?
Єгиптянин.
 Ото-то!
Се чиста нільська повідь! Заливає
мене словами — пробі, утоплюсь!
Ну, спека — се ж бо літо! Ну, втомився,
ну, фарба, ну, болото — що ж такого?
На те робота.
Гебрей (схоплюється і б’є себе в груди).
 На́що та робота?!
Скажи, навіщо? Хто в цім клятім краю
те відає, навіщо нас мордують?
Нехай би се був дім, чи там дворець,
чи хоч темниця, клуня, стайня, хлів,
а то — каміння купа величезна,
поставлена стовпами, бовванами
довготелесими — який в тім глузд?
Єгиптянин.
Адже се храм — чи ти ж того не знаєш?
Гебрей.
А що то храм? Навіщо він?
Єгиптянин.
 Та як же?
Богам же треба теж оселю мати.
Гебрей.
Богам? Оселю?
(Показує на небо і на пустелю.)
 То чия оселя?
Чия то хата, я тебе питаю?
Єгиптянин (спокійно).
Та то зовсім не хата й не оселя,
то так неначе царство, в ньому се,
що ми будуємо, є мов дворець.
Се хата Ра, оселя Озіріса,
притулок для мандрівниці Ізіди, 
колиска Горусу,  спочивок Фта, 
майстерня Тота,  Апісовий  хлів,
Анубіс,  Нейт,  Амон  домують тута.
Гебрей (затикає вуха).
О, Боже Грому,  заглуши мене!
Нехай я хоч именнів сих не чую! 
Гірка моя неволя, та найгірше
в ній те, що я служу отим потворам, — 
не хотячи, кленучи, а служу!
Ношу болото на прокляту цеглу
і сам стаю болотом, сам з душею!
(До єгиптянина.)
Скажи мені, якби тебе не гнали
на сю роботу силоміць, ти став би
по власній волі будувать оселі
усім отим, що ти тут називав?
Єгиптянин.
Авжеж би став.
Гебрей.
 То, значить, задля тебе
нема тепер неволі? Ти не раб?
Єгиптянин.
Е, де вже там не раб!.. Якби я сам 
був паном над собою, я б не так
роботу сю розклав: спочинок довший,
свят� частіші я б собі давав,
і страву певне б мав далеко ліпшу,
мене б не бито — се вже річ видима! — 
либонь, що я б не мури фарбував,
різьби, малярства, будівництва вчився б,
тоді б я дещо тут зробив инакше:
(показує рукою в різних напрямах)
сю постать я б зробив далеко вище,
а тую нижче; не жовтогарячу,
але червону фарбу тут поклав би;
не так би, може, й цілий підмурівок
я заложив би — сей довгастий надто — 
я більше б лотос брав, а не папірус
за вз�рець  для стовпів…
Гебрей.
 Але роботи
не кинув би?
Єгиптянин.
 Ой ні! Хай Тот-майстерник
мене ховає від неробства! Всі ми,
єгиптяне, працюємо ретельне
не тілько по неволі, а й з охоти.
Не раз мені здається, я робив би
незмірно  краще, якби я був вільним,
отак, як будівничий наш, наприклад.
От щастя жити так, як він живе!..
(Розлягається вигідно на виступі сандалії Озірісової і, зажмуривши 
очі, вголос марить.)
Ні, ще не так!.. Не так, як будівничий — 
він все-таки не сам собі господарь — 
накаже перше царь, жерці присудять,
а потім він будує, що́ звелять.
А я б не так. Я будував би храми
по-сво́єму, я б видумав нові
емблеми для богів, а колоннади
зовсім би не таким порядком ставив, — 
я б їх єднав по три, по п’ять, по сім,
отак, як пальми часом виростають…
І! що б то був за храм! боги мої!..
(Посувається ближче до гебрея і говорить пошепки.)
А знаєш, я б ховав у пірамідах,
скажу тобі по правді, не царів, 
а всіх, що добриї діла робили,
всіх, що жили по правді. Задля того
прийшлось би, правда, більші піраміди,
ще вищі будувати, переходи
робити довші в них, та се дарма, — 
вони, либонь, тоді були б ще кращі
і вже б не зруйнувалися ніколи,
бо все одно були б вони, що гори…
Я б, може, просто гору обтесав 
і в ній попробивав без ліку ходів,
і саркофаґів  тисячі поставив,
щоб стало їх хоч би й на всіх мерців.
Ото була б новітня піраміда,
якої світ ще не видав!..
(Усміхається і затихає. Який час здається, що він спить, але згодом 
він озивається трохи сонним голосом до Гебрея.)
 А ти?
що б ти зробив, якби ти вільним став?
Гебрей (що теж було стишився і лежав нерухомо, неначе в якомусь 
отупінню, раптом схоплюється і різким рухом нахиляється до самого обличчя єгиптянина. Ще хрипшим, аж безгучним голосом, повний лютости і злорадости).
Я? Що зробив би я? Розруйнував би
усі ті храми ваші й піраміди!
Порозбивав би всі камінні довбні!
Всіх мертвяків повикидав би геть! 
Загородив би Ніл і затопив би 
увесь сей край неволі!
(Єгиптянин мовчки одводить руку і дає в лице Гебреєві, той з диким 
криком падає додолу.)
Дозорець (прибігає з києм).
 Що за крик?
Се що таке? А, прокляті раби!
Ані заснеш, ані спочинеш з ними!
(Б’є обох києм.)
Тепер ідіть обидва на роботу
раніше від усіх. Се вам за кару!
(Відходить.)
Єгиптянин (бере відро з фарбою і квачі, лагодячись іти малювати 
мура. До Гебрея).
Ти, слухай-но, не гнівайся на мене,
воно, я знаю, не годиться битись,
але скипіло серце. Я й забув,
що ми ж таки товариші з тобою,
бо маємо ж ми спільний дім роботи.
Ти вже прости.
Гебрей (одвертається від нього і бере з долу брудного кошика до глини. Понуро).
 Нічого, так і треба, 
я мушу знать, що я тут раб рабів,
що він мені чужий, сей край неволі,
що тут мені товаришів нема.
Більш ти від мене й слова не почуєш!
Розходяться — Єгиптянин до будови, Гебрей до нільського багна. 
Инші раби сплять.
18.Х.1906. Київ
