Завжді терновий вінець буде кращим, ніж царська корона,
завжді величніше путь на Голгофу, ніж хід тріумфальний; так 
з предвіка було і так воно буде довіку, поки житимуть люде 
і поки ростимуть терни. Але стане вінцем лиш тоді плетениця тернова, коли вільна душею людина по волі квітчається 
терном, гордо й одважно скидаючи з себе квітчасті покраси, тямлячи вищу красу, ніж ту, що кричить на майданах: Гей, 
люде добрі, ходіть, я кождому в руки даюся! Путь на Голгофу велична тоді, коли знає людина, на що й куди вона йде, не 
прагнучи инших тріумфів, знаючи вищу величність, ніж ту, 
що з престола гукає: Я з ласки божої царь, бо, гляньте, сижу на 
престолі! Хто ж без одваги й без волі дає себе тернові ранить, — 
сили не маючи досить, аби від тернів боронитись, — Боже, пожальсь тії крові, що марну колючку напоїть, ліпше б вона на 
обличчі краскою втіхи заграла, очі комусь звеселяючи серед безжурного свята.
Крик Прометея лунає безліч віків скрізь по світі, він заглушає собою потужні громи олімпійські. Тисячі тронів упало і людських, і божих, але тітанова круча стоїть, наче вічна твердиня духа того, що, немов ураган, без упину искорку, 
вхоплену з неба, в могутній вогонь роздимає. Краще бренять 
від того урагану пошарпані струни, ніж у майстерних руках срібнострунні злотистиї арфи, зграйно й добірно настроєні до діфірамбів облесних. Так було завжді і так воно буде довіку, поки житимуть люде і поки бренітимуть струни.
Тілько ж той крик Прометея на струнах удати здолають
руки того, хто у серці искру небесну ховає, рід свій веде з Прометея і предківський спадок шанує, тямлячи иншу красу, 
ніж ту, що на ярмарку завжді руки до бубна призводить, а ноги 
до скоків безладних. Той Прометея нащадок, дотепний до 
струн найдорожчих, руки до крові скалічить об струни незграйні волові, серця риданням домовить тих струн недомовлені жалі, — знаючи добре ціну і музиці, й музикам, і струнам, 
щирого злота пісень не продасть за злотистую арфу.