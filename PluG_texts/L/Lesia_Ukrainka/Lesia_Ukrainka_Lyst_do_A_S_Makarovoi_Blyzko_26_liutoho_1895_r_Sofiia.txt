
Дорога Антоніно Семеновна!
Спасибі за Ваш лист, що так хутко і подробно Ви написали 
все, що я Вас питала. Дуже прошу, коли що почуєте про подобні справи, пишіть мені. Я хотіла б, щоб люде про се знали, хоч воно і сумно. Сумна правда не стане веселішою від 
того, коли її сховаєш. З гірким жалем читала я про Вашу журбу, і за що справді Вам отаке лихо! Не одважуюсь нав’язувати Вам мої ради, щоб потім не жалували на мене, тілько скажу Вам, що коли я була у Харковщині, в Сумському уєзді, у тієї 
баби, що то лічить людей гарячими ваннами, то у неї було 
не мало слабих таких, як Ваш брат, і вони дуже добре піддавались ліченню. Там навіть були люде з мокрим лишаєм (lupus) 
або з чимсь подібним до нього і вилічувались так, що сливе 
сліду не зоставалось від тих страшних ран, що перше покривали все лице, немов якою маскою. У неї лічитись не дорого, 
бо вона ціни не назначає, а всякий дає їй, скілько може, живуть хворі на хуторах, у сільських хатах, без великих вигод, 
се правда, але все ж при догляді. Я платила хазяйці своїй рубля в день (за хату і все содержаніє, т. є. їду, ванни і пр.), але, 
здається, можна й дешевше. Лічить вона тілько літом, починаючи з мая. Врешті, Ви, коли інтересуєтесь, то розпитайтесь 
у старої Рудченчихи про сю бабу (я забула бабине им’я!), її 
племінник їздив лічиться, але в нього була чахотка, то, звісно, тут уже ніхто не поможе. Одно, за що можу ручатись, що 
ся баба не мошенниця, вона не вірить ні в які шептання, виливання і т. и., а лічення її дуже схоже до лічення грязевими ваннами в Криму, тілько що там ванни гріються на сонці, а в неї 
піч служить сонцем. Скука у неї дьявольська, але чого чоловік 
не витерпить, як знає, що се треба! Ви все-таки розпитайтесь 
про неї і попросіть бабушку запитать дядю Сашу, що він чув 
у Харкові про її лічення від тамошніх лікарів, я знаю, що над 
нею була комісія і врешті їй позволено лікарювати.
Мені хочеться вірити, що Ваші діла ще поправляться, так 
воно часом здається, що вже нема виходу, а воно, дивись, 
і знайдеться зовсім несподівано.
Спасибі Вам, дорога моя, за прихильність до дядька, якби 
я Вас зовсім не знала, то вже за одно се любила б. Шкода тілько, що Ваші милі бажання, певне, даремні, бо нема надії, щоб 
дядько міг вернутись у свій край, принаймі поки діла йдуть 
так, як тепер, а йдуть вони далеко не ідеально.
Напишіть мені, чому іменно не до сподоби Вам Франко? 
се мене інтересує.
Прошу, не ідеалізуйте мене так дуже, бо ще, може, колись 
прийдеться лаяти, то вже буде ніяково. Бувайте здорові, бажаю Вам кращої долі.
Л. К.
Ваш одзив про «Брюса» дуже утішив мене, все-таки варто 
жити, коли так!