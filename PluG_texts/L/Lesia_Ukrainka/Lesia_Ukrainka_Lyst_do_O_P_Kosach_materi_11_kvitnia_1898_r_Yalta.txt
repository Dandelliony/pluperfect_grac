

30.ІІІ.1898

Люба мамочко!

Хотіла я тобі вчора писать зараз же після Лілі і Оксани, але
п. Дер[ижанов] мені не позволив, бо в вечер приїзду наших і на
другий день ввечері мене знов трясло, отож вчора я большею
частію лежала на кроваті і займалась читанням та приємними
 розмовами — вчорашній вечор минув без жадних інціден-
тів, тож сьогодня вже можна писать. Приїзд Уксуса був мені
дуже милою несподіванкою, мені чогось і на думку не спадало,
що й Оксаночка може приїхать! Ліля не здалась мені ні худою,
ні блідою, якою я чогось-то думала її бачити, а от Уксус, — не
знаю, може, се я од нього одвикла, — вразив мене своїм витягненим,
 чисто «імпресіоністським» видом. Правда, було воно
тоді дуже здорожене, а тепер мовби трошки цвітніше стало.
Стидно мені тепер, правду кажучи, що я визвала сюди
Лілю, а тим самим і Оксану, бо тепер тобі і папі на свята мусить
 бути скучно і досадно. Справді, не знаю, звідки встановилась
 за мною слава альтруїстки! Може, се через те, що инші
до кінця не завважають, що поступають безуважно і своє-
корисно, а я хоч пізно, та побачу, але від сього ні мені, ні другим
 користи нема. Признаючи се все, я, проте, мушу сказати,
що дуже рада гусям і що з їх приїздом мені знов усе здається
новим і цікавим у Ялті. Я думаю, що і для дівчат наших буде
корисно пробути тут тижнів два, шкода тілько, що шлях сюди
такий довгий і втомний.
Спасибі тобі, мамочко, за всі справунки, що ти зробила для
мене, — як подумаю, скілько я тобі за сю зиму клопоту завдала
з своєю драмою та з иншими літературно-життєвими справами,
 то, далебі, робиться сором, хоч і знаю, що робила ти се все
без прикрости. А за драму то справді досадно, що вся ота за-
метня з репетіціями, збіранням актьорів і т. и. була даремна,
а що даремна, то напевне, бо як виїде Заньк[овецька], то де ж
знов тую прімадонну шукать? Ні, видно, судилось мені бути
«безкорисною» писателькою. Боже мій, що мені Ліля нарозказувала
 про зчитку моєї драми! Та й ти ж писала... Ліля правду
 казала: «Публіці бракує таких драм, як «Троянда», але таким
 драмам бракує актьорів», — от і cercle vicieux! I Ну, врешті,
і я скажу, як п. Калмикова, «нехай вони сказяться» — і драми,
і актьори!
Вчора отримала «повестку» на гроші і папіного листа. Піду
оце на почту, а на листа папі відповім так днів через два, коли
все виясниться з моїм ліченням. На жаль, оце з тиждень не
могтиму возитись з водою, а там буде Великдень, то, певне,
«водолечебница» буде закрита, отже, певне, почну туди ходить
тижнів через півтора. П[ана] Дер[ижанова] я ще не питала про
гонорар, як просив папа, та думаю, впрочем, що він мені і не
скаже нічого виразного (він взагалі, яко молодий лікарь, ще
зовсім не вміє відноситись спокійно до сього питання), але я
тепер маю дві нагоди довідатись про ялтинські звичаї в сьому
напрямі, отож днів через два-три знатиму.
Гусі мої оце тепер сплять, хоч всього 12 година дня, ото ніяк
не виспляться з дороги! Вчора вони були, вкупі з усією компанією,
 «увековечены» на фотографії п. Дерижановим, тілько
 фотографія ще не одпечатана, то не знаю, як вийшла. Про
подоріж в Алупку і всякі инші речі і спостереження вони вже
тобі, певне, просторо писали, бо вчора щось там пів дня скромадили,
 — мені, звісно, не показували. На сих днях все наше
паньство збірається їхати в Гурзуф, але я не поїду, бо я там раз
була, то не варто ради бачених речей втомлятись. Якщо куди
поїду, то хіба на водопад Учан-Су, бо там я не була, а, кажуть,
є що подивитись. Товариство збіралось в Гурзуф сьогодні, але
з самого рання здійнявся великий вітер, стало хмарно, і морем
їхати не можна, прийдеться трохи пождати.
Оце з початком весни я все частіше звертаю свої думки на
різні уліти, і коли б не боялась заулітитись, то писала б, певне.
Яко́сь я переклала першу сцену з «Макбета» — пришлю тобі
через наших. Може бути, перекладу шматок «Манфреда» 
або «Каїна», то теж пришлю. Переклади не так все-таки томлять,
 як свої уліти, надто коли вірш білий. Якось трапилось,
що я досі ні в якому перекладі «Каїна» не читала, і, певне,
се ліпше, бо він зробив на мене найсвіжіше і найповніше враження,
 ніж всі инші поеми Байрона, що були мені раніш відомі
 з перекладів. І якими тепер мені мізерними здаються усі
«москвичи в Гарольдовом плаще»! Ні, з Байрона красти не
можна, ним треба бути, а хто ним бути не може, то має право
тілько перекладати, і то без «отсебятины». Яко́сь я читала переклад
 «Гамлета» Полевого — отже, люде грають на сцені,
і ніхто не лає і жадних «закавик» не прикладає, а переклад
препакосний: злизано багато чудових виразів, сливе цілі сцени.
 Характер Полонія спотворений, — вийшов не царедворець,
а неотесаний грубіян (в сценах з дочкою); пісні Офелії зовсім
якісь салдацькі: «Он был бравый молодец!»... Мені ввесь час
було жаль Мих[айла] Петр[овича], що його чудовий переклад
«Гамлета» марнується, загнічений дикими умовами нашого
 театра і ще дичішим глузуванням чужих і своїх невігласів.
Однак я пишу, пишу, та, дивись, і на почту спізнюся. Треба
 кінчать, чі то пак написать, як пишуть лиси: «Далі буде», бо
властиве і половини ще не написано.
Не знаю, чі будеш ти писати нам на сім тижні, може, часу
не буде, а все-таки я сподіваюсь, що напишеш. Ніхто ніколи
не писав мені так часто і так любо, як ти, і, запевне, ніхто й не
писатиме. Коли думаю про се, то згадується мені сонет Гейне
до його матері.... Шкода тілько, що всі ми, і поети, і не поети,
по більшій часті буваєм не варті своїх «матерей».
Міцно-міцно цілую тебе. Спасибі і тобі, і папі, що ради
мене пустили з дому на свята моїх гусів.

Твоя Леся
P. S. Поздоровляю з Великоднем тебе, папу, Микося, Зорю
і Дору. Чі не було б ласкаве молоде паньство написати до мене
по слову хоч для рокового дня — Великодня?
Моє вітання теж всім, хто мене згадає.
Ще раз міцно цілую тебе.
Пан і пані Дерижанові вітають тебе дуже гречно. П[ан] Де-
рижанов уже раз сварився зо мною, що я (як по правді, призналась
 йому) забула передать тобі його привіт, і грозив за се
штрафом, а я от знов мало не забула.