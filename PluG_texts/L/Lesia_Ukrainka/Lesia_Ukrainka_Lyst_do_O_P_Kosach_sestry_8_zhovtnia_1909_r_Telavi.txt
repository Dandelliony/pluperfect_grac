
Телав, 25.IX.1909
Любая Лілеєнько!
Обидва твої гадяцькі листи — довгий і короткий — я отримала.
Спасибі, що ти хутко переслала Горб[ачевському] листа, я сподіваюся ще
до виїзду одержати відповідь, бо я свій виїзд трохи відложила: то було
думала їхати в октябрі, а тепер поїду
в початку ноября (7го йде з Батума пароход), бо тут осінь досить добра
і, рівняючи до весни, не дуже мокра, то я вважаю,
що ліпше пізніше восени виїхати, зате весною забаритись,
бо апріль і май тут дуже погані. Їхатиму я тепер не на Одесу
(якщо не пропущу того парохода німецького, що йде 7.XI), бо
то було б значно довше та й холодніше (ноябрь, напр[иклад],
в Одесі буває дуже поганий), а поїду теплим анатолійським
берегом на Трапезунд і т. д., і се мені днів на 4–5 скоротить
дорогу, що для мене тепер досить важно. Хоч і жаль мені, що
не зможемо тепер з тобою і Михайлом побачитись, однак обережніше для
здоров’я буде так. Зате сподіваюся весною довший час побути з вами, бо
вертатись хочу на Одесу. Якщо буду
значно здоровша, то, може, я до вас поїду, а як не дуже, то ви до
мене виїдете, якось уже там буде. От коли б ти, Лілеєнько, десь
у доброму (сухому) кліматі дістала місце, то я б, може, й на цілий май
до тебе в гості забралась (в Телаві май завжді препоганий). Ну, та то
ще справа далека. Поки що, може, справді ще
я тобі в Єгипті місце знайду (адже в Євпаторії хоч поганеньке,
та знайшла, як обіцяла), гляди ж, щоб приїхала! Там лікарок
зовсім мало, а роботи їм, певне, було б досить. А може б, ми там
маленьку зімову санаторійку завели — зімою грілися б і гроші
заробляли, а з першим «хамсіном» вкупі з пацієнтами в Європу втікали б.
От би здорово було! В Єгипті обдумаю це як
слід і напишу тобі вже серйозно, як я собі се уявляю.
Одержала я від Ізраеля рекомендаційного листа до каїрського лікаря,
його ученика (я просила Ізр[аеля] про сей лист), та
подлий Ізр[аель] так запечатав — навмисне! — що я і не знаю,
що він там про мене пише. Ненавижу я цю німецьку сістему
секретів, вона до того ж осягає супротивних результатів, бо
наводить зовсім не на оптимістичні думки. Сяк чи так, добре,
що прислав листа, се, може, позбавить мене зайвих прикростів при
першому огляді — чей же, Ізр[аель] хоч тому лікареві
написав точно, що саме він у мене констатував, і вже мене не
треба буде всякими апаратами дерти.
Отримала я сьогодні від Грінченків листа з Ospedaletti
і з сеї нагоди прошу тебе якось побачитись з п[ані] Пахаревською
(Валерик) та й запитати її, що зробила вона з тією посилкою, що я
просила її передати ще літом Грінченкові, —
Гр[інченко] посилки не отримав, і се мені дуже неприємно,
а листа отримав дуже пізно і чогось із Чернігова. Я пересилала те через
Валерик, бо то був такий час, коли я не знала ні маминої адреси, ні
того, хто з вас є в Києві, адреси Грінч[енка] я
теж не знала, до того ж уважала Вал[ерик] за велику прихильницю
Грінч[енка] та й думала, що й до мене вона буде не така
неуважна, а тепер каюся в своєму довір’ї.
Ще хотіла б я знати і про другу посилку — чи отримала
мама мій рукопис («Йоганна, жінка Хусова») і чи думає та
коли саме його друкувати. Коли він до «Р[ідного] К[раю]» не
придатний, то даремне мама стісняється се мені написати, бо
я дуже не люблю невиразности в таких випадках. От і те, що
мою драму у «Вістнику» «маринують» уже ¾ року, іритує
мене майже так, як коли б її і зовсім не прийняли, якось відпадає охота
і посилати… Не дивно, що в нашій літературі так
багато «посмертних» творів. Між иншим, мої літературні зарібки можуть
мати вплив і на моє пробування в Єгипті (його
довгість і вигоду), і навіть на наше стрівання весною, бо для
заїзду в Одесу я мушу доложити 30 р[ублів] на білеті самому,
а якщо прийдеться з грошима тісно, то, може, й не в стані буду
того зробити.
Мама давно мені не пише, і се мені прикро. Цілую міцно
тебе, Михалів, і маму, і Дору. Михальо і Дора на тому портреті
«неправдоподобні» — жду ліпшого. Кл[ьоня] цілує вас. Ф[еоктиста]
С[еменівна] і Мар[уся] кланяються.
Твоя Леся
I Левицька писала мені, що їздила в ноябрі і що то не вважається пізно.
—
Л. У.
II Якби через що-небудь я спізнилась на той пароход, то поїду на Одесу
і тоді телеґрафую тобі. — Л. У.
