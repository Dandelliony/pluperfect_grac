
24.I.1907 
Люба мамочко!
Не писала тобі, бо сором було мені посилати листа без давно 
обіцяного перекладу, а тим часом усякий клопіт не давав мені 
відновити чи попросту насвіжо написати сеї речі. Тепер сей 
переклад вийшов у мене ближчим до тексту, ніж той російський, що увійшов колись у статтю, та й ніж той український, 
що загубився. Я тепер краще знаю метрику італьянську, ніж 
тоді, і через те змогла передати далеко точніше розмір сього 
вірша, можу навіть сказати, що передала його зовсім точно. 
Остатня строфа може бути виражена ще й так: «Де ж край того 
страждання?» або: «Коли ж кінець страждання?» — виберіть 
з трьох варьянтів, котрий більше до сподоби. 
Квітчина адреса: м[естечко] Иванков Радомысльск[ого] 
у[езда] Киевск[ой] губ[ернии]. 28–29 янв[аря] Квітка буде в Києві на виборах, але недовго пробуде, то, може, все-таки гонорар 
йому краще послати в Іванків. Рецензія його справді нічого 
собі; він виражав замір писати подібні рецензії періодично, — 
воно, може б, і добре було. 
Ну, ти вже знаєш про ту халепу, що звідкись було взялася 
на нас. Якась чисто божевільна історія: натаскати людей, не 
раз хворих і старих, по участках і, не спитавши навіть нічогісінько, відпустити восвоясі, — кому й нащо потрібно, щоб 
люде сі одну ніч не ночували дома? Нам з Лілею ще сяк-так 
було: камера більш-менш чиста і товариство не уголовне, та 
ще Гр[інчен]ко, що був нашим vis à vis по камері, поділився 
з нами присланою йому з дому стравою (дав пляшку гарячого 
молока і дві котлети), то, значить, ми й без сніданку не зостались. Найгірше було дядині, бо її затаскали аж в Лукьян[овский] уч[асток] (ми були в Лыбедскому), де взагалі дуже погано, та й при її здоров’ї та настрої се все дуже непідходяща річ. 
Прикро було теж Мод[естові] Філ[іповичу], бо в жінки його 
саме було «воспаление» легких та й сам він тілько що перед 
тим перебув тяжку інфлуенцу. Ну, все ж таки нікому не трапилось великого лиха, і то добре. 
Тілько що приходила п[ані] Романова і просила мене довідатись, чи ти отримала її твори, послані до «Р[ідного] Кр[аю]» 
і до «Зірки», та чи підуть вони до друку. 
Хотілось би мені поїхати у февралі в Колод[яжне], бо втомив мене Київ і неприємно мені, що папа все сам там сидить, 
але і тут буде без мене недобре, бо утятко буде пів дня з Фросею само, а се теж недобре. То я собі все думаю, та ніяк не придумаю, що його робити. Може, таки на тім тижні поїду. Було б 
се добре ще й тим, що попідкінчувала б деякі уліти, бо тут їм 
все «Бог спору не дає»: або люде раз у раз вештаються, або всякі 
слабості та карантіни угнітають — якась погана була ця зіма.
Читала я сьогодня в газетах, що й на «Р[ідний] К[рай]» був 
напад. Оце ще халепа! Тут, кажуть, страшенно розруйновано 
«Раду» і «Вістник». Добре, що мої уліти всі дома зостались, 
а листів сливе не було, бо я взагалі не бачу потреби збірати архів — без нього далеко приємніше жити, а то от, напр[иклад], 
ти нащось замкнула у вертіко пару одкриток Галайди до 
мене, то їх все одно забрали куди не слід. Положим, картки 
самі пустячні, як взагалі буває, але я не люблю, щоб і конверти з моїх листів діставались в чужі руки. Все-таки се пусте. 
Утятко наше провожало нас у полон дуже весело — саме 
прокинулось тоді, бо то вже була 6 г[одина] рано, — а перед тим 
спало і нічогісінько не чуло, що діялось від 12 ½ до 6. Маня 
вже збіралась зоставатись його глядіти, якби ми загостювались, але ми вернулись того ж дня, а вона другого дня виїхала 
в свої Бережці. П[ан] Крив[инюк] ще тут, але позавтрому виїздить. «Веселі свята» він мав — нема що казати! Вони з Манею 
таки не видержали характера спартанщини і покупили собі 
калоші й рукавиці, як притисли морози. А я таки глибоких калош не купувала (Ліля й Дора їх мають), бо морози хутко пересілись, як і слід було сподіватись, а тим часом я надівала камаші або й просто нікуди не рипалась; глибокі калоші мені 
все одно ні до чого, бо я їх не можу надіти инакше, як лягаючи 
для того, а сього нігде не можна зробити, хіба тілько дома, — то 
що ж мені з їх?
Як же справа з «Зіркою»? Оце ж уже «кінець января»… Та, 
певне, вам тепер не до неї. Все-таки хотілось би знати. 
«Просвіта» наша все-таки «не унывает», оце зараз піду та 
будемо виробляти план ряда публічних рефератів і писати «прошение» про дозвіл української початкової школи, — 
може, якраз діло вигорить. 
Пиши, мамочко, хоч коротко, як ти маєшся, а то сумно, як 
довго нема листів, — «по нонешним временам» усякого можна 
боятись. Погано, що ми тепер по всій Україні розтикані, було б 
охвітніше вкупі. 
Пересилаю тобі листа з Гадяча, що прийшов учора. 
Бувай здорова, цілую тебе міцно, наші всі теж цілують. 
Вони всі здорові і благополучні. 
Твоя Леся
Напиши, як твоя адреса тепер, бо не можу знайти того листа, 
де вона була. 