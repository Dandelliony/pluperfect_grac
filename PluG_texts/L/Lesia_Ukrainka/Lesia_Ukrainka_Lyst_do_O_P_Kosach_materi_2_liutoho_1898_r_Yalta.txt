

Villa Iphigenia, 21.І.1898

Люба мамочко!

«Пишу до тебе», сидячи на балконі, чі то пак на самому Парнасі,
 під захистом самої Афродіти. З сього ти бачиш, що у нас не
холодно, — і справді тепер 11° тепла, стілько, скілько при тобі
бувало в хаті. Але ся благодать почалась тілько з вчорашнього
 дня, а то було таке, що нехай йому цур, бодай не верталось.
Правда, вдень морозу не було, навіть було по 2°, по 3° тепла,
вночі тілько 3°– 4° морозу, але вітри такі, що — в буквальному
значінні сього виразу — стріхи зривало. На Єкатерининській
вулиці зірвало і розметало виставку фотографа («придворного
») і стріху одної дачі — я сама бачила, як на другий день ціле
дворище тієї дачі було встелене залізними листами; у мене на
балконі перекинуло геть залізну лавку; в одному місці розбило
 огорожу садову; у пані Разумової геть вирвало двері з одвірків
 і в хату так навіяло, що Льоня зовсім простудився;
кіпаріс, що росте з боку мого вікна, нахилявся так, що закривав
 середні шибки вікна, і стукотів так по шклі, що я ждала тії
хвилини, коли вікно з гуком упаде на мої мармори, — але сього
 не сталось, не допустили олімпійці! В хаті у мене температура
 стояла між 8° і 9°, і навіть самовар, лампа, машинка та піч
не могли здійняти її вище. Тепер у мене ще не топлено, а вже
12°!!.. Велике щастя, що не було морозу, бо, певне, прийшлось
би пропасти. Катюша — добра дитинка! — не пустила мене
з хати в день урагану і запросила обідати; тепер вона часто навідується
 до мене і приходить часом сидіти на балконі. Вчора
прийшла з чоловіком читати газети і «В мире отверженных» 
(зовсім не дитяча книжка!), вигрілася так, що хотіла було скинути
 пальто, але чоловік сказав, «щоб не видумувала», і воно
ускромилося.
Під час вітру падали у нас сніги, так що геть скрізь було
біло і на балкон не можна було вийти, бо двері примерзли
і приперлись снігом; на вулицях було слизько — по-київському!
 В горах, на Сімферопольському тракті, почта два дні стояла
 в снігу, поки її відкопали, пароходи опізнювались на 12 го-дин;
 розказували мені, що ніби на якомусь пароході кругового
рейсу умерло двоє людей від морської хвороби, а третій приїхав
 у Ялту і ліг у больницю в зовсім безнадійному стані. Правда,
 море було страшне. Мені трапилось бачити початок снігової
 бурі на морі, се була така грандіозна картина хаосу, що я,
певне, ніколи її не забуду. Добре, що тебе не застав на морі цік-
лон оцей, а то я й не знаю, що б се було. Ти казала, що в Криму
вітри пусті, але якби ти була тут між 12-м і 17-м, то взяла б свої
слова назад.
З твоїм пароходом «Константіном» трапився ще один скандал
: дурень капітан таки повів його з Севастополя до Одеси,
але з Тарханкута повернув назад у Севаст[ополь], бо далі було
годі, до того ж нахопилась буря; черпаючи бортом воду, ледве-ледве
 доліз він до Севастополя, і то на буксірі під конець.
В трюмі втопився один матрос, та кажуть, що якби ще годину
 пароход побув у дорозі, то вже б його ніякі буксіри не вра-
тували.
В сю хвилину море синє, аж фіолетове, небо зовсім весняне,
хмарки білі, пушисті, а сніг видно тілько на верхівлях Яйли.
Вчора ввечері по улицях так бриніли потоки, що мені зовсім
згадався Київ у марті, і наш quartier Latin, і багато-багато
aus Vorzeit... 
Добре все-таки, що тут зима буває тілько нападами, я не
знаю, як я терпітиму наші «безпросвітні» (від слова «про́сві-
ток») зими: мы к этому не привыкли! Ось воно, напр[иклад],
був тиждень ураганів, зате знов, може, буде тиждень сонця.
Дивлюсь оце поперед себе і бачу, як іде татарин з великим
букетом пролісків і свище якийсь air printanier... Кіпаріси
стоять тихо-тихо, так, мов вони ніколи й не можуть навіть хилитись,
 а не то що метатись, як божевільні, і розтріпуватись
гірше всякої верби.
У нас в хаті нового тілько те, що до «корічневого» пристав
у сусіди ще якийсь його товариш, — сей уже «чорний». Живуть
вони обоє в корічневій хаті, а радо-усміхнуте хлоп’я спить
в залі. «Корічневий пан» так розмотався, відколи їх стало двоє,
що говорить по-вірменськи дуже багато (правда, в своїй хаті),
співає і свище, аж навіть Катюша сердиться, бо вона не любить
свисту, а церемониться сказать, щоб не свистали.
Велика хата стоїть порожня, і щось ніхто не приходить питати.
 П[ан] Дерижанов має прикрість часто зострівати «проклятую
 немку», що справді оселилась десь дуже близько від
нас.
Я маюся на здоров’я зовсім добре, хоч як був вітер, то нога
моя почала була таки добре боліти, і я не ходила по слизьких
 вулицях, а їздила: ся нога зовсім не признає зими, ожеледі,
 важкої одежі, глибоких калош і т. д. A propos глибоких
калош, — може, їх треба було вислати тобі услід? Я [не] знаю,
чі варто вже тепер посилати, — може, ти вже нові купила. Ти
щось нічого не пишеш про посилання.
Вчора я заходила у фотографію — раніше ніяк не могла —
нашої другої карточки вони не робили, бо в тій позі погано
вийшло, негатів поганий і поза негарна, то я замовила всі 6 таких,
 як та, що у тебе єсть; обіцяли, що до неділі буде готово.
«Іфігенію», бачиш, посилаю, вона вже днів три, як написана,
та я все не могла зібратись переписати, тим і листа запізни-
ла, — не хотіла посилати без «Іфігенії». Монолог, я сама бачу,
страх довгий, колись потім для сцени (!) можна буде скоротить,
 а для читання се, я думаю, нічого. Коли б се була побитова
 драма, то такий монолог був би злочиньством, але для драматичної
 поеми, en style classique, я се допускаю. Се пишу для
того, щоб ти і Мих[айло] Петр[ович] не думали, ніби я зреклась
свого принціпа виключення монологів з новітньої драми. 
«Іфігенія» именно не буде новітньою: в ній буде хор, репліка
à parte і, може, навіть deus ex machina! 
Ну, годі, час скінчити, — їсти хочеться, і сонце напекло в потилицю.

Поздорови од мене Оксаночку з іменінами. Дроздікові спасибі
 за лист, — справді, се дуже негарний звичай у нас, старших
 родичів, забувати посилати такі листи. Бувай здорова і не
задавнюй листів, бо... врешті, я ж недарма написала «класіч-
ний» монолог... Цілую тебе!

Твоя Леся
Мої господарі кланяються тобі, вони про тебе часто згадують.