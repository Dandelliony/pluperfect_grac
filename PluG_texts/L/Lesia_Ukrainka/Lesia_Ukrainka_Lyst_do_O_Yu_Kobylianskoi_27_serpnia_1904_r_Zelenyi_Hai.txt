
Зелений Гай. 14–27.VIII.1904
Хтось знов запізнився з листом до когось любого, а навіть вже 
був написав раз половину листа, тілько не випало скінчити, 
то так лист і змарнувався, бо комусь вже відпала охота його 
кінчати, ліпше вже другого напише. Хтось взагалі мало писав 
літом, бо — лінувався. Було в нас багато людей, багато гулянок, 
балачок, діскусій, і так якось час минав без толку, хоча і досить 
приємно. Тепер вже інакше. Ліля і її дві товаришки, що гостювали і вчились до іспиту в нас ціле літо, виїхали вже до Петербургу складати державні іспити. Квітка виїхав на Кавказ, пробувши тут 1 ½ місяці почасти з родиною, почасти сам. Тьотя 
Саша давно вже поїхала на весілля до старшого сина і тепер 
сидить вдома з сином і з невісткою, а молодший її син (Тося) 
поїхав оце з моєю мамою і з Оксаною до містечка Опішного
студіювати народній гончарський промисел, — всі вони сьогодня або завтра вернуться. Тим часом ми тут живемо втрьох: 
п[ан] Кривинюк (він у нас перебуває вакації), Дора і я. Дора собі 
так «час проводить», як звичайне школярка на вакаціях, дуже 
поправилась по іспитах і по тифусі; виросла і розцвіла неабияк. П[ан] Крив[инюк] вчиться і ладиться до від’їзду, а хтось 
розпочав уже писанину всяку, ну, і «фабрику листів» нарешті, — чей же, сей академічний рік буде нормальніший від минулого. Хтось хоче написати на конкурс «Київської Старини» оповідання (термін конкурсу 1 октября ст. ст.) — може, 
і хтось написав би? Чи хтось бідненький ще не може тепер? 
А потім хтось хоче і драму написати на конкурс Карпенка-Карого. Як не виграє конкурсів, то все зможе щось за ті твори заробити, коли вони не вийдуть зовсім кепські, бо десь їх 
можна буде пристроїти до журналу і на сцену. Ну, ще побачим, 
як там буде, а тим часом хтось мусить добре насталити перо 
і працювати так, що аж ну! Хтось за минулий рік заробив тілько 175 p[ублів], а за сей рік хоче більше, бо, відай, буде треба. От 
з осени Оксана наша має їхати за кордон на техніку (з курсів 
жіночих в Петерб[урзі] її виключено з поводу quasi політичної 
«історії»), то, значить, родинні видатки збільшаться, а хтось 
таки хоче знов їхати на Кавказ і разом з тим не хоче проти нормального обтяжувати родинного бюджету, отже, нехай постарається заробити. Впрочім, то комусь не біда, аби мав спосіб, то заробить з охотою. Хтось тепер на здоров’я мається не 
зле, хоча застужувався разів з 5 за літо і тоді кашляв (разів два 
щось і на кров було подібне), але все-таки почувається досить 
міцним і своїм здоров’ям не журиться, тілько зиму ще таки боїться в Києві перебувати, та й з инших причин не має до того 
великої охоти. На Кавказі хтось сеї зими врядиться ліпше, бо 
не буде мати клопоту з урядженням, — мати п[ана] Квітки поїхала з ним туди на мешкання стале і запрошувала когось 
мешкати у неї, то хтось буде платити їй за утримання (вона 
дуже добра господиня), а сам не потребуватиме відбирати собі 
часу на хатній клопіт і могтиме далеко більше заробити літературою, ніж минулої зими, і буде комусь добре. Зрештою, як 
хтось урядиться на зиму, того детально ще й сам тепер не знає, 
а як буде знати сам, то й комусь напише. Міг би немало і тепер написати про всякі пляни і питання, але то все скомпліковане і довге, а хтось не має сьогодня багато часу, нехай иншим разом. Хтось от ще має цілу пачку коректи зробити, — се 
вже, нарешті, кінчається те друкування моїх віршів у Києві.
Боже, як мені вже ся книжка обридла, аж бачити її не можу! 
а тут ще й прав коректу!
Як же мається мій хтось, мій хтосічок любий? Хтось не вірить, що хтосічок вже «ніколи не буде здоров, як горішок», — 
ні, хтосічок буде, буде! От якби хтось до когось міг приїхати 
на Кавказ, то би хтось когось напевне викорував, хтось би міг! 
А може, хтось приїде?
Хтось просить поздоровити чиюсь родину. П[ан] Кривинюк 
і Дора когось вітають. А хтось когось любить, дуже любить. 
Хтось