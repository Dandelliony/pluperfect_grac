
6.III.1903
Шановний друже!
Чекала я Ліду та тоді вже думала і Вам щось нового написати, 
як вона приїде. Тим часом дочекалась листа, що вона зовсім не 
приїде, бо лікар перестав вважати сю подоріж конечною для 
Міки, а тілько так, що «не заваділо б», а що їх родинні та й національно-державні фінанси зле стоять, то ся подоріж так і відійшла в світ неіснування. Я напишу Ліді про справу. З Крив[инюком], гадаю, могтиму поговорити особисто, як буду в Празі, 
а думаю там бути місяців через два. Рада, скілько мені відомо, 
в Сан-Ремо не збіралась, Кр[ивинюк] теж ні.
Щодо Ваших плянів, зв’язаних з переїздом Ліліним до Львова, то се справа, у всякім разі, не так швидка, бо Лілі треба 
ще 1 ½–2 роки пробути в Петербурзі, щоб скінчити медицину, австрійські ж універс[итети] не дають жінкам ніяких прав, 
так що, якби вона й вибралась за кордон, то хіба не в Австрію. 
Скілько мені відомо, вона марить про медичну діяльність десь 
по селах на Україні, і не знаю, чи життя у Львові відповідає її 
замірам. Радин же переїзд, я гадаю, зовсім не від Ліліної особи залежить, а від іншої. Вже скоріш натуралізація Кр[ивинюка] могла б від того залежати. Я, звісно, поговорю з ними 
всіма про сю справу, але радити, як їм своє життя врядити, не 
можу, поки вони в мене поради не питають. Взагалі ж думаю, 
що українцеві тогобічному досить тяжко зжитись з галицьким, а надто львівським життям, і така натуралізація вимагає значної моральної жертви. Найподобніше може було б натуралізуватись мені, але я матеріально залежу від тих, що на 
таку натуралізацію з доброї волі, я знаю, не згодяться, а незалежною я стану хіба за рік, за два, коли буду настілько здорова, 
що зароблятиму нормально. А чи можна що міцне будувати на 
моєму здоров’ї в його теперішній стадії? Навряд. Тим-то я постараюсь виробити такий плян, де б натуралізація чиясь не 
була рішаючим моментом. Може, то буде кураторство по черзі малої компанії однаково близьких до справи і певних людей. 
Але то виясниться тілько після переговорів з тими людьми і, 
головно, Л[юдмилою] М[ихайлівною].
Чи знає Л[юдмила] М[ихайлівна] про складку і замір перевезення тіла дядькового до Львова? Не забувайте, що від родини залежить дозвіл на се, а я не певна, що Л[юдмила] М[ихайлівна] власне на Львів згодиться. Яко́сь при мені вона казала: 
«Якби на Україну, в Київ чи в Полтавщину, то так, а Львів що ж, 
то вже не те». Шкода буде розчарування молодіжі, коли її порив розіб’ється об се, і варто б заздалегідь подумати, на яку 
иншу форму того ж таки «Драгом[анівського] культу» можна б 
сей порив обернути в разі невдачі теперешньої цілі, щоб він 
не розвіявся марне і не перейшов у знеохочення. Мені прикро, 
що я на сей раз граю ролю якоїсь «холодної води» для Ваших 
проєктів, але ж тут діло не в холоді, бо я готова і матеріяльно, 
і морально підтримати справу, тілько я мушу звернути Вашу 
увагу на те, що, може, Вам на думку не спадало.
Не знаю, чому мені de Gubernatis не відповідає, давно вже 
я послала йому листа (рекомендованим, з моєю адресою зверху), лист не вернувся, отже, дійшов до нього… Може, написати ще раз — як гадаєте?
Як же Ви думаєте зробити, поки те кураторство наладиться, 
чи будете потроху спроважувати матерьяли з Софії? Між 
іншим, я се буду допитуватись Ліди, куди вона думає подіти 
дядькові папери в разі бурі на Балканах, про яку вона сама 
пише з лихими сподіванками. Варто б їй про те подумати.
Скажіть, що, власне, треба дістати з італьянських праць 
дядька? Може б, я і без dr. Gub[ernatisa] якось справилась.
Бувайте здорові. Треба мені ще до інших листів та роботи 
братись, бо саме тепер маюся ліпше, то не слід би гаяти часу.
Що з Вашою мамою? привітайте її від мене.
Л. У.