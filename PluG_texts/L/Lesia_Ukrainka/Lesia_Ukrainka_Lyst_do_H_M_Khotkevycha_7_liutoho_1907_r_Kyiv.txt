
25.I.1907 
Дорогий товаришу!
Коли б хто зо мною так поводився, як я з Вами, то, певне, б я 
махнула на нього рукою і засудила на «цівільну смерть», — 
запевне, і Ви так зробили? В моє оправдання може трохи послужити тілько те, що надо мною і моїми листами вісить сеї 
зими якийсь фатум: ніколи ще не була я так страшенно і так 
безрезультатно (більш-менш) занята, як тепер, — се чисте існування білки в колесі! Крім того, перебули ми два карантіни 
сеї зими, остатній трапився саме тоді, як надійшов Ваш остатній лист: Ліля і її синок слабували на діфтеріт, і Ліля заборонила мені писати кому б не було листи «з заразного дому», 
аж поки буде зроблена дезінфекція. Хутко після дезінфекції 
нас напала поліція, і нас із Лілею посадили до буцегарні (досі 
не відомо, за що й пощо), і хоча хутко випустили, але все ж то 
внесло чимале розстройство у всі наші справи. 
Оце Вам головні мої «злоключенія» — дрібніших вже не 
буду списувати — може, вони послужать «обстоятельствами, 
смягчающими вину», а як ні, то нехай буде Ваша воля надо 
мною, більш нічого не можу сказати. 
Сяк чи так, перехожу до «Лихоліття». Рукопис мені передано в свій час (а ще раніше я писала Вам, се добре тямлю, що 
знайшла і давні примірники). Ні одного примірника я в «Литературные Вечера» не посилала і з Оппоковим ні в які переговори не вступала, бо так само, як і Ви, довідалась уже з друку 
про його проєкт умістити Вашу річ, невідомо в чиєму перекладі. Хоча я думаю, що з тих «Вечерів», як і з усіх заходів сього 
добродія, нічого не вийде, бо він, здається, до краю заплутав 
свої справи, і, либонь, «Вечери» збанкротують так само хутко, як бл[аженної] пам[’яті] «Зоря», але все ж я послала рукопись Вашу проф[есорові] Кримському з проханням ужити 
свого впливу (великого, як мені відомо) на Оппокова, щоб той 
взяв на увагу Ваші авторські права. Се краще, ніж би я сама 
вдалась до Опп[окова], бо я для нього нічого не значу, а Кр[имськи]й, я певна, не відмовить мені своєї помочі в сій справі, бо 
взагалі відноситься до моїх просьб серйозно. Я, зрештою, не 
думаю, щоб тепер Вашій драмі попущено було побачити світа в Росії, — і се не мій особистий песімізм, а думка всіх компетентних людей, з якими мені траплялось говорити. На всякий случай, напишіть, як треба називати Вашу драму, коли б 
вона друкувалась по-російськи: «переводом с украинского» 
чи, може, «русской версией», чи зовсім нічого не згадувати 
про її укр[аїнську] паралель? Може, придасться Вам знати, 
що, напр[иклад], Гауптман видав своїх «Ткачів» і літературною німецькою мовою, і шлезьким діалектом сливе рівночасно, але не зазначив, що з чого переклад, тілько назвав одно 
«німецькою версією», а друге «шлезькою версією» (deutsche 
Version, schlesische Version). Либонь, найкраще було б Вам взяти з нього приклад. Між иншим, мама була дуже зіритована, 
прочитавши оповістку Оппокова і подумавши, що то Ви сами 
послали йому драму і не зазначили, що вона вже з’явилась 
по-українськи раніше. Мама, звісно, радніша, щоб російська 
версія звалась «перекладом», хоча знає, що се не відповідає 
дійсности (правда, не один українець допускався такої «блаженної лжи» для слави рідної літератури!), але ж я не знаю, 
який буде Ваш рішинець про се, а сама не вважаюся вправі нічого рішати. Я думаю, що ми з Кр[имськи]м примусимо Оппокова признати Ваші авторські права і, певне, він друкуватиме 
з Вашого рукопису, якщо взагалі друкуватиме, та й заплатить 
Вам належний гонорар. Крім того, може б, варто Вам десь прилюдно заявити друком, що хоча літературної конвенції між 
Росією й Австрією нема, та проте всі чесні російські видавці 
можуть прийняти до уваги, що рос[ійська] версія драми «Лихоліття» єсть написана самим автором під заг[оловком] «Смутное Время» і що автор не бажає, щоб хто инший перекладав сю 
драму без його дозволу. Я думаю, що кожна прогресівна часопись умістить таку заяву, надто знаючи, що вона походить від 
емігранта. 
Як чую, зле Вам живеться серед галичан? Сказати правду, 
великого добра я й не сподівалась, бо все-таки досить знаю 
звичаї «українського П’ємонту»… Та, може, Ви хутко вернетесь на сей бік: сього року люде сподіваються великих змін 
і всяких благ від другої думи. Тим часом жити в нас препогано, 
і не знаю, як по инших містах, а в Києві почуваєш себе так, як 
той, що потопає в трясавиці: от-от густе багно заліпить і рота, 
й носа, й очі… ну, борікаємось, скілько сили, може, випливем. 
Родина наша в розброді: мама в Полтаві (працює коло 
«Рідного Краю»), батько на Волині, а ми, «три сестри», тут 
(Микось живе окроме). Я щось quasi глави семейства, тілько 
глава тая дуже заморочена. Моя власна голова в даний момент 
(як і здебільшого) в такому анемічному стані, що аж мало що 
перед собою бачить і думає дуже несістематично. Збіраюсь їхати в Колодяжне на поправку, бо далі не витримаю сього життя. 
Шури й Імочки я давно не бачила, вони ще побоюються нас після діфтеріту. Іма, кажуть, знов часто слабує, а літом 
була вилюдніла. Коли б я знала, що Ви не дуже лихі, то ще б 
писала, а так — боюся: ух, прибьет! Поклін Вашій дружині. 
Ваша товаришка Л. К. 