
San Remo. 26.ХІ.1902
«И остави нам долги наша, якоже и мы оставляем должником 
нашим» — отже, ми з Вами, дорогий Михалю, поступили несподівано по-християнськи, не гніваючись одно на одного за 
певну задержку в переписці. Але тепер, бачите, відповідаю 
хутко. Перше на лист відповім, потім про скрипт поговоримо (я його вчора дістала).
Вчора я нарешті дістала від мами листа, — всі здорові і благополучні, Оксана поправилась у Запрудді сливе до повного 
одужання, по словах тітки і папи (він там був недавно). Дора 
пише «сочинения» про «Недоросля» и «Старосв[етских] помещиков» і через те не має часу на листи. Всі не озивались до 
мене цілий місяць «так собі», без жадних свідомих причин… 
Більш так цікавих для Вас звісток нема. Я писала двічі до Оксани Ст[ешенкової],
 але і вона, і чоловік її мовчать, — ну, то і я 
вже мовчу.
Зі Львова теж, крім «Діла», «Мол[одої] України» і листа від 
Матвієва, не маю нічого, але і я туди мало пишу, тілько два 
ділові листи послала.
Єсть якісь чутки глухі про «безпорядки» в політ[ехнікумі]
та унів[ерситеті] в Києві (поминки по Балмашову, чи що), але 
в якім вони виді, розмірі і з якими наслідками, того не знаю. 
Як був Квітка в Києві, то він мені часто подавав такі різні новини, але тепер він в Тіфлісі, а инші товариші мовчать… ну, 
тим гірше — для них.
Дід мені про «Zeit» нічого особливого не казав, тілько хвалив її та нарікав, що Тов[ариство] не хоче її до бібліотеки пренумерувати, а так більш нічого. У Відні я читала «Zeit», була 
в редакції (там об’явився один мій давній знайомий і приятель дядька з Софії), навіть запрошена туди в співробітники 
по українських справах і се думаю на сім тижні щось туди послати. Але «Zeit» вже мене трохи одурила: обіцяли посилати 
мені часопись авансом безплатно, та от і не посилають, — треба «пригадатися ласкавій увазі».
Ваш проект з Пештом досить мені подобається, коли він 
можливий до здійснення. А з Кузьмою діло довге і навіть непевне, бо дуже вже в нього слав’янська вдача в сих ділах. Хоч я 
особисте мушу його на сей раз похвалити: мої просьби він тепер хутко справив (певне, заглажуючи свій весняний гріх проти мене). Я маю тепер всякі можливі швейцарські матеріяли
і якраз впору.
Я таки занята тепер тою роботою, що починала літом, та 
була невдоволена і знищила початок. Тепер я її більше підготовила, багато вияснила і для самої себе (неясність власної 
думки і зробила було те, що початок був поганий), так що почала вже знов писати і, здається, діло піде на лад. Тему Ви знаєте, 
вона подібна до теми присланого скрипту, тілько я хочу взятись до неї методом Драгоманівським, більш історічним, ніж 
аґітаційним, через те обидві роботи, моя і присланий скрипт, 
не будуть одна одній заважати, навпаки, доповнятимуться 
навзаєм. Я постараюсь опиратись на фактах та певних цітатах і ввести самого читача в критичний процес моєї думки, — 
деклямації аґітаційної буде якнайменше (я се обертаю в лірічні вірші, коли маю такий настрій), і даних буде, може, більше, 
ніж практичних виводів. Я думаю, що се не біда, бо практично-аґітаційні роботи вже єсть (от і сей скрипт такий), але історічно-безсторонніх сливе нема. Се не значить, що я буду «безстороння» до безідейности, бо ідею я маю дуже виразну і, на 
щастя, вона зовсім не сперечається з фактичною правдою. 
Тілько я не можу дати такого фіналу, як у присланому скрипті, бо — се вже, може, моя чисто особиста псіхолоґія винна — 
таку проповідь я могла б провадити тілько ділом (якби фізична сила), але словом, та ще «на холодно», в напівнауковій 
роботі, не можу. Я буду радити тілько те, що вважаю повинностю середнього, але чесного обивателя, а хто схоче чогось 
більш героїчного і різкого, той і сам легко додумається, що 
йому робити. Я не нав’язую такого способу літературної проповіді нікому, але сама не можу робити инакше. Я, може, ще 
могла б кликати людей на різкі вчинки в такій формі: «Ходіть 
за мною!» Але сказати: «Ви йдіть, а я… маю иншу роботу» — 
сього я не в силі. А що я напевне не скористаю «з темної ночі», 
як радить фінал скрипту, то се я знаю, отже, ніяк не можу радити сього иншим.
Тепер про самий скрипт. Стіль його так собі, але й не дуже 
поганий, видно значний вплив рос[ійських] брошюрок сього 
напряму (фраза більш рос[ійська], ніж укр[аїнська]). Треба б 
раз назавжді прийняти, що слово зараз по-українськи значить — хутко, незабаром, але не тепер, в даний момент. Зрештою, і по-рос[ійськи] вживати сейчас замість теперь не вважається літературним, по-укр[аїнськи] ж се зовсім неможливо, 
так ніхто не говорить.
Participii, як, напр[иклад], стрейкувавших, по-укр[аїнськи] дуже незґрабними і чужими здаються, їх треба якось обходити. Щодо самого слова стрейк, то його слід писати страйк, 
як пишуть галичане; вони так пишуть не під німецьким впливом (ай замість ей), а тілько правильно читають се англійське 
слово (strike і не можна инакше вимовляти, як на ай). Який
в знач[енні] которий теж слід обминати (я постаралась зробити се в поправках), — шкода, що наші інтеліґенти не вміють 
по-італьянські, інтеліґенти італьянські прекрасно справляються без которий, лишивши його тілько для фраз запитання або в значінні которий з двох, которий з скількох; так 
само мусить вживатись у нас котрий, а який має значіння 
qualitativum (напр[иклад]: Який він був? Який же він розумний!) і частіше вживається тоді, коли перед ним або по нім є 
увесь або такий (Який був, такий і зостався. Такий я, який ти. 
Увесь запас, який був. Всі, які були люде… і т. д.), а самостійно 
який вживається рідко в народній мові. Которий заміняється словом що або обминається якимсь иншим зворотом через 
participium passivi,V через яке adjectivum V або щось подібне. 
Довгі дуже і заплутані періоди не годяться для читачів, що не
дуже звикли читати, — вони читають помалу і часто забувають, до чого відноситься кінець періоду.
От до сього переважно і зводяться всі мої стілістичні поправки. Зрештою, Ви їх побачите сами.
Щодо мови, то я виправила москалізми і погану фонетику (напр[иклад], паганий зам[ість] поганий) і ражу замінити 
чисто галицькі вирази, як, напр[иклад], також, лише, позаяк, 
аналоґічними загальноукраїнськими, бо коли книжка має дістатись, напр[иклад], до якої Карловки, то там сих слів не зрозуміють, бо там навіть таких правоберіжних виразів, як тримати, лишитись і т. и., не розуміють, я се напевне знаю. Хіба 
коли зважити, що люде повинні привчатись розуміти вирази своєї ж мови, тілько уживані поза цариною їх села, то такі 
вирази можна зоставити, тілько все ж варто їх перекласти 
(в примітці чи в тексті), бо люде ж не винні, що не мають де 
навчитись своєї ж таки літературної мови і не мають нагоди 
розмовляти з дальшими земляками, а як не розуміють, то не 
розуміють, і треба на те вважати. Зрештою, позаяк і також не 
такі вже перли, щоб за їх конечне обстоювати.
До речі, по-укр[аїнськи] вживається вчитися чого, а не вчитися чому (як то скрізь уживається, під рос[ійським] впливом, 
у скрипті).
Тепер про зміст. З приміток на кресах Ви побачите, з чим я 
не гожуся.
Найменше я вдоволена з уступа про історію відносин прилученої України з Москвою (4 ½ сторінки, від одного знаку # 
до другого), мало виразно, голословно, а подекуди і зовсім некритично. Коли б згода авторів, то чи не краще б нам так поділити працю, що автори ще скоротили б сей уступ (в найзагальніших рисах тілько згадавши найрізчі провини М[оскви]), 
а я б його розширила і зробила б головною основою своєї праці (як се вже й роблю тепер), зате я менше вдавалась би в оцінку сучасности і менше давала б практичних порад в кінці. 
Таким способом обидві роботи доповняли б одна другу (та 
можна б старатись, щоб вони і читачам в руки доставались 
поряд). Я думаю краще вияснити роль, тенденції і долю черні
в історії відносин до М[оскви], прослідити історію панщини 
в зв’язку з займанщиною і слободами (на се зовсім не звернено уваги в сьому скрипті і вже ліпше було вияснено в брошюрах Подолинського). Хотілось би фактично доказати (цітатами з автентичних джерел, що зовсім можливо), як сама 
М[осква] прищепляла, з великим трудом, правдами й неправдами, віру в те, ніби все зле робиться без відому царя, та обіцянками замилювала очі, тут же свідомо збіраючись не додержати їх. Хотілось би викрити всю ту деморалізацію, що 
вносила вона в наш народ, показати перехід від думки старосвітських пісень («Ой, брешеш, брешеш, превражий москалю, 
се ж ти хочеш обманити») до настрою післяпанщинних пісень, 
що дякували «царю Олександру», — та при тім доказати, що 
старосвітська пісня і тепер має більше рації, коли б її прикласти до обіцянок «сердечного попечения».
Маю замір скористати з усіх вільнолюбивих традіцій, які 
ще можна тепер знайти в нашій етноґрафії (в тім мені стають 
у великій пригоді праці Драгом[анова]), та доказати, що політика царів була завжді однакова по духу від Алекс[ея] Мих[айловича] до Ник[олая] II і що чим виразніша була індівідуальність царя, свідомість його і самостійність супроти «панів» 
і всяких «злих порадників» (чим більше він «все знав»), тим гірше діставалось від нього Україні, бо тоді він сам напускав на 
неї всяку галич (приклади: Петро І, Катерина II, Ник[олай] І).
З історічних моментів спинюся найбільше на ролі запорожців в шведській війні і взагалі в відносинах з черню укр[аїнською] з одного боку і з царем з другого та на зруйнуванню Січі. 
Потім спинюсь на Гайдамаччині та Коліївщ[ині].
 При нагоді зачеплю популярні постаті Палія, Гордієнка з його цікавою констітуцією, Залізняка та инших діячів черні. 
Покажу, як зруйнування Січі було остатнім і найбільшим способом до цілковитого закріпощення люду, бо не стало ні схову для втікачів, ні прикладу комуністичного господарства на 
Україні, ні остраху на панів. Покажу, які були обіцянки, а яка 
дійсна «від царя заплата»: канальна робота, пікінєри, зайві 
походи, постої, непотрібні лінії, віддання Право[бережно]ї 
Укр[аїни] Польщі, нарешті панщина і рекрутчина. Покажу, як 
«москаль віри не діймає» від початку аж доси, як наші «не знали, кому прихилитись, а которому царю», і як не варт нікоторому прихилятись. Спинюся на спілці запорожців з Булавіним та иншими бунтовщиками і виведу з того можливість 
спільности інтересів черні української навіть з москалем, тілько з «чорним» або «сірим», та не «білим».
Я можу виразити свій погляд на історію підмосковської 
України такою періфразою Маркса: «Ми гинули не тілько від 
клясового антаґонізму, але й від недостачі його» — хотілось би 
доказати сю тезу, та, звісно, се залежатиме від снаги.
Я виложила Вам свій плян дуже хаотично, бо не маю часу 
дуже обдумувати його в листі (буду се вже при самій праці 
робити), хоча для мене він стоїть досить ясно. Ви сами побачите, в чім ріжниця моєї роботи (я Вам її пришлю) і скрипту 
(та й більшости подібних брошюр). Не мені б писати таку роботу, а якому професорові історії, та що ж коли професорі не 
хотять такого писати. Моя робота буде, звісно, компілятивною, а не учено-творчою, та все ж, може, моя компіляція послужить хоть якимсь «противоядием» тим брошюркам про 
Хмельниччину і «возсоединение», що служать досі єдиною історією України на «народных чтениях» і, може, таки труять 
не раз думку народню. Поряд з тим се буде проба показати орґанічний зв’язок нашої недавньої минувшини і її ідеалів з теперешнім нашим становищем і всесвітніми демократичними 
ідеалами.
Ви питаєте, чи підходить скрипт до С. Д. На мою думку, то кінець від знаку # підходить більше до Р. У. П. по настрою (а «темна ніч» просто немов списана з «Рев[олюційної]
Росії»!), решта ж підходить і до С. Д. Я б радила кінець передивитись уважніше. Ну, годі, втомилась! Стискаю руку!
Л.
Листи можна адресувати просто мені, а не Сад[овським] для 
мене. Мене вже тут досить почта знає. Та ще не робіть приписок на конвертах, а то колись заплатите кару.