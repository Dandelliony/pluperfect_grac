
Hélouan. Egypte
24.IV.1910
Дорога товаришко!
Ваші листи я отримала, та от, як бачите, тілько тепер відписую. То
хамсін, то робота, то перебірання на иншу домівку
(але писати мені можна й на давню адресу), то так собі різні petites
misères, що владають тепер моїм життям, усе це
примушує мене бути винною супроти своїх кореспондентів, а
їх, сподіваюсь, привчає до християнської цноти — вибачности.
«Ескізи» Ваші я читаю. Не знаю, чому Ви їх саме ескізами назвали, — се
ж річ assez suivie., Либонь, тим Ви хотіли
виправдати невиробленість форми, але вона не така вже помітна, як Вам
видається. Я б навіть, на Вашому місці, дещо
там позбавила тої виразности, з якою воно обмальовано (напр[иклад],
пояснення Химчиного поводіння), бо то не дає змоги читачеві самому
думати, читаючи. Взагалі Ви даремне так
песімістично ставитесь до Ваших творів: вони всі інтересні, а се
головне, що ж до вироблености, то се «набута річ», як
не тепер, то колись потім при окремому виданні. На моє око,
в Ваших сільських оповіданнях наче забагато чорної барви,
але можливо, що Ви краще від мене знаєте новітнє життя на
селі, тому й не буду обстоювати за свій погляд. Щодо «Укр[аїнської]
Хати», то Ви мене такими spécimens не здивуєте:
j’en ai vu de toutes les couleurs.V Адже, напр[иклад], «Вістник»
все «виробляє» форму моїх віршованих творів, хоча я виразно
просила «лишити мої гріхи на моїм сумлінні», виробляє старанно — аж до
повної руїни розміру… що поробите?! Таж нам
платять — «скачи, враже, як пан каже, на те він багатий!» Подумаєш:
хутко 30 літ буде, як я вперше взяла перо в руки для
віршів (правда, я його трохи зарані взяла), а мене все ще «виправляють»
(от і мама в «Р[ідному] Кр[аї]» трохи «виправила») — либонь, я так і
помру «молодою письменницею», що
без редакторської ферули не судна кроку ступити. Але, правду
кажучи, мені вже того «забагато» — оце, либонь, буду в Києві,
вертаючись додому: там я висловлю свою думку редакторам
en forme définitive, V може-таки, нарешті, се їх хоч трохи переконає.
Не знаю, чому, напр[иклад], в рос[ійській] літературі ні
один редактор не важиться виправляти якого-небудь Андрея
Бєлого etc., а мене всі «виправляють» — невже я гірша від
Андрея Бєлого? Не думайте, що се в мені манія непогрішимости говорить,
— ні, мої редактори запевне мудріші від мене,
тілько навіщо вони мені розмір псують?..
Я послала б Вам свою драм[атичну] поему «У Пущі», але
«Вістн[ик]» відбиток нікому не дає, та й друком вона ще не скінчена.
Може, з України пришлю Вам, діставши там другий примірник. Їду я звідси
13 мая нов[ого] стіля, тож буду на Україні
десь 20го, побуду там (тілько ще не знаю, чи в Київі, чи тілько в
Одесі) тижнів 1 ½ та й подамся на Кавказ до чоловіка. Куди
саме поїду на Кавказ, ще не знаю, бо чоловік має змінити місце служби,
але як хутко те буде, ще не відомо — можливо, однак, що й до мого
приїзду. Як виясниться це все, сповіщу Вас.
Виїду я звідси з невиразними здобутками [щодо] здоров’я.
Здається, я помилилась, розпочавши ін’єкції туберкуліну,
бо, поки їх не було, я почувалася краще. А тепер t° буває рідко
нижча від 37°, вага все менша, ніж була до ін’єкцій, два місяці
боліла нога, що вже десять літ після операції коксіта не озивалась (та
й тепер вона ще трохи поболює), і загальне самопочуття гірше, ніж було
в перші два місяці пробування тут. Се пишу
більше для відомости Вашому чоловікові, яко людині медичної професії, —
може, трапиться йому коли пацієнт з туб[еркульозом] нирок, то хай має
на увазі такий «прецедент» з ін’єкціями туберкуліну при сій слабости.
Літературні здобутки мої теж невеличкі: написала маленький цікл віршів
«Єгипетська весна» (послала в «Р[ідний]
Кр[ай]») та оце викінчую (властиве, виглажую) торік дописану драму з
перш[их] в[ікі]в християнства «Руфін і Прісцілла».
Виправлю перше я, а потім уже будуть редактори переправляти — «не амінь
і не Господи помилуй», як той піп, що «розсвячував» мирянинові хату…
Маю до Вас прохання: придержуйте там Аджемову, щоб
не дуже металась по екскурсіях та гулянках, инакше вона зле
скінчить, як скінчила її покійна сестра, я за неї дуже боюся. 
Цілую Вас міцно. Навряд чи до приїзду на Кавказ матиму змогу писати
більше ніж картки. Уклін п[анові] Козл[овсько]му.
Ваша Л. Квітка
I Виразної думки про «Еск[ізи]» я ще собі не зложила, бо читала тілько
частину, — жду кінця, щоб поговорити. — Л. У.
