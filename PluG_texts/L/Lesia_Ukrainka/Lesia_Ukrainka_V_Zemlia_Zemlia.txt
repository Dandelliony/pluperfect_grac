V
Земля! Земля!
Земле чужая, яка ж бо ти рідна для мене!
Мати-землице, ратуй свою бідну дитину!
Зрадило море мене, за любов заплатило знущанням.
Чуєш? і досі радіють з жарту лихого чайки.
Що ж се? я бачу — і ти постраждала від зради?
Пишна земля візантійська, наче вдова в простих шатах,
в тяжкім покрові снігів тихо сумує, бо сонце,
сонце кохане її — полюбило сперечницю-хмару…
Мати-землице, потішся! Нехай там зрадливого друга
звабила инша на час, — діти з тобою зостались,
лихо і зрада, і горе — все їх зближає до тебе,
а як доповниться чаша — вернуться в надра твої.
Щастя такого не має мати-людина ніколи.
Ти щасливіша над всіх. Земле, радій і цвіти!
21.01. Перед Босфором