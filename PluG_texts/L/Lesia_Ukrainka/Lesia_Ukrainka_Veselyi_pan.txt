Веселий пан
Далебі, не стане мочі!
Подуріли мужики!
Лізуть в очі поторочі,
пащикують про страйки…
Чи дадуть мені ті хами хоч годину чисту?
Гей, підіте приведіте музику троїсту!
Кажуть, голод в їх почався, —
якщо правда, дуже жаль. —
Я б зібрався, розпитався,
але ж нині маю баль…
Що? прийшли оті голодні? — Добре, почекайте!
Гей, цимбали! швидко, шпарко враз музики грайте.
Що там? бунт?.. не бійся, Валю, — 
зараз будуть козаки…
Прошу в салю всіх до балю…
Гей, шампана, двораки!
О, вже там дають їм хлосту… що за дикі крики?!
Гей, цимбали! швидче! шпарче! голосніш, музики!!!
7.III.1906