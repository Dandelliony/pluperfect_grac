 … Мені дуже мило було одержати привітання від тебе і від Левенятка, і се мені підсолодило трохи вражіння від моїх 42-х 
роковин, що самі по собі не могли бути дуже приємними, бо се 
вже цифра така, що показує не до Петра, а до Різдва. Ну, та нічого, коли минув час «петрівчаних пісень», то ще, як дасть Біг, 
поколядуємо трохи людям, поки сила…
 …Живу собі так, наполовину, нікуди не хожу й не їзжу, й не 
хочеться мені нікуди, та, правда, і лікар забороняє рипатись, 
робота так іде, як і не йде, — пишу переважно листи, та й то, 
як напишу бува довгий, то три дні голова болить. Крім листів, 
тілько дві невеличкі речі написала, а то все лінуюся і навіть 
давнішого ніяк не спроможусь виправити та переписати, хоч 
і слід би. Може, тут заважає трохи й дурний курортний спосіб 
життя: треба ж якомога більше надворі сидіти, а надворі, де 
тілько є вигідний для мене куток, то він якраз і для инших вигідний, а в компанії яке вже там писання, зараз розпитування, 
теревені всякі, приходять араби з усяким крамом, торг, навколо галас… А тут тобі якісь мавпи танцюють на паркані під 
дудку, або якась берберінка «танець живота» танцює (бачити його не можу), або старець-дервіш головою мотає, душу 
з тебе вимотує (хотячи, власне, вимотати «бакшіш — п’ятака»), 
і отакі «орієнтальні вражіння» снують доти, поки не плюнеш, кинеш перо і починаєш якісь дурниці базікати з кимсь 
із сусідів. З одчаю я почала вчитися іспанської мови, самоучитель, звісно…
 …Починаю вже думати про поворіт додому, та раніш великодного або й провідного тижня навряд чи виберусь, бо в марті ще не сподіваюся такої погоди, якої мені треба, щоб краще 
склеїтись перед виїздом, а в квітні треба хоч тижнів зо два як 
слід попектися, то, може, що й вийде з мене…
 …Я маю, Галюнько, до тебе прохання. Чи позволиш послати на [твою] адресу трохи книжок та паперів звичайною бандеролею? В них нема нічого особливого, переважно старі журнали тощо, але мені не хочеться їх везти в багажі, щоб не 
удовжувати переглядання річей на таможні, нехай собі переглядають на почті; а то на таможні я ж мусітиму стояти при 
тому, а мені кожда зайва хвилина стояння тяжка…