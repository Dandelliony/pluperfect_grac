

16.ІІ.1898

Люба Лілічко, дорога моя сестричко!

Хоч не можна мені сьогодні багато писати, та все-таки хочеться
 хоч слово подати під гарячим вражінням твого листа. Не
можна ж багато писати через те, що я було на сих днях утяла
такий нервовий припадок, як бувало торік в Київі; дрож до судорог
 і до розтяження правої руки, але до безпам’ятства і бреду
 діло не дійшло. Повторилось се три вечорі зряду, так що
врешті мій господарь, Dr. Дерижанов (і він, і його жінка надзвичайно
 добре до мене відносяться), узяв мене під ферулу, поклав
 у ліжко і холодними витираннями, бромом, ваннами etc. 
вернув мене до нормального (більш чі менш) стану; зосталась
тілько чимала втома і незначний наклін до дрожі, — врешті, се
мій хронічний, ergo нормальний стан.
Які причини сього скандала — справді не знаю, бо перед
сим я почувала себе гаразд і нічим не слабувала, а потім ні
з того ні з сього напали головокруження, безсонниці і, врешті,
 — цілковитий скандал.
Ну, та се пусте, бо 1° — воно минуло, 2° — не першина! Пишу
тобі про се більш в виді «предостережения», щоб ти не запускала
 своїх нервів, бо так і я колись думала, що пограють
та й перестануть, а тепер уже виходить, що я «інтересний
об’єкт», як каже д[окто]р Дерижанов... Я знаю, що твій нервовий
 стан залежить на більшу половину від моральних причин,
але ж псіхіка псіхікою, а фізіка фізікою, і вірь мені, більш ніж
кому, що холодні обтирання щоранку (не ввечері) помагають
часами і з душею своєю справитись краще. Не сердись за таку,
може, трохи грубу, раду, згадай, що ти будучий медік. Коли
ти хочеш стримувати себе, «не розпускать себе», як ти виражаєшся,
 то треба ж і помагать собі, а то инакше вийде занадто
жестоко і несправедливо. Не налягай дуже на те стримування;
розпускатись, запевне, не гаразд, але занадто велике стримування
 доводить часом людей до істерії! j’en suis l’éloquent exemple!
Краще ти роби так: як прийдеться дуже погано, то кидай
печене й варене, себто латинь etc., та йди куди на Дніпро, на
Байкові гори, куди хочеш, тілько на простор і, по можливости,
без компанії. Нема гіршого товариства для смутно настроєних
 людей, як чотирі стіни, а в Київі нема ліпшого товариства,
як Дніпро, сади, гори і гарні перспектіви улиць. У вас теж хутко
 буде весна, отже, спробуй мій рецепт і напиши мені, що
з того вийде. Подумай теж і про свою анемію. Коли тебе вважають
 упертою (про репутацію злої не варт серйозно говорити
), то нехай же не даром, докажи, що ти, невважаючи ні на
що, можеш, коли захочеш, поправитись і набратись сили до
вступлення на медіціну. А щодо подорожі по Волзі, то я давно
 сю «мысль в уме держу», навіть коли не думала ні про які
надзвичайні причини для сього. Ну, а коли я не поїду, то ти поїдеш
 за моє здоров’я. Я бачу, що все-таки і я можу часом осягти
 мету, яку собі визначу, деякі приклади, між иншим, і сей
рік, проведений (сливе) тут, упевнили мене в сьому. Знай тілько
 одно, що тебе можуть не допустити до сеї подорожі які хочеш
 причини, але не брак грошей, бо вже хоч би навіть істерія
чі який там инший дьявол скрутила б мені навіть праву руку
(не при нас згадуючи), то все-таки я маю вже тепер деякі «за-
цепки» для збірання грошей, ergo... Деталі сеї справи ще маємо
 час вияснити.
Ти просиш «вилаять» тебе... ні! се не моє emploi! згадай мої
невдалі виступи на публіцістичному полі і згодься зо мною.
Прости, за одно тілько хоч не вилаю, то «виражу неодобрение».
Невже ти серьозно допускаєш, що п. Мих[айло] може думати,
 що ти тілько «з упертости, та й годі» можеш робити щось
доброго? Ні, він сього не може думати, коли він такий, яким
мені здається. Та й взагалі не знаю, хто се має такі дикі ідеї
про тебе? Коли ти здаєшся йому мала, то він сам, певне, дуже
великий... Ти права, що не хочеш плакати при таких великих
 людях: сльози — річ дорога, дорожча від бісеру, отже, їх
тим паче шкода «метати» перед ким попало, не говорячи вже
про свиней; такої дорогої речі варті тілько дорогі люде і дорогі
 справи, і не всякий вартий того, щоб дивитись на се дороге
намисто.
Однак моє «слово» щось виходить довге, треба кінчать, а то
щоб не було кепсько.
Як тілько матимеш адресу п. Мих[айла], то пришли її мені,
коли він не збереться одночасне дати її мені, врешті, я згодом
напишу тобі листа для нього, то ти перешлеш, коли знатимеш
куди.
А знаєш, яка мені ідея з’явилась? Добре було б, якби ти могла
 на Великдень приїхати сюди до мене, трохи б ся з Київа
отрясла, Крима настоящого побачила, мене б одвідала (бо, між
нами будь сказано, я раніше другої половини мая не думаю
бути в Київі, а то, може, й прямо в Ковель чі в Гадяч поїду — es
hat seine Gründe), собі здоров’я поправила б. На Різдво ти сиділа
 тихо, цілу зиму приємностів мала менш ніж небагато, отже,
коли тобі ся подоріж приємна, то ти маєш право на неї. Екзамени
 8-го кл[асу], здається, неважні, можеш і тут попрочитувать,
що там треба. Подумай про се — їй-богу, варто! Подорожніх
видатків половину беру на себе, а другу половину вже ж таки
можуть тобі дати. Ми тут з тобою гідропатією займемся, екскурсіями,
 водяним спортом. Справді, мама тут за два зимові
тижні поправилась, а то ж буде вже весна, la belle saison! 
І здумать не можу, як би було хороше! Ялта стала б для мене
новою, справді.
Бувай здорова! Завтра напишу мамі фактичного листа,
а сьогодні щось я не так настроєна. Якщо можна, то не смущай
нікого звісткою про мій нервний скандал, найкраще, якби не
давала нікому читать про се. Цілую тебе міцно і обіймаю, моє
ти мале та велике.

Твоя Леся
Од т[ьоті] Єлі отримала сьогодні листа, вона вже не слаба
і в них усе гаразд. Міша теж писав, учора був лист, — все добре.