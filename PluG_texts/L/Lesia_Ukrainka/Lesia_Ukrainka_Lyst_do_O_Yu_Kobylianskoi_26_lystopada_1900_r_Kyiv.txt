
Antescriptum: На цітрі конечне треба добре навчитись грати і привезти її до мене літом, я відтягну з Вас музикальний 
довг за мою торішню музику. Пам’ятайте!
14.XI.1900
Дорога моя товаришко!
Дуже я втішилась, що Ви таки нарешті обізвались до мене. 
Се ж і правда, що ми одна від одної чекали листів: я писала Вам 
літом, а там між иншим і свою подоріж на північ описувала, 
але, очевидно, той лист Вас не дійшов. Се шкода через те, що, 
може б, наша розмова не перервалась би так надовго, якби Ви 
того листа отримали. Тепер, liebe Ferne, пишу Вам зараз же 
по отриманні Вашого листу, щоб «не задавнилось», але мушу 
писати коротко, бо дуже не маю часу. Маю тепер обов’язкову 
роботу: пишу щомісяця літературні огляди до «Жизні», що 
платить мені за се по 75 р[ублів] за аркуш; гроші се не так і великі, коли зважити, скілько роботи сі огляди вимагають, але я 
вже взялася за них, бо тепер мені було б трудно жити без власних незалежних фондів, а белетристикою своєю, сами знаєте, я не зароблю нічого. Инша праця, не літературна, дала б 
мені менший зарібок, втомила б мене далеко більше і, може, 
навіть затамувала б мій розвиток, відбиваючи мене від читання, а що найгірше, прив’язала б мене до якогось сталого місця, одбіраючи можливість раптових подорожів, без яких я не 
можу собі здумати «нормального» життя. Певна річ, що я белетристики і не думаю покидати, бо то вже моя натура того б 
не дозволила, тілько ж я багато, раз у раз писати белетристики ніколи не могла, бо вона занадто палить мене, і коли б 
я, напр[иклад], з рік щодня писала вірші чі прозу красну, то 
мій Brennmaterial вичерпався б так, що з мене б тілько облудка лишилась. «Жизнь» дає мені хоч не дуже великий зарібок 
(в Росії взагалі гонорари досить високі), але зате постійний, 
і се для мене тепер багато значить. Правда, що робити треба 
регулярно, на термін, пам’ятаючи, що час не жде і навіть що 
«час — то гроші».
Розсердив мене «Вістник», поробивши з моєї статьї цітати тілько про Стефаника і зовсім поминувши мою характеристику Ваших творів. Що се — навмисне?
Ваше «Під голим небом» дуже мені подобалось, і не тілько мені, а всім нам. Се високо поетична річ і до того ж орігінальна. Ви артистка, — в нашій публиці не дуже теє ціниться, 
але я се люблю над усе. Es lebe die Kunst!
Можуть знайтись деякі дрібні уваги щодо стилю тощо, але 
тепер про се не буду писати, — коли хочете, то згодом. Надсилайте скоріш Ваше оповідання до «Киевск[ой] Стар[ины]» 
і майте на увазі, щоб не давати його gratis, сей журнал має тепер звідки платити, а поети, на жаль, не тілько святим духом 
жити мусять. Чі бачите, якою я утілітаристкою стала? може, 
навіть скажете: а фе! Ach, liebe Freundin, es hat seine Gründe…
Напишу до «Жизні», щоб мені прислала відбитки моїх «Буковинців», як зробить се, то пришлю й Вам, а тепер ще й сама 
не маю нічого, окрім одного примірника, що мені на часі потрібний.
В нашій родині нема нічого дуже лихого, але й нічого надто доброго: мама, Оксана і Дора були хворі остатніми днями, 
мама ще й сьогодня в ліжку, хоч уже видужує, то була інфлуенца, що тепер лютує в Києві.
Ст[арицьк]і та Др[агоманов]і маються гаразд, я їм передам 
Ваше вітання.
Я маюся на здоров’я добре, але все-таки «чорний світ навколо мене», а чому, власне, — напишу через два тижні, коли писатиму Вам довгий-предовгий лист. Тепер мушу скінчити. Сердечне цілую Вас. Наші всі Вас вітають.
Не мовчіть же довго!
Ваша Л. Косач
P. S. Труш уже в Галичині і мав до Вас написати. Ми з ним дуже 
добрі товариші.
NB. Мама просить, чі не могли б Ви їй назад прислати орігінал 
її «Соловьиной песни», що Ви перекладали для нім[ецького]
збірника? Коли не згубився, то, б[удь] л[аска], пришліть.