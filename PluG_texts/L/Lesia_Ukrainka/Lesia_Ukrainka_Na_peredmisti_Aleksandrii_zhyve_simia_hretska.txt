
[На передмісті Александрії 
живе сім’я грецька…]
(Нарис драматичної поеми)
На передмісті Александрії живе сім’я грецька (еллінська), 
в той час, коли нова віра взяла вже силу і в свою чергу стала 
тіснить і гнати тих людей, що держалися давнішої віри й кохалися в давній науці.
Теокріт, дуже вчений еллін, не христіянин, кохається в давньому писанню, має цілу бібліотеку, — збір папірусів. Його 
діти, син 17 літ і дочка 15-ти, теж привчені до давньої науки, 
вірні давній релігії.
Ясний день, по полудню. Син і дочка Теокріта сидять у своєму середньому дворикові; син чита й оповіда сестрі. Приходить старий чоловік, сусіда, дуже збентежений, і каже дітям, 
що їх батька зхопили в храмі (на сходах до храму); його увьязнено за те, що він «ширив єресь», проповідував думки грецьких філософів, одвертав од догматів віри христіанської. Він 
казав «нема рабів божих», — єсть і повинні буте люди вільні 
«тілом і духом».
«Начувайтесь лиха» — сказав старий.
«Прийдуть і в господу до вас; заберуть всі папіруси, понищать, попалять, яко писання «єретицьке», «поганське».
Дівча плаче, потім радиться з братом — що робити. Зважають, що треба поховати хоть найдорогші писані речі… Ждуть 
вечора з турботою, чи встигнуть поховать (коротка сценка). 
Уночі засвічують світло у сховах, у покої вибірають писання. 
Ідуть, ховають у пустині, просто в пісок. Ніч кінчається, сонце 
ледве встає. Обоє стають на коліна, припадають до землі, молять Геліоса — берегти їх скарби. Може настануть кращі часи. 
Може колись хтось знайде ті скарби — і дізнається великої 
мудрости: «Геліосе! Рятуй наші скарби! Тобі і золотій пустині 
доручаємо їх!»
