
Колодяжне, 28.V.[18]93
Високоповажаний пане!
Велике Вам спасибі за надіслані рецензії та лист. Се не то що 
велика гречність, се більш ніж гречність, бо не багато є людей, щоб так старалися про втіху чужої, незнаємої людини. 
І справді, справили Ви мені велику втіху. Даремне думаєте, 
що я вже в такому розпачливому моральному стані, в якому 
ніщо людині не мило, як то кажуть, «і циганські діти не милі». 
Треба вже пробува́ти в крайній оспалости духа, щоб не вважати ні на який голос, ні на який відгук людської хвали чі догани. Якби вже я була в такій оспалости, то, певне б, затримала 
при собі усі свої і сумні і веселі пісні, не турбуючись давати їх 
до друку та пускати межи люде.
I Коли Барвінський голова, то які ж там уже руки й ноги будуть при такій 
голові?.. — Л. У.
Вашої рецензії в «Зорі» я ще не читала, бо ми ще не отримали 11 ч[астини]. На ті ж гадки, що виражені в Вашому листі, 
я трохи гожуся, трохи й ні. Напр[иклад], я сама тепер бачу, що 
моя книжка вийшла занадто сумна і се шкодить доброму враженню. Взагалі можу сказати, що, хоч і не багато часу минуло, відколи вийшла моя книжка, але якби я видавала її тепер, 
то видала б інакше. Ну, та що вже! «Мудрий лях по шкоді». 
Але от я не згідна з тим, щоб для зрозуміння чиїх-небудь віршів треба знати житєпись автора. Невже справді ми, поети 
(даю собі се ймення з дозволу пп. крітіків), мусимо жити завжді «на розпутті великому» і віддавати людям на осуд, — скажу навіть, на поталу, — не тілько свої думки й роботу, а навіть 
все життя. Не знаю, як для кого, а для мене та хвилина, коли б 
я побачила свою докладну біографію в друку, була б найприкрішою хвилиною мого життя, дарма що в моїй біографії не 
знайшлось би нічого ні особливо цікавого для людей, ні надто 
ганебного для мене самої. Окрім того, я думаю, що самий метод крітіки ad hominem неналежитий, хоч його й признають 
новітні французькі крітіки. Справді, не слід уважати кожної 
лірічної поезійки за сторінку з автобіографії, бо часто в таких 
поезіях займенник я вживається тілько для більшої виразности. Звичайне, що се не завжді так є, але треба пам’ятати, 
що так буває. Що ж, власне, до смутного колоріту в моїх поезіях, то я Вам скажу одну річ, цікаву для критика-псіхолога: 
часто у поетів настрій поетичний залежить від погоди, — одні 
найбільше пишуть навесні, в чудову погоду, другі можуть писати тілько під час осінніх дощів, — у мене ж сей найстрій залежить найбільш від того, яка погода в душі, і я пишу найбільше в тиї дні, коли на серці негода, тоді чогось швидче робота 
йде. Запевне, що і в мене на серці далеко не завжді йде дощ, — 
борони Боже, — але се, як я бачу, можна подумати, читаючи 
мої вірші. Знаю я, що се не гаразд, але ж «натуру тяжко одмінити» і я можу одмінити тілько напрямок сієї натури, а власне, залишити ліріку з займенником я, хоч не знаю, чі багато 
від того зміниться. Ви боїтесь, що я не піду разом з духом часу, 
а зостануся позаду, — не думаю я сього. «На крилах пісень» не 
єсть моє остатнє слово, а коли я думаю йти далі, то вже ж вперед, а не назад, инакше не варто було й виходити.
Взагалі я рада, що мої вірші викликали критичну розмову, — нехай люде лають, аби не мовчали, і то добре, а коли говорять та ще й не дуже лають, то вже й зовсім добре. Коли поганий поет викличе добру крітіку, то вже він тим принесе 
користь людям, бо крітіка, може, більш потрібна для читаючих людей, ніж для самих писателів. Нашій літературі багато 
чого бракує, але найбільш бракує доброї і талановитої крітіки.
І Ви, і д. Верхратський признаєте у мене порядну форму 
віршів, — я сього не ставлю собі в велику заслугу, бо се ж повинність кожного, хто пише вірші не для забавочки тілько, добірати кращої форми. Правда, що у нас ще не всі пишучі зрозуміли сю повинність і думають, що для такої убогої літератури, 
як наша, «всякое даяние благо», і через се друкують такі речі, 
яких запевне не одважились би показати жадній редакції якої 
чужеземної часописі. Але ж я думаю, що такі письмовці не поважають або себе, або української літератури. А я все-таки не 
вважаю нашої літератури за жебрачку, і коли у мене виходить 
що негаразд, то вже хіба через те, що не вмію краще зробити. 
Боюся я, що наші крітіки дивляться на нашу літературу теж 
з виключного погляду, що вона, мовляв, молода, то не слід її 
так суворо судити, а навпаки — треба хвалити й заохочувати хоч до якої-небудь праці. Коли діло стоїть справді так, то 
се велика шкода. Не знаю, як хто, а я б хотіла, щоб мене судили по щирости, не вважаючи ні на мою молодість, ні на молодість нашої літератури, а я б тоді відала, як мені з тим судом 
обійтися. У Вашому листі я почула той щирий тон, дарма що 
Ви скілька раз немов просите пробачення за нього. Щоб Вам 
розв’язати руки до гострішої крітіки, я скажу, що я ніколи не 
ображаюсь, коли судять мою роботу. Не люблю тілько критики ad hominem, бо й, справді, не в тім сила, чі поет молодий, чі 
старий, хворий чі здоровий, оптіміст чі песіміст у своєму житті, від того вірші його ні кращі, ні гірші.
Простіть, що я цілу розправу розігнала в листі, сама вже 
бачу, що зайвого багато.
Дуже бажала б я пізнати Вас особисто. Бувайте здорові! 
Ще раз спасибі!
Леся Українка