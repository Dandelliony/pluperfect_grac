
San Remo, Villa Natalia, Corso Cavallotti
13.I.1903
Дорогий пане товаришу, коли Ви дозволяєте так себе назвати, то я з охотою готова. Слова «з Новим роком» по якійсь давній, привичній асоціації ідей наводять на мене смуток… тому 
я прошу у Вас дозволу не казати їх тепер Вам, — не тим, що я 
не хочу Вас поздоровити, а тим, що не дається мені той стіль 
та й… не дуже я вірю в силу новорічних бажань.
Можливо, що сей мій лист вийде довгий, та я не прошу за 
те вибачення, тілько прошу зовсім щиро, як не маєте часу, сховайте його собі колись на вільнішу хвилину та й тоді перечитайте. Маю тепер настрій до балачки на зачеплені у Вас теми, 
от і писатиму «згарячу» — як напишеться, так нехай і буде, 
може, вийде те, чого Ви хотіли від мене, а як і ні, то все ж буде 
щире слово, хоч, може, й недоладне, та Ви пробачите.
Спочатку на питання: статю Вашу в «Zeit» про Кон[опніцьку] я читала, вона мені досить сподобалась, хоч, здається
мені, вона писана трохи нашвидку. Через те Ви дещо проминули, напр[иклад], негромадську лірику у Кон[опніцької], а вона, 
хоч і приглушена у неї, та все ж доволі цікава з того погляду, як 
на ліричних поетах-громадянах відбивається упертість особисто людської натури, що не дає себе заглушити навіть найміцнішими і найщирішими загальнолюдськими інтересами: 
chassez-la par la porte, elle revient par la fenêtre…
Ce, однак, не в докір Вашій статі, бо в ній же Ви й мусіли 
обмежитись тілько найбільш виразним в діяльности Конопн[іцької]. Моя статя, при більшому просторі, вийде ще більш 
неповною, бо я огляділась уже запізно, що мені бракує деяких 
важних орігіналів, та вже дещо з пам’яти прилатала, а дещо 
обминула, хоч тямлю, що се не гаразд. Ну, та я взагалі на свою 
критику в рос[ійських] журналах ані надій, ані ваги великої не 
покладаю — я не от міра того (власне «Божого»), а захожу туди 
більше з конечности, ніж з охоти.
У Делле Ґраціе я була, та не застала її дома, вона саме конферувала тоді в Бреславі. Дуже мені то було досадно, але 
ждати її довше у Відні я не могла, надто у ту негоду, що вже почала мені там на груди важенько налягати. Я написала не так 
давно листа до сеї поетки, та ще не маю відповіді, хоч думаю, 
що повинна б вона відповісти, бо я маю до неї виразні справи, 
що вимагають відповіді. Пожду, а як не відповість, то їй від 
того буде гірше, ніж мені. Коли відповість що цікавого, то напишу про те Вам, коли хочете.
Тепер про Ваше «Із дневника». Я розумію Ваше почуття, що 
Ви немов соромитесь трохи за сі вірші, але не тим розумію, 
щоб признавала слушність такій соромливости, а тілько тим, 
що по собі знаю се почуття. Але я думаю, що, власне, ті наші 
думки і почуття чогось варті, які нам або страшно, або «трохи соромно» нести «геть на розпуття шляхове», — значить 
то щирі, інтенсівні почуття, або гарячі, або до болю холодні, але не літні, а, власне, автор «Апокаліпсіса» дав добру науку не так людям взагалі, як власне поетам та артистам: будь 
гарячий або холодний, але не теплий… Я скажу просто: далеко не кожний Ваш вірш одізвався так мені десь аж в глибині 
серця, як оці картки «Із дневника». Я не знаю, що воно було 
з Вами в ту страшну дату, якою позначені вірші, тілько тямлю, 
бо чую виразно, що вона була страшна, і я розумію Ваші вірші 
широко, — може, занадто широко, скажете Ви, але пам’ятайте, що я шукаю завжді у творах поета не автобіоґрафії (надто 
коли він не хоче мені її дати), а такого чогось, що не його одного обходило б. І я, здається мені, знайшла се раптом, не шукаючи. Я Вам пригадаю і розкажу тут дещо давнє, забуте, а може, 
й просто вимарене, і Ви подумайте і скажіть сами собі, чи се 
правда. Коли схочете, скажіть і мені, я буду вдячна, але просити про те не маю права. І, слухайте, се, власне, «відгук», тож не 
дивуйтесь, коли в ньому бракуватиме об’єктивности, бо я не 
стілько думаю, скілько почуваю те, що маю казати. Так от при 
Ваших віршах я згадала собі, як давно колись, ще в Колодяжному, Ви розповідали мені плян одної драми, що здався мені 
незвичайно цікавим і оріґінальним, потім — елементи з нього 
я пізнала в «Кам’яній душі» і щиро призналась Вам, що від 
пляну я більшого сподівалась. Ви сказали, що дійсне мусіли 
«скрутити голову» плянові через незалежні від Вас причини: 
«умови моєї роботи… умови мого житя… умови нашої сцени…». 
Що я могла на те сказати? — але мені було жаль того пляну із 
«скрученою головою», як чогось рідного.
Ще раз, теж давно (здається, в мій перший побут у Львові),
Ви казали, що маєте писати якийсь роман, що він Вам дуже на 
душі лежить; теми не сказали. Пізніше я спитала, що з Вашим 
романом. Ви сказали щось безнадійне… В той самий раз я прочитала десь у «Kurjer’i», чи що, опис якоїсь вистави господарської, signé
 — Франко! Тоді ж ішла полеміка, де Вас узивано 
всякими епітетами — сальоновими. Тоді ж Ви писали страшну масу дрібних дописів по всіх усюдах… Я не знаю, що вийшло з пляну Вашого роману, бо, не знаючи теми, не можу її пізнати. І часто я думала про ті «скручені голови», і про ті дописі, 
і про ту полеміку. Думала і тоді, коли писала свою драму про 
скульптора серед пурітан в диких пущах перших американських кольоній. Думала і тоді, коли мені самій дорікали дехто 
з товаришів, що я за всякою поезією одбиваюся од реальної, 
корисної роботи. Я пробувала казати, що то вже, може, у мене 
професіональний гріх, мені ж ставили в приклад — Вас! і знаєте, у мене таки багато того «гарячу» в натурі: подумано — зроблено! і я не одну «голову скрутила», думаючи, що сповняю громадську повинність, видаючи свій час і свою дуже обмежену 
силу на «корисну» і нікому, навіть мені самій, не видну працю. 
Я й досі не знаю, чи добре то я, чи зле робила, а тілько, як я оце 
прочитала крик і скарги Ваших «дітей», то й мої обізвалися — 
тим самим тоном!.. І знов ще один спогад: позаторік по дорозі в Італію я спинилась у Львові; були мої нерви тоді дуже неслухняні, і я мала нахил до відвертих розмов. Одного разу я 
цілий вечер просперечалася з Трушем і Ганкевичем — за Вас. 
Вони говорили про Вашу «універсальність» і раділи, що у нас 
є такий талан — белетристичний, науковий, поетичний, публіцістичний, практичний і т. д., все в одній особі. Я ж нарікала, що наше життя вимагає від одної особи стількох цнот заразом, і рівняла долю всякого писателя (живого, звісно, а не 
«мирного») з долею Mädchen für Alles, причому — «могущий 
вместити да вместит» і, скілько б не містив, ніхто йому не скаже: «Годі, відпочинь, я тебе перейму!» Згадала знов Ваш опис 
вистави господарської, всякі entrefilets, a поруч з тим «скручені голови»; роздратувалася крайне, а мої бесідники корили мене літератським аристократизмом. Я кинула Трушеві: 
«А якби вас примусили шильди малювати та ваґони фарбувати для громадського добра та для хліба насущного, а пейзажам — “голову скрутити”?» — «То зовсім що иншого!» — образився артист. «А вам би казали пляци для мітінґа замітати, 
“скрутивши голови” вашим промовам?...» — вдалась я до Ганкевича. Той мав одвагу відповісти: «Що ж, якби треба…» «То мені
було б вас дуже шкода!» — вирвалась я. «То се, значить, ви жалуєте на практичну роботу Франка?» «Авжеж!» — і я почала 
щось середнє між єреміадою і філіппікою. — «Франко б вам 
за се не подякував», — запевняли мої обидва сперечники і прочитали мені щось наче «нотацію»: що такий писатель, як 
Франко, напевне, ніколи не жалує ні на яке «замітання пляців», бо знає, що тим він «уготовує путь» иншим, може, більшим таланам, що розів’ються ліпше при ліпших умовах; що 
«замести пляц» навіть і для звичайної публіки — се честь для 
громадянина; що і Геркулес чистив стайні; що «скручені голови» ще невідомо, яку [б] мали вартість, може, не варт про них 
жалувати; що не можна цінити річей абсолютно, як я: для 
мене, напр[иклад], «Зів’яле листє» більше значить, ніж всі 
entrefilets того ж автора, а для нашої суспільности, для нашої 
епохи, може, власне, описи господарських вистав далеко потрібніші, корисніші і цікавіші; що коли Ви вродились зарані, 
то ніхто не винен. Нарешті, що я роблю Вам дуже кепську 
послугу, боронячи Вас, коли Вам самим зовсім не потрібна, 
а може, й образлива така оборона. Натурально, все це було сказано далеко не так стисло і в порядку, бо зо мною таки трудно 
було говорити по-людськи, і я довго потім лаяла себе за невидержку об’єктивного тону того вечора. Та найгіршої моєї невидержки мої бесідники не бачили: я пів ночі проплакала 
після тієї сперечки. Не тому, однак, щоб я почувалась ображеною або «побитою по всіх пунктах», ні. Мені все марились оті 
«скручені голови», ті самі, що Вам примарились «утопленими 
дітьми», і я була певна тоді, що Ви б зрозуміли мої сльози і не 
образились би за їх, але мені було тяжко, що я так певна в тому. 
Легше було б, якби Ви справді були таким «неуязвимым», яким 
представляли Вас тоді Труш і Ганкевич. Легше, але то не значить почесніше чи героїчніше. Бо топлять у болоті, — або хоч 
і в чистій воді, все одно, — своїх дітей з легким серцем не герої 
і не чесні, а — зовсім инші (між звірми є такі, що й просто їх 
їдять), так нехай же ніхто не думає, що українські поети нашої доби були infanticides з легким серцем! Нехай знають, які 
то страшні часи були ті, коли писатель мусів бути infanticide. 
Одна картка з такого дневника стинає кров! І нема сорому такі 
картки писати, нема сорому і на люде віддати. Чому все має 
право на сльози: і туга материнська, і нещасне кохання, і громадський жаль, а тілько душа поета, що втратила діти свої, 
мусить мовчати?.. І скажуть колись люде: коли сей народ пережив і такі часи і не згинув, то він сильний.
І ще знаєте що? Ваші діти не загинули, бо ось вони вже вголос обізвались, — певне, не тим голосом, якого Ви для них бажали, не співом соловейків, але людським голосом, людською 
тугою, і, хто знає, може, спів соловейків не так проникав би 
у серце, як сей стогін утоплених дітей Ваших. Все одно, який 
момент викликав ту скаргу зо дна страшної глибини, але та 
скарга озвалась не за Вас самих, не за Ваших тілько дітей, то De 
profundis кожного, хто потопив своїх дітей, то акт обвинувачення проти всіх, що винні з сього злочину, проти всього, що 
вимагає сього злочину. Чому ж би се мало бути промовчаним?
Я пишу сеє все, а в думці все одбивається: «Рахіль плаче і не 
хоче потішитись по дітях своїх, бо їх немає…» Хто була та Рахіль? Може, якась невідома жінка часів Ирода? а може, «будівниця дому Ізраеля»? Які були її діти? Які були б вони, коли б 
виросли здорові? Чи пам’ятали б їх люде досі, їх і матір? і чим 
би їх пом’янули нащадки? Хто знає… але тепер вони безсмертні, бо туга їх матері безсмертна, а вони живуть в її тузі. Що 
було б з їх безсмертя, якби їх мати по них не тужила, якби вона 
схотіла потішитись, власне, тим, що їх все одно «вже не вернеш», що їх немає? — скілько матерей потішаються тим! — 
Але ж — «Рахіль плаче і не хоче потішитись по дітях своїх, бо їх 
немає…»
…Ви, певне, знаєте леґенди про в’язнів-багатирів. Ото сидить такий в’язень у темниці не рік, не два, і здається йому, що 
він осліп, але то сліпа та ніч, що навколо нього; і здається йому, 
що він старий, але то стара та в’язниця, що ховає його; і думає 
він, що його кайдани все міцні, але кайдани давно їх власна 
ржа переїла, тілько в’язень не вірить своїм рукам і не пробує 
їх сили. І тілько для того потрібний той якийсь ратівник з-за 
Чорноморя, щоб гукнути: «Встань!», щоб від гуку здрігнувся в’язень і щоб розсипались кайдани на руках, а тоді вже вільними руками в’язень сам вивалить двері старої темниці і побачить, що є ще світло сонця і для нього… О, яке то щастя 
бути таким «чорноморцем», що має голос гукнути: «Встань!» 
Що́, якби я мала такий голос тут, над Ліґурійським морем? Я б 
так гукнула, як тепер се море гукає (на морі саме буря тепер), 
і геть-геть далеко прокотилось би через гори: «Встань!..»
Ні, справді, здається мені, що в тих леґендах багато правди. 
І я думаю, що коли по наказу тавматурґів: «Встань і йди!» — 
мертві і хворі люде справді вставали і йшли, то, певне, вони не 
були мертві і такі хворі, як здавалось. І хто марить для себе про 
таке чудо, то чи не єсть то якесь несвідоме почуття, що йому 
справді досить тілько почути слова: «Встань і вийди!», щоб — 
встати і вийти? Коли так, то нащо ждати «барки з Чорноморя»?.. Нащо вичікувати тиї кабалістичні «три дні», а не вийти 
зараз таки, в перший день, ледве сторожа хоч трошки одхилить двері?..
Ну, бачте, я на леґенди відповідаю леґендами. Ist es eine 
Antwort? Але ж Ви не відповіді, а «відгука» хотіли. Отже, як 
відгукнулось, так нехай і буде.
14.І.1903
Ви немов жалуєте на себе, що витримали там, де другий луснув би або «розійшовся». Певне, «розійтись» було б найкраще, 
коли вже до такої ділеми дійшло, але то залежить і від вдачі, 
і від обставин. Я ніколи не витримую до кінця фальшивого або 
принижаючого мене становища, і коли не можу просто встати 
і піти, то вириваюся, рвучи своє серце та, певне, й чуже ранячи. Але я знаю, що й вирватись не завжді можна. А як взяти ділему: або луснути, або перетравити горе і вилити його шумовину на папір, то вже ж почесніше, хоч і тяжче без міри, власне, 
перетравити, не лускаючи. Тілько то не шумовина, пане товаришу, оте, що вилилось у Вас на папір. Коли серце «обкипає», то вже, звісно, не шумом, а крів’ю. Мені Ваші вірші здалися червоними, а шум звичайне сивий буває, часом білий. Та 
вже хоч гніваймось, хоч ні на себе, що не вміємо терпіти мовчки, «як мужеві пристало», але такий вже фатум над поетами, 
що мусять гукати на майданах і «прорицати, аки одержими», 
в той час, коли б хотіли в землю увійти від туги і замовкнути на віки. Ви он кажете, що в моїй «Одержимій» епічний тон 
не витриманий, що навіть і вона лірична. Діло сьогодня пішло на щирість, то признаюся Вам, що я її в таку ніч писала,
після якої — певне, буду довго жити, коли вже тоді жива осталась. І навіть писала, не перетравивши туги, а в самому її апоґею. Якби мене хто спитав, як я з того всього жива вийшла, то 
я б теж могла відповісти: «J’en ai fait un drame…» Отже, і надо 
мною фатум. То досить страшний фатум, бо він зміняє діла — 
в слова! Коли моя Одержима розбила голову слузі сінедріона, так зате у всіх моїх знайомих голови і досі цілі та, певне, й будуть цілі, наскілько то від мене залежить. Зате, правда, 
наші слова стають нашими ділами, і судять нас люде «по ділах 
наших», а над ким того фатума нема, той базікає собі, скілько 
схоче, і ніхто з нього нічого не питає. І думається мені: коли 
такий наш фатум неминучий, то даремне й тікати від нього, 
а хто не хоче коритись, нехай осідлає того фатума, замість Пеґаса, та й їде, куди сам схоче. А зрештою, не мені Вас учити, як 
маєте з тим фатумом поводитись, бо чи ж не Ви сами сказали 
про поетів: «Най будуть щирі, щирі, щирі!» — Отут весь закон і пророки!
Що скажу Вам про Вашу поему? Вона ще не скінчена, 
і думка моя про неї не скінчена. В «Заспіві» (до Вороного) мені 
не скрізь подобається стіль, але про те, якби Ви схотіли, ми поговорили б з книжкою та з олівцем в руках, а так, в листі, прийшлось би розточитись в дрібницях, лист же мій і без того 
розточується ad infinitum. «Прольоґ» мені дуже сподобався 
в першім уступі (до початку діальоґу), навіть нічого не можу 
сказати з погляду стілю. Щодо форми, то є одна строфа задовга: «Вона лиш те живить, що має міць трівать» — варто б її 
справити, щоб не нарушувати суворих приписів октави (мені 
було б у них затісно!). В діалоґу мені все приходилось примушувати себе вірити, що ліс може так довго і складно розповісти цілий той випадок з князем, княгинею etc. Само по собі 
те оповідання не зле, але щоб його Вам ліс отак knapp und gebunden розповів, то не вкладається в мою фантазію. І лісовий 
ритм я собі не октавами представляю, — океан ще може мати 
октави, бо в хвилях його все ж єсть якийсь лад і закон, а ліс, 
мені здається, «верлібріст» і ніколи не скандує своїх віршів. 
Ще дві-три октави ліс, може б, і вдав при погожому вітрі, але — 
16? Натуральніше (я вживаю се слово в особливому значінні) 
здавалось мені там,
 де ліс про свою власну руїну розповідає, 
а коли розказує про те, чого не міг бачити (про будуар княгині, про поділ спадків), то мені здавалось, що то не він говорить, 
а таки Ви сами. Чи не можна б так і поділити се оповідання, 
щоб кождий від себе говорив? Я, власне, не знаю, як те зробити і чи можна, але от вимовляю своє вражіння.
Я не пам’ятаю, щоб я читала Ваше «Нове житє», — де воно 
було друковане?
Признатись Вам по правді, я не тямлю смаку в сучасних 
епосах віршованих, от і Конопн[іцької] «Бразілія» якось мені 
до душі не промовляє, хоч я навіть не можу сказати, які я в ній 
вади знахожу. Я навіть і прозаїчні романи та повісті в скількох частинах рідко люблю. Може, у мене справді занадто лірична натура. Я свого уподобання зовсім і не пробую опирати 
на прінціпах, бо таки і не на прінціпах воно стоїть, а просто 
лежить в натурі. От і Пушкінового «Евгения Онегина» я завжді поважала — але не любила. До Ваших «Панських жартів» я 
маю теж холодну пошану, та й до «Перехресних стежок»
теж, виключаючи деякі сторінки, що нагадують мені деякі мої 
давні сімпатії з Ваших творів. У сій Вашій новій поемі я люблю 
те, що в ній, певне, має бути другорядним, — власне, лірічні 
нотки. Що робити? Натуру тяжко відмінити! Але я з охотою 
поговорила б з Вами про Вашу поему і з технічного, і з річевого погляду, може, справді Вам було б добре «подумати вголос» 
в моїй присутности. Хоч я не вмію так любити епіки, як ліріки, 
та, може, все ж зрозуміла б її об’єктивно. У всякім разі, коли 
схочете ще коли запитати моєї думки і дати мені взамін Вашу, 
то я з найбільшою охотою відповім Вам, так, як от тепер, і Вам 
не прийдеться докорити мені, що я «ні гаряча, ні холодна». Се 
відноситься і не тілько до професіональних питань.
Свою «поему» я вже скінчила, вийшла то, властиве, не 
поема, а ліріко-драматична сцена á la «Одержима», навіть 
в них обох є дещо спільне. На епічність я великої претенсії не 
маю, і коли мені сей «вищий рід поезії» не дасться, то я не буду 
тим дуже гризтися. Не дано, так не дано — fiat voluntas Dei!
Я знаю, що як я сю остатню свою поему писала, то була «щира, 
щира, щира», і горіло щось в мені, і не давало спокою, аж поки 
остатнє слово не стало на папері. А що з того вийшло, то вже не 
в моїй владі. Зрештою, то Ви сами побачите, бо я Вам пришлю 
хутко ту поему, дасте її до друку, коли варта, а ні, то все-таки 
прочитайте і скажіть мені свою думку про неї.
«Все на світі має свій кінець» — се таки безперечна правда, 
бо от і мій лист кінчається — хто б міг сподіватись?
Може, Вам моя балачка й обридла, та що вже — один тому 
час! Я ж Вам ще ніколи таких довгих листів не писала, то мусите ж і Ви раз дізнати, що то значить зачепити мене!
Мені буде радість, коли Ви і ще одважитесь так мене зачепити.
Бувайте здорові. Стискаю Вашу руку. Excelsior! Спасибі за 
адреси.
Леся Українка