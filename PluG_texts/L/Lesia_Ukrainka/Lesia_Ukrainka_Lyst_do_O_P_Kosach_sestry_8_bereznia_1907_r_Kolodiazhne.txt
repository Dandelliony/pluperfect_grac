
23.ІІ.1907
Любая Лілієнько!
Як здоров’я твоє і Михальове? Ми думали, що і вчора отримаєм 
карточку од вас, але не було. Може, Дорочка написала б, коли 
тобі трудно? Се нещастя з тими слабостями! К[льоня] пише, 
що йому краще, але для мене ясно, що без хронічного лічення діло не обійдеться, та вже що́ робити, аби видужав. Твого 
довгого листа я отримала — спасибі — напишу тобі хутко більше, а се пишу рано, ще не пивши чаю, бо спішуся, щоб поспіти, 
поки поїдуть до Ковля. Бачила позавчора Карольку — кланялась усім вам, казала, що живеться їй нічого собі, а що Марисі тепер багато краще і на здоров’я і в відносинах з чоловіком; 
мають прийти до мене в гості обидві. І я, і папа дуже просимо писати, як ваше здоров’я. Мені сьогодня все утятонько снилось. Всіх міцно цілую. 
Твоя Леся 

23.ІІ.1907 
Любая Лілієнько!
Отримала сьогодня твою «закритку» після того, як відправлена була моя «одкритка». Ну, й бідниї ви, мої утята! Признатись, я більше неспокійна за тебе саму, бо Михаля ти вже напевне глядітимеш, не випускатимеш, поки слід, а сама то вже 
навряд чи берегтимешся гаразд. Ти вже, любая, не бігай хоч 
по моїх справах, бо й так я думаю, що, може, ти через мене 
захорувала почасти з перевтоми, а то й заразившись у К[арпо]вих. Я тепера боюся, щоб ти часто на 4-й поверх вилазила, — се ж може тобі завадіти. Я таки занадто еґоїстично написала свій остатній довгий лист до тебе — зовсім збаламутила 
тебе своїми клопотами, а тим часом і помогти все одно трудно щось радикально при даних умовах, і тобі все це не по здоров’ю тепер. Хоч усе-таки мушу просити тебе про одну річ, не 
сполучену з біганиною і не так-то вже спішну, — зроби, коли 
обставини сприятимуть. Діло от в чім: пише мені К[льоня] 
(сьогодня отримала), що знов у нього t° здіймалась понад 39° 
(се вже втретє!) і М[одест] Ф[илипович] закликав до нього молодого Сікорського («Грицька»?) — той корує З[інаїду] К[остянтинівну], — і Сік[орський] сказав, що у К[льоні] нічого 
нема, крім затяжного бронхіту, тілько бронхіт той від часу до 
часу загострюється; наказав йому поставити 6 раз по 20 банок 
і — більш нічого. З сього К[льоня] виводить, що можна не кликати Яновського і що діло й так іде на лад, бо t° ще до лікарства почала понижатись. Мені ж зовсім так рожево не уявляється. Перш усього я думаю, що з боку Сік[орського] се просто 
«политика успокоения», бо, певне, він побачив, що має діло з 
дуже нервовим суб’єктом (приписав К[льоні] щось «енерґічне» проти нервів), і зважив, либонь, що треба сяк чи так заспокоїти його. Може, то я так, «по невежеству», але не траплялось мені чувати, щоб таку масу банок ставляли при бронхіті, 
а при «верхушечних катарах» і т. п. в Сан-Ремо раз у раз людям 
подібних способів добірали. Та й нічого приємного не знахожу 
в тому, що t° ні з того ні з сього здіймається і ні з того ні з сього падає. Зрештою, се, здається мені, більш теоретично важно, 
чи се бронхіт затяжний, чи катар, чи «верхушечний процес», 
бо практично воно, здається, більш-менш на одно виходить, 
тілько що люде звикли одного терміну більше боятись, а другого менше. Але все-таки я хотіла б знати (в сьому й моя просьба), чи не казав Сік[орський] M[одесту] Ф[илипови]чу чогось 
иншого, ніж К[віт]ці, і чи зостається сам M[одест] Ф[илипович] при своєму первісному діаґнозі (що ce Spitzenkat[arrh]).
Оце я й просила б тебе довідатись якось (може, М[одест] Ф[илипович] зможе зайти до тебе), тілько щоб се було без втоми 
і шкоди для тебе та й для М[одеста] Ф[илиповича]. Не знаю, 
чи можливо, і через те не настоюю, але хотілось би мені знати хоч приближні перспективи для К[льоні] при сій його слабости, сяк чи так кваліфікованій: скілько часу не можна буде 
йому нікуди виїздити? а як можна буде, то чи треба в кращий 
(який именно?) клімат, чи тілько в кращу (яку именно?) обстановку? Як довго не слід йому братись ні до якої обов’язкової праці? Все це мені треба б знати не тілько «для душі», але 
таки й з практичного погляду, бо мені варто було б відповідно 
до такої чи иншої перспективи підготовляти і свої справи заздалегідь, бо вже ж вони тепер невідділимі від сих питаннів… 
Річ одна ясна, що в Колодяжне К[льоні] не прийдеться їхати 
(принаймі до справжнього літа), бо поки він встане, то тут, напевне, оживуть комарі (сі дні вже доходить до +10° R на сонці, 
хоч вночі – 6° R буває) або лишиться який тиждень безпешного часу. Се ж тілько папа не хоче «уступить позіції» і щодня запевняє мене, що тут «климат как климат, никакой малярии — 
обыкновеннейшая простудная лихорадка, как везде и у всех, 
кто не бережется», і що К[льоня] «прекрасно» міг би пробути тут «всю весну». Але ж я, звичайне, такого оптімізму мати 
не можу… 
Пробач, я, здається, повторила деякі вже раз написані питання. Але той лист (остатній великий) я писала дуже розстроєною, то, може, там і не все зрозуміло вийшло, я вже не 
пам’ятаю. Тепер я спокійніша. М[аксиму] І[вановичу] і М[одесту] Ф[илиповичу] я вірю (більше чомусь, ніж Сік[орському]) 
і тепер сама думаю, що гострої небезпеки нема, боюсь тілько, 
коли б «политика успокоения» не збільшила знов легкомислія і самого хворого, і його окола… хоча, хто його зна, може, 
вона в якійсь мірі й потрібна. Я тілько зроду якось мало вірю 
в спасенну силу «блаженной лжи», бо вона часто не дає «назад 
вернутись»… У всякім разі, моя роль поки що пасівна, і нічого 
з тим не поробиш, хоч і як се тяжко. Ох, обридли вже мені оті 
пасівні ролі за все моє життя! 
Остатні дні під впливом спокійнішого настрою і кращих 
звісток почала я було писати і навіть посунула чимало вперед 
свою нову драму, але, як на злість, настав той противний період, коли мені трудно працювати головою, і прийдеться на 
кілька день перервати роботу, а досадно, бо хто ж його знає, 
як там ще далі буде. Ет, не ведеться мені! Та, признаться, єсть 
і тут деякі сторонні умови, що трохи не так добре й тут писати, як я сподівалась, їдучи з Києва, ну, та все ж таки тут було б 
можливо, якби не оці нещасні «збіговиська випадків». 
Казала Каролька, що Марисі чоловік вже не б’є, бо соромиться сусідів «делікатніших» (вони живуть тепер серед вокзальних майстрів), і що він збірається будувати власну хату. 
Катерині Філаретовій зле ведеться, бо її чоловік під судом 
за убійство сусіда (побились через сварку між жінками), а син 
(старший хлопчик) недавно вмер, провалившись в холодну 
баюру і схопивши якусь гостру застуду (слабував усього три 
дні). Весілля колодяжанські вже покінчились, і Варка зовсім 
охрипла після них — переспівалась. «Впрочем, все благополучно». Цілую міцно тебе з утятком і Дору з Микунькою. 
Твоя Леся 
Поки що Мартовича посилати не варт, бо, може ж, я через 
який тиждень і в Київ вернуся, та й вам тепер трудно з почтою 
возитись. Коли ж звістки будуть такі, що я зважу довше пробути, тоді попрошу прислати. 
Папа просить Микося, щоб він непремінно виповнив просьбу Порохова і викупив з залога його речі, не пропустивши 
срока.