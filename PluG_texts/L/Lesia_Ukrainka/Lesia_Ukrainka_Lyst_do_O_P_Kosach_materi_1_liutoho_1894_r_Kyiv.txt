
20.І. 1894
Дорога мамочко!
Твої листи і «повестку» на 10 р. ми отримали сьогодня. Добре, 
що ти не послала гроші на имя Спіліотті, бо я недавно довідалась, що він змінив квартіру, от забула, де його нова квартіра. 
Та й взагалі краще посилати просто на моє имя, бо мені тут 
ніякої невигоди нема, за мене получає Варвара «по доверенности» дуже хутко і без клопоту. Я винна, що не написала тобі сього раніше, справді у мене в голові жуки гудуть. Тепер уже на 
сей раз Ліля піде. Та тепер чогось на київській почті вже не буває такої біди, як колись, з тим получанням.
Ліля була у Наум[енка], щоб взяти «Життя і Сл[ово]», але, 
видно, не розтолкувала йому як слід, бо він казав їй, що то 
його власна книжка, і не дав. Піду ще я, от нехай поправлюсь, 
бо тепер мені і ходити, і їздити однаково тяжко. Воно хоч 
малокровіє і пуста річ, але дуже неприємна, бо от я тілько вчора почула себе краще, а то таки днів з 5 «большею частію лежала на кроваті», боліло мені скрізь і безсилля було крайнє, до 
того ж якась апатія. Тепер се вже наполовину минуло, от ходила на урок і не дуже втомилась, може, той arsenic мені поміг, 
а може,я так собі відлежалась.
Однак треба перше відповісти на питання:
Брошюру про мальованців я давно послала дядькові заказною бандеролью.
Верзилов нічого мені не присилав і не обзивався ані словом, — я теж до нього не обзиватимусь, бо мене ображає його 
поводіння, я й так вже мала не раз привід до образи, але досі 
спускала, приписуючи все тілько черніговському його вихованню.
Гроші Барським заплачені, звісно, в свою пору, та я ж і не 
могла б забути про се.
Бабушці я напишу і попрошу грошей на рис[увальну] школу, спробую один місяць, коли не буду над міру втомлятись 
і коли побачу, що там єсть яке пуття в учінню, то ходитиму 
й далі.
Оксані книжки я купила і завтра вишлю, бо сьогодні я могла їх тілько після обіда купити (до обіда була у англічанки), 
а одправить вже не можна було; та вони до 24-го мусять напевне поспіти. «Le jardin de M-lle Jeavue» , не було, то я купила иншу, — здається, нічого собі. Стоїть 1 р., дешевше не було 
з картінками.
Я була певна, що «Три Ялинки» ти сама переклала та так 
собі не хочеш нам писати про се (я думала, що ініціали О. Д. 
значать — Ольга Драгоманова!). Там, мені здається, пороблені 
скорочення проти укр[аїнського] орігіналу, а я гадаю, що сього, помимо автора, ніхто не має права робить.
Ти даремне пишеш, що Ліля має занадто розривок і що вона 
святами мало вчилась. Вона вчиться дуже ретельно, може, навіть занадто, инший раз трудно її вмовити вийти гулять, а се 
їй конче потрібно, бо вона теж малокровна і голова їй від 
часу до часу знов починає боліти, як було колись в Колодяжному. Я того мало пишу про неї і про себе і взагалі про всякі 
справи, що обов’язкова короткість листів зв’язує мене.
В вівторок писатиму конче. Бувай здорова, дорога моя, 
люба мамочко! Цілую тебе міцно!
Оксаночці пишу завтра окроме.
Твоя Леся
Просила мене Ольга Антоновна попросить тебе, чі не могла б 
ти їй позичити р[ублів] з 60, а вона б їх виплачувала нам частинами, щоб ми потім передали тобі. Вона не зважається писати 
тобі про се сама і просить мене.
Оксана Стар[ицька] була знов слаба, — уколола собі руку гребінцем і в неї зробилось зараженіє крові в руці, насилу одволодали; тепер їй краще, але вона мусить чомусь лежати 5 днів, — 
добре, що хоч без різання обійшлось.
Стар[ицький] завтра виїздить в Москву, а Людя зостається 
в Київі. Стар[ицький] зробив контракт з Соловцовим (драм[атичний] театр), щоб давати в весняному сезоні укр[аїнські] 
представлення.