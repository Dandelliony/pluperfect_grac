Рігведа
1. Гімн ранній зорі
В повоз великий богині щасливої впряжені коні.
Всі несмертельні боги посідали в той повоз.
Славна з’явилась богиня живуча, в повітрі,
з лона темноти з’явилася людські оселі красити.
З цілого світа найперша встає вона й шле нам здалека
пишні дари. Народилась зоря молодая, новая,
будить створіння, найперше приходить на п�клики ранні.
В наші оселі несмертна зоря завітала,
нашу хвалу прийняла в високостях повітря.
Вільна, осяйна іде, щедро сипле розкішниї скарби.
Наче дівчина струнка, так, богине, ідеш ти
хутко на наші поданки. Всміхаючись, ти молодая,
йдеш ти раніше від сонця, осяйнеє лоно одкривши.
Наче дівча молоденьке, що ненька скупала — така ти,
бачим блискучу красу твого тіла! О щасная зоре!
Ясно палай! Ні одна ще зоря не була така красна!
1. Гімн вогневі (Агні)
Батько нашого роду поданки приносить.
Агні швидко біжить по всіх віттях кострища.
Вже не такий він слабий, молоденький як був колись першу
в час, як дві матері його на світ народили.
Хутко він займе всі гілечки, ще не доткнуті.
Шириться, стелеться, кинувсь на гілки найвищі,
швидше, все швидше… он кинувсь на нижчії знову.
Гляньте, як раптом Агні боговитий змінив свою постать.
Вітром розмаяний, в’ється, тріщить, гоготить і вирує,
ділить свій пломінь, і палить, чорні сліди полишає.
Мчить, наче повоз, червоним пломінням вже неба сягає.
Швидко від сяйва єго никне темрява наче ті птахи,
що то ховаються прудко від сонця упалів.
Вчуй нас, ти, боже поданків! Ти маєш прекраснеє світло,
коней швидких, пишний повоз ти маєш!
Мудрий, щасливий Агні! о, зглянься на наші благання!
І допровадь нас скоріше до щастя й багатства!
2. Гімн вогневі
Ясного Агні для вас викликаю, господаря люду,
ми його хвалимо в гімнах, поданки даємо,
він же на світі держить все створіння земне і богів усіх вічних.
Любо нам бога такого хвалити, що всім дає щастя,
любо дивитися, як він росте, як він промінням грає!
Пл�мінем має на вітті мов гривою кінь у пов�зі.
От, роз’ярившися, дерево їсть він і жевріє люто;
наче вода він біжить і гуде, наче повоз,
палючи, стежку лишає він чорну. Він вабить, мов небо,
що усміхається ясно до нас із-за хмари.
Він по землі розстиляється й землю він палить.
Він розкидається врозтіч, неначе без догляду стадо.
Агні, розкинувши пломінь, пече, пожирає ростини…
Дай нам, Агні, товариство хоробре, щасливе багатство
дай нам хорошу родину й великі достатки!
Гімн сонцеві (Surya)
Сонце святе, що все віда, встає перед поглядом світа,
коні блискучі несуть його. І перед сонцем
оком світ�вим, як злодії никнуть і темрява й зорі.
Промінь, наче палкиї вогні освітили створіння.
Суріа, прудкий їздець, ти нам світло приносиш,
сяєвом небо сповняєш. Перед богами ти сходиш,
перед людьми, перед небом, всі бачать тебе і дивують.
Ти очищаєш, відзла захищаєш; тим світлом ти криєш
землю і люде, а небо й повітря ти ним заливаєш,
міряєш ночі і дні, споглядаєш створіння наземне.
Сім ясних коней твій повоз несуть. О, Суріа боже!
Боже споглядачу, маєш вінець із проміння над чолом.
Їде твій повоз, сім огирів сам ти запріг, і всім дав ярма окремі.
Вглядівши сяйво твоє, що блищить після темряви ночі,
падаєм ниць: ти найвищий з богів! Ти найкращеє світло!
Ти, доброчинець, сьогодні зійшов так високо на небо,
тугу з серденька мого прожени, а з лиця мого блідість.
Кидаю блідість пташкам лісовим, щоб мені не марніти,
а жовтяницю на жовтиї квіти я кину.
Син Адіті встав потужний, він ворога мого поборе:
сам же я сили не маю змагатися з лихом жерущим.
Гімн найвищому духові
Як не було ще нічого: буття й небуття, ні етеру, ні неба,
що покривало усе те, чого не було?
Де було скритеє? У хвилях? в безодні? —
смерті й безсмертя тоді не було; і ніщо не ділило
темної ночі від ясного дня; жило тоді тілько
Все неподільне, а в ньому ніщо не жило.
Отже і все, що було. Єго темнощі крили,
мов океан, безпросвітні. І Все було скрите глибоко,
скрите в самому собі, і вродилось воно і зростало
під своїм власним теплом. — І найперше кохання
Все прийняло, бо кохання — духовного світла первісток.
В думці міркуючи, мудриї ріші почули той зв’язок
що то єднає буття з небуттям. Але де ж був той промінь,
що то побачили ріші? Чі був він вгорі, чі в безодні?
Впало насіння і сили вродились; внизу — народження,
дія і воля — вгорі. — Але хто теє знає?
Хто ж нам повідав те, звідки повстали світа всі безкраї?
Аже пізніше, ніж тиї світа, всі боги народились.
Хто ж може відати, звідки пішло все? Хіб� тілько т�й сам,
з кого повстали безкраї світа, — чі створив він,
чі не творив їх, — він бачив усе з високості,
він певне знає усе; а може і він не відає?..
1. Гімн погребовий
Все має чергу свою: по житті смерть приходить.
Хай же сей поклик що ми до богів посилаєм тепера,
буде почутий. Ми ж будьмо веселі, танцюймо,
будьмо щасливі і дбаймо, щоб довше прожити.
А від помершого долі я бороню всіх живучих,
хай в ту дорогу не піде ніхто з сього люду.
Хай всі живуть по сто літ! Міртйо в яму зачиняти.
Жінко, іди в ту господу, де маєш свій вік доживати.
В дітях, що він полишив тобі, знайдеш небіжчика свого.
Ти була гідна дружина господарю своєму.
Сей сагайдак у руках у помершого — міць наша, сила і слава.
О, що з тобою зробилось!.. А ми на сім світі зоставшись,
будьмо одважними людьми, щоб з ворогом гордим змагатись.
Ти ж повернись до землі, до широкої, доброї неньки,
що розстелилась далеко… О земле, розкрийся!
Будь ти до нього лагідна та добра, сховай його кості!
Вкрий його, земле, як шатою мати вкриває дитину!
Землю я сиплю на тебе тепера, копаю могилу,
щоб твої кості спокійно, вигодно лежали.
Предки глядітимуть гріб сей. Йама тут зробить оселю.
2. Гімн погребовий
Підеш, одійдеш від нас тим шляхом, що по ньому ходили
наші батьки! Ти побачиш богів двох величних
владарів Йаму й Варуну, що наші зливання приймають.
З Йамою жити на небі високім ти будеш,
бо заслужив ти на теє. Покинь все лихеє,
потім вернись до нас знову у постаті ясній, блискучій.
3. Гімн погребовий
О, не пали його Агні, не завдавай йому болю!
Не роздирай його тіла! Як проймеш його ти, премудрий,
вічним Батькам його дай! Хай до Сурії вернуться очі,
Вайу  дихання хай прийме. Дай небу й землі їм належне.
Водам, ростинам верни його тіла частини.
Тілько безсмертну частину пройми своїм пломінем ясним,
боже огню, і зогрій своїм п�лом ту душу.
В постаті ясній неси в край, де правдивії люде.
Агні, нехай, він полине до прадідів наших.
Хай він приходить на покликі наші й подання.
Потім нехай оживе і прийме яку постать.
О, Дйатаведас! Хай знову з’єднається він з яким тілом.
4. Гімн погребовий
Хай понесе тебе звідсі далеко Пушан той премудрий,
білого світу пастух, що над стадом своїм наглядає.
Хай тебе Агні віддасть батькам і богам доброчинним.
Хай захищає й глядить тебе вічний мандрівець,
Мудрий Пушан у обладі своїй. Хай провадить Савітрі
в тую країну тебе, де живуть праві люде і предки.
5. Гімн до Йами
Всіх, що одважні були на війні, що померли славутні,
всіх, що поданки великі давали, прийми їх до себе,
всіх, що робили добро, що любили добро й боронили,
правих, поважних батьків наших, Йама, прийми їх до себе!
Мудрих співців, що складали багато пісень святобливих,
сторожів сонця, тих Ріші поважних і правих,
ти їх до себе, о Йама прийми!
Перемога Індри
Маю співати про ту перемогу, що вчора одержав
Індра стрілець. Переміг він Агі, розділив усі хвилі,
визволив він з гір небесних потоки… І ринули води…
Як до обори корови біжать, так летять вони в море…
Індро! Подужавши первістня хмар ти розбив єси чари
тих чарівниць, народження дав сонцеві, небові й з�рі!
Перед тобою твій ворог зник… Індра вдарив на Врітру,
то ж найхмарніший був ворог. Потужним смертельним перуном
він йому тіло розбив. Мов підтяте сокирою древо,
долі простягся Агі. Наче прорвана гребля, лежить він,
водами вкритий, а там тії води утішили серце,
Врітра колись їх держав у своїх величезних обіймах,
Отже, Агі подоланого давлять вони і стискають.
Кидають буйні й турботні вітри тіло Врітри і води
топлять його, він тепер така річ, що і назви нема їй!..
Сон, вічний сон покрива тепер ворога Індри!..
Гімн до ранньої зорі
Світло лагідне займається, промінням красить всю землю.
Слово й молитву провадить зоря, сипле барви блискучі
і одчиняє ворота деннії. У сні всі лежали;
ти ж сповістила, що час нам повстати, життям утішатись,
час нам приносити жертви і дбати про власний достаток.
Темрява скрізь панувала; зоря ж освітила край неба
і до живих завітала. О дочко небес, ти з’явилась!
Ти, молодая, серпанком блискучим укрита!
Скарбів наземних усіх ти цариця! Ідеш ти
вслід за минулими зорями, ти ж і найстарша
зір всіх прийдешніх, зір вічних. Іди веселити живучих
і оживляти умерлих!.. Зоря відколи нам сіяє?
Зорі сіяли нам досі і потім сіяти нам будуть.
Сяя зоря, в свою чергу, сіяє для нашого щастя.
Вмерли ті люди, що бачили сяйво предвічної зорі,
бачим зорю ми сьогодні, судилась же й нам тая доля,
згинуть і наші нащадки, що зорі прийдешні побачать.
В давні віки красно-пишно зоря променіла; сьогодні
щедро нам світить, і потім блищатиме ясно.
Смерті нема їй, ні старощів, завжди в промінні приходить.
Повідь огнисту зоря розливає в долинах небесних.
Темряву чорну жене промениста богиня.
В повіз чудовий запряжені коні червоні. Вже їде
світ весь будити зоря. Вставайте! бо знову з’явився
нам дух життя, щоб усіх оживляти! Ось темрява гине,
день наближається! Час до роботи прийматься! Час жити!
Мати богів! ясне око землі! вістовнице поданків!
Зоре прекрасна! Світи нам і зглянься на наші поданки!
Славу нам дай, ясна зоре, ти, радоще світу!