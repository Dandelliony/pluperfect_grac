
29.IX
Дорогий дядьку!
Простіть, що я не зараз зібралась відповісти на Ваш лист. Я хотіла перше подумати над ним добре, він завдав роботи моїй 
голові, дарма що такий коротенький. Найбільше правди є 
в тих Ваших словах, де Ви говорите про авторство, що хапає 
кленовий листочок, не питаючи, звідки він і до чого. Правда і те, що мій переклад поганий. Евангеліє я стараюсь краще і точніше перекладати, хоч се і дуже трудно, бо, на мою 
думку, Верн досить тяжко пише, а окрім того, я не звикла перекладать небелетристики. За тісність і бідність мови я приймаю вину цілком на себе (так що кажіть краще не ви, а ти), 
се у мене мова вийшла така через реакцію против новітньої 
галицькоукр[аїнської] мови наукової, так пересипаної неологізмами і чужими словами та зворотами, мені се так чогось 
збридло, що я навіть впала в другу крайність, і Ви можете мене 
за се лаяти, але других вилайте вже краще не за бідність мови, 
а за її багатство (часто легко здобуте). «Знатних іностранців» я запевне перекладати буду, — я і раніш їх не цуралась, — 
тілько не можу обіцяти, що на сьому скінчу всі мої заходи, бо 
моя така натура, що я мушу від часу до часу щось писати, і не 
можу навіть добре собі самій об’яснить, навіщо я часом пишу, 
одно тілько можу сказати, і прошу вас вірити сьому, що я роблю се не для «помпадурства у Львові». Я довго думала над сею 
Вашою фразою і примірювала її до себе, але, здається мені, 
вона до мене не прийшлась. Кажу Вам по щирості, що все моє 
досьогочасне писання я вважала за роботу, — в той час як писала його, — і тілько через те давала його на люде; може бути, що 
ся робота пропала марне, — звісно, се мені жаль, і ніяке «помпадурство» мене не потішить, коли се так, — ну, що ж, приймемось з другого кінця, може, таки що-небудь вийде, в 23 роки 
ще можна починати спочатку. Погано було те, що досі ніхто 
зо мною не говорив так, як Ви, крітіка моїх знайомих і рідних 
оберталась більше на мову, стіль і т. п., а ніхто не хотів, чі не 
міг, взяти діла в корінь. Я Вам, здається, казала колись, що дивуюсь, як у мене не розвилась манія грандіоза, — де ж, з 10 літ 
попасти в поети! — я справді думаю так, але разом з тим думаю, що вона таки не розвилась.
Досить сього філософствовання. Не сердьтесь за «Evangiles», я його кінчу, і до Нов[ого року] воно тричі буде готове. Я не знала, що його треба в «Ж[итє] і Сл[ово]», а думала, що 
воно піде в «Нар[од]», коли скінчиться Біблія, і через те не спішила. Верна я покинула, «Histoire sainte», давно. «Раденького» 
через те не посилала, що думаю — краще його вкупі поправляти, я ним недовольна, якось виходить fade, певне, не вмію я 
таких речей писати, а до того мені сей genre чогось хірургію 
нагадує. Врешті, побачимо, може, се ще не так погано, як мені 
здається.
Ну, до побачення! Цілую вас і Zogo, бажаю йому «в науках 
пре[успева]ния».
Ваша Леся