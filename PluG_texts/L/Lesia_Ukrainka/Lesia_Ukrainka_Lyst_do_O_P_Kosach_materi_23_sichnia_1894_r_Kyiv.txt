
11.І. 1894
Дорога мамочко!
Вчора я отримала гроші, але ще їх не чіпала, а сховала в ящик, 
бо маю трохи з тих 20-ти, що ти мені раніш прислала. Раніш 
мене поратувала Людя, віддавши свій довг 7 р. за англійські 
уроки, а то якось так обійшлося. У знайомих я нічого ще не 
позичала, відколи я тут, і думаю, що й не позичатиму. Тося 
поїхав від нас 9-го, так що, напевне, мав поспіти в Умань на молебен; а от що Пашка і тьотя Саша думають, то я не знаю, бо 
вони писали, що сами хотять виїхати тілько 10-го і Тосі теж 
саме радять. Але ми виправили Тосю 9-го, бо не хотіли, щоб 
вийшло ніби він через нас не виїхав упору. Я того писала, що 
Ліля і Тося здорові, бо на Різдво вони були трохи слабі (я писала тобі), кашляли, ну, от я й написала, що вони вже зовсім здорові, а я, як не була слаба, то щось і не згадала про своє здоров’я, 
пишучи.
Галін чоловік став салдатом тут у Київі, тілько мусить який 
час в казармах жити (не пам’ятаю, де ті казарми), а Галя раніш 
жила у свекрухи, тепер же найняла собі домівку на Мар[іїнсько]-Благовіщ[енській], проти Тарасовської.
В театр, в оперу на «Демона», «Фауста», «Евг[ения] Онегина» 
і «Паяцы» наші ходили святами чотирі рази, двічі зо мною, 
а двічі з Мішею, окрім того, по Новому році були ми ще на 
«Плодах Просвещения», та Тося з Лілею і з товаришами ходили на «Ріголетто». Тепер Ліля дуже хоче йти слухати тую 
Нікіту, але я не знаю, чі йти, бо, кажуть, нічого в ній надзвичайного нема, а ціни за неї деруть непогані. Я не знаю, чого 
Міша писав, що ми ходили в день його виїзда в театр, се він 
якось помилився, бо ми й не думали йти, та й чудно б воно 
було, щоб він виїздив, а ми собі в театрі сиділи.
У нас, звичайне, все гаразд; Ліля не вчилась тілько три дні 
різдвяних, та на Нов[ий] рік, та на Водохреща, а то увесь час 
училась, хоч і менше, ніж звичайне, бо то було Бялк[овська] 
виїздила, а то знов Спіл[іотті] уроків два пропустив, бо його 
визвали додому, в Ніжин, до слабої матері. Зо мною Ліля теж 
занімається добре. Листа Мак[овея] я отримала, се правда, що 
вони чудні люде, ті лиси, і то всі, часом щось такого видумає, 
що трудно й розібрать, чого він, власне, добивається! Буду 
йому на днях відповідати, то напишу про мову так, як ти пишеш, бо я зовсім з тобою згідна. Я взагалі не знаю, чого вони 
так уже ламають коп’я за ту мову, так наче се саме найстрашніше питання у нас.
Цікава б я побачити «Життя і Слово», теж і «Нашу Долю», 
але не знаю, чі трапиться хутко побачити. Чі можна їх виписувать окромими книжками, не платячи за цілий рік?
Я отримала листа від Маргаріти з просьбою о пробачення, і, 
звісно, дуже тому рада.
Стар[ицький] їде-таки на сім тижні в Москву, а Людя зостанеться вдома, бо не хоче їхати з ним, та й нема чого. Бувай здорова, мамочко, цілую тебе міцно.
Твоя Леся
Посилаємо дітям картінки, Микосеві кітайця, Дорі музикальних щучиків, а Оксані чотирі портрети в куклячу хату.
Всі знайомі тобі кланяються і допитуються, коли ти приїдеш. А й справді, коли? ти щось в остатніх листах мовчиш 
про сеє.
Лис[енко] хоче в марті ставити оперету дитячу «Зіма й весна», — дуже гарна музика, але страх трудна, страх!