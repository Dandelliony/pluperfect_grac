I. До lady L.W.
Ти як осінь умреш, розіллєшся слізьми
над квітками, багрянцем і злотом,
передсмертний твій спів пролетить над людьми — 
вітер лине отак над болотом,
де й вода вся важка, мов свічадо тьмяне́,
вбрана в ряску й слизьке баговіння,
очерет тілько мертвий свій шелест почне,
обізвавшись на те голосіння,
та й замовкне… і вітер замовкне сумний,
об різку осоку́ розітнеться…
Так нехай хоч тепер спів бренить голосний!
Може, що на той спів відгукнеться.
Може, щастя, що ходить по ясній луці,
геть за річкою, там, на схід сонця,
хоч один квіт червоний, що має в руці,
перемінить в твого оборонця.
І від нього ще раз, хоч на мить на одну
спалахну́ть злото, квіти й багрянець,
і красу небувалу, дивну́, чарівну
дасть обличчю остатній рум’янець.
І, мов крик бойовий, обізветься в речах
безнадійне і марне бажання;
і тріумфом остатнім заблисне в очах
розпачливе осіннє кохання.
О, тоді не картайся, що сміло береш,
без вагання, палкими руками
небезпечний той дар… Ти як осінь умреш,
розіллєшся над щастям сльозами…
27.VI.1902