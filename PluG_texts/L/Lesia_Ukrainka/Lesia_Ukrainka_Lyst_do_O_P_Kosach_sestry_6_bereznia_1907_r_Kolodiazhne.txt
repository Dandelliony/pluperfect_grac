
21.ІІ.1907
Любая Лілеєнько!
Листа твого тілько що отримала, як і всі, що досі були писані, — сього тижня чогось листи менше часу йдуть, ніж минулого, не знаю, чому се так. Бідниї ви утята — послабіли! Таки, 
певне, недобре було тобі до К[льоні] ходити, а я ще й більше 
призводила тебе до того, і тепер мені се неприємно. Коли б ви 
швидче одужували! Воно, може, й краще, коли К[льоня] поступить не в клініку, а в лічебницю, бо в клініці часом дуже форсують вислухуванням студенти хворих, то, може, се трохи 
й заважало б скорій поправці, хоча, звісно, краще клініка, ніж 
таке «домашнє» лічення. Недарма в моїй «божественній» книзі XVIII в[іку] названо «смертним гріхом», як хто «віри гідних 
лікарів не слухає, а сам себе корує», — нагадаю сей текст К[льоні]. Я тепер все-таки спокійніша і стараюсь якнайкорисніше 
проводити час. Рівночасно відправляю листа до Дори — може, 
там і тобі щось інтересно буде — прочитай. Міцно цілую тебе, 
утятонько любеє, Дору і Микося. Велике спасибі тобі за листа, 
любая! 
Твоя Леся 