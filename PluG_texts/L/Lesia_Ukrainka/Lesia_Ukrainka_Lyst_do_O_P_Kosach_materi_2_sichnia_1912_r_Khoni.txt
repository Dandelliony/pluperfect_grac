
20.XII.1911
Люба мамочко!
Саме сьогодня я збіралася до тебе писати, як отримала твого
листа, що дуже втішив мене і сам собою, і своїми прилогами.
Авжеж, таки й прилогами — не так хвалебний тон, як саме той
факт, що таки хтось і, окрім ближчої родини та приятелів, часом уважно
читає мої, мовляла п[ані] Русова, «ковані» речі,
мене радує, бо часом мені здавалось, що драми мої належать
саме до речей «хвалимих, але не читомих» (Русова, напр[иклад], не
читала нічого, рецензуючи). «А вже ж годі заперечити», що бути голосом,
волаючим у пустині без відгуку, всетаки нікому не весело, хоч би він
мав і так мало претензій на
популярність, як я. Та не думай, однак, що я мало ціню уважне
читання з руки ближчої родини, ні, я його ціню найбільше, се 
я зовсім щиро кажу, і успіх «Лісової пісні» серед вас вважаю
за великий тріумф собі, тим більше що я його не сподівалась
чогось. Мені здавалось, що ти не похваляєш такого стілю (ти
не радила мені писати фант[астичні] драми з инших причин,
але мені здавалось, що й «по существу» ти мала щось против
того, хоч тепер бачу, що я помилялась). А я таки сама «неравнодушна» до
сеї речі, бо вона мені дала стілько дорогих хвилин екстазу, як мало яка
инша. Щодо імпульса від М. Гоголя,
то його, наскілько можу вловити свідомостю, не було. Мені
здається, що я просто згадала наші ліси та затужила за ними.
А то ще я й здавна тую мавку «в умі держала», ще аж із того
часу, як ти в Жабориці мені щось про мавок розказувала, як
ми йшли якимсь лісом з маленькими, але дуже рясними деревами. Потім я в
Колодяжному в місячну ніч бігала самотою
в ліс (ви того ніхто не знали) і там ждала, щоб мені привиділася мавка.
І над Нечімним вона мені мріла, як ми там ночували — пам’ятаєш? — у
дядька Лева Скулинського… Видно,
вже треба було мені її колись написати, а тепер чомусь прийшов «слушний
час» — я й сама не збагну чому. Зчарував мене
сей образ на весь вік. Тепер сеє очарування передалось і Кльоні — він
якось відноситься до сеї поеми, як до живої людини, —
мені аж чудно… А от досада, що ніяк не можна по-нашому
перекласти терміну «Märchendrama» — «драма-феєрія» те, та
не те! Як би його сказати? «Драма-казка» чогось незграбно —
правда? І ще буде досада, як насадять помилок друкарських.
Писала я їм ще недавно про се, та — мала́ надія. Quand on est
bête, c’est pour toujours (се про коректора). Якби мені не сором
нав’язувати тобі ще лишню роботу, то просила б тебе продержати ту
коректу, бо я їм нікому не вірю, з їх там ніхто нічого
в тих розмірах не тямить. Вже на сей раз я прошу тебе зовсім
щиро зважити, чи се для тебе не утяжливо, і якщо ні, то таки
буду просить се взяти на себе. Коли треба, напишу їм про се,
хоч думаю, що досить, коли б ти сама їм се переказала (тілько хай вони
там сами теє своє «і» проставлять, бо се вже дуже
марудно).
Тепер же і я тобі щиро і спокійно скажу. Коли тобі подобається
«Королівна», то візьми її у «Рідний Край». Коли я
одразу її тобі не призначила, то се тому, що думала — по аналогії з
попередніми моїми середньовічними мотівами, — що
вона тобі не сподобається; теж саме відноситься і до «Хвилі» — я зовсім
згожуюсь з твоїм присудом про неї, доказ тому,
що вона три роки ждала посилки до друку (писана ще в Євпаторії). Тепер
послана більше на доказ того, що й «старі» поети можуть, коли хочуть,
«дзеньки-бреньки» писати, і писали
їх раніше, ніж той великий приклад подали «молоді», та тілько не
спішаться з тим межи люде, бо вважають се марницею
(для того й точна дата стоїть під віршиком). Инші дві речі
задовгі для «Р[ідного] Кр[аю]». Тоді, як лагодила ту посилку,
хотіла тобі одну невеличку річ переписати, та тоді якось не
стало сили, а потім я подумала, що воно якесь наче фельєтонне (зветься
«Музині химери», тема — що муза ніколи не хоче
робити того, що «мусить», а тілько те, що забагнеться). Воно
вже теж років три як написане, та все вилежується. Взагалі
ж усі ті речі, що я вважала вартими друку, остатніми часами
були довгі, як ти й сама завважила. Крім того, мені якось неприємно і з
тебе конче брати гонорари, як з инших (бо я і так
же взяла від тебе гроші на «Єгипет» ні за що, ні про що), а не
брати, на жаль, не можу, бо се тепер не розкіш, а потреба, от 
і се мене якось стісняло та стісняє й тепер…
«Лісову пісню» я потім так відхорувала, що боялася повороту зімової
історії, инші речі менших нападів коштували,
але жадна не минула дарма, — вже нехай ніхто не скаже, що я
«ні горівши, ні болівши» здобуваю собі «лаври», бо таки в буквальному
значінні горю і болію кожнісінький раз. Та ще, як
навмисне, — ледве заберуся до якоїсь спокійнішої роботи, так
і «накотить» на мене яка-небудь непереможна деспотична
мрія, мучить по ночах, просто п’є кров мою, далебі! Я часом аж
боюся цього — що се за манія така?..
Що ти мене «не просиш», то се зовсім натурально, але
що й нікого — то вже даремне, бо не кожне ж одважується непрошене
пертись до хати. От, напр[иклад], «Укр[аїнська] Хата»
мене не просила і я тілько через те до неї не пишу, бо звідки ж я
знаю, що мене хотіли б там бачити. Се ж тілько «починаючим»
випадає «пробувати щастя» хоч і не проханим, бо інакше ніхто не
довідається про їх існування, а з руки людини, вже відомої добре, — се
було б накиданням. Я принаймні і від Гр[ушевського] виразних запросин
ждала, як він перенісся у Київ,
дарма що вже бувала у нього не раз «по тім боці». Без запросин
хожу тілько до родичів і приятелів, а більш ні до кого (хіба що
з церемонним «візітом» чи «по ділу»). Думаю, що так і багато
хто робить.
Ну, однак, і листище! Чи буде йому кінець? Ще хочу Дорі
і Ласочці написати. Щоб не повторятись, напишу Ласочці про
те, що хочу просити тебе дати, а її прислати. Чи Ліля привезла тобі ті
книжки, що я позичала в тебе? Я їй послала їх ще
в сентябрі чи в августі вкупі з великим транспортом инших
речей (знаю, що вона його в свій час одержала) і просила одвезти тобі.
Коли не одвезла, то вони у неї досі.
От і мало не забула! Коли і як думає Наташа видавати свій
збірник? Кльоня просив передати, що коли вона потребує,
а не має записаних мелодій до тих пісень, то він може їй дати
ті, що записав з мого голосу (єсть на всі обряди), якщо тілько те
видання буде під якою нашою (в ширшому значінні), а не чужою фірмою.
По-моєму, це слід би. Хоча, звісно, краще би мелодії просто від
«народу» записати, але ліпше так, ніж ніяк.
Може, перекажеш про се при нагоді Наташі і сповістиш, що
з того вийде? А я дуже рада, що Наташа і Юрчик такий несподіваний
«реванш» урядили Ми[косеві]… тілько сього ти
поки що не переказуй Наташі, а то вона ще «затнеться». «Ничего, ничего,
молчание….»
У нас новина є тая, що вже нам тілько місяць лишилося
бути в Хоні, бо 20 января Кльоня вже має бути «прикомандированным
членом суда» в Кутаїсі. Се значить — робитиме те,
що роблять члени окр[ужного] суда, а гроші йому йтимуть
як помічникові, себто ті самі, що й тепер. Ліпше се тим, що на
службу не щодня ходити і що робити, може, трохи менше буде,
зате робота дуже серйозна і роз’їзди, може, трудні будуть. Ну,
та будемо в Кутаїсі, то хоч канав та пансіонів позбудемось.
Тут робота дуже нерівна і нервова — часом днів 2–3 якийсь
просвіток, а часом мало не до півночі сидить у тій камері. Таки,
здається, ліпше буде, як вирветься з неї. Здоров’я його щодо
грудей нічого собі, з горлом трохи ліпше, ніж торік, а з нервами не раз
дуже погано, надто по ночах, але се й не дивно на такій клятій роботі…
Моє здоров’я ліпше, ніж торік було о сій порі, а зовсім добрим воно ж
не може бути.
Ну, бувай здорова, люба мамочко! Тут у нас уже попідвіконню колядують,
тож можна вже сказати: «Святий вечор, добрий вечор!» Всім, хто з тобою
тепер, моє вітання. Кльоня
і Ф[еоктиста] С[еменівна] кланяються тобі.
Святкуй здорова. Ще раз цілую.
Твоя Леся
