
21.III.1908
Люба мамочко!
Вибач, що я тобі довго не відповідала, та я це саме що трохи 
знов вернулася до сили, а то якась така голова була запаморочена, що і думки її не слухали. Сей тиждень почуваюся краще 
і навіть знов писати почала (може, таки якось пощастить мені 
покінчати нескінчене, поки почнуться митарства по спеціалістах). Про стан мого здоров’я я детально писала Лілі і тепер 
ще пишу, то вона тобі розкаже. 
Дуже я жалувала, що папа не схотів приїхати до нас, бо тут 
февраль був дуже теплий і гарний, то папі могло б се бути корисно. Але тепер, якщо жалую, то тілько з еґоїстичної причини, бо мені було б приємно з папою, але йому, може, й недобре було б — страх подлий март видався. Ніяк не нагріємось 
ні надворі, ні в хаті — віє «норд-ост», сяя кара Божа всього Чорномор’я. Поки се не скінчиться, то не можу збіратися ні в яку 
дорогу. Перш ніж їхати мені, мусітиме Кльоня поїхати в Сімферополь, щоб виправити мені паспорта (я ще не маю «отдельного вида»), та, може, зважу їхати за границю, то й про заграничний паспорт подбати. Але тепер на морі все шторми, то 
куди ж його їхати! 
Навіть дивуюся, чого мені саме тепер поліпшало. Може, 
того, що я нікуди не хожу і нічогісінько не роблю (навіть до 
направи білизни брала швачку, чого й зроду не бувало!). Мені 
добре трапилось, що маю дуже добру служанку, дівчину 
з Малої Перещепини, що приїхала сюди «на поправку», та не 
має змоги прожити без служби. Вона інтересується жити у нас, 
бо «мала́ семья» і не тяжка робота, а ми раді їй, бо дівчина чесна і дуже ретельна, часом аж надміру. Вона вже звикла, що 
з нами можна говорити «по-простому», і вже не мучить мені 
вух тим «новорусским» жарґоном, що панує в нашому дворі. Наші хазяї полтавці і вся двірня з України, але мова така, 
що аж жаль слухати (хоча хазяйка передплатниця «Рідного 
Краю» і величає себе «малоросіянкою»), вже досить того, що 
кухарку Горпину звуть «Грушею»… Ще тут живе один великий твій почитатель — Храпаль, брат «знаменитого», але сам 
не знаменитий. Просив кланятись тобі, хоч ти його й не 
знаєш. Та й він тебе в лице не знає і довго думав, що то я єсть 
ти, а потім не міг собі дати ради з комбінацією Драгоманова-Косач-Квітка, хто чим зветься і чому, і як сюди «писатель Квітка» приходиться. Зовсім заморочився пан! А він і без того чудненький… Я ховаюсь від його безконечних розмов, а К[льоню] 
він часто «пісочить», умовляючи кинути службу і занятись садівництвом. 
Єсть у нас квартиранти — два молоді кацапчики — «третий 
элемент» тутешнього земства й управи, хлопці спокійні і нам 
клопоту не завдають, бо і не обідають в нас. Обоє «северные», 
аж з Вологди. Часом розказують цікаві побутові анекдоти про 
свою сторону, напр[иклад], як там баби кладуть в молоко «холодяночки» (жаби), щоб воно не кисло, і теє молоко п’ють усі. 
Наша перещеплянка мало не зомліла, вжахнувшись такого 
«звичаю». 
Оце поки я не могла нічого писати, то чимало перечитала 
з російських новинок, що понадавали мені знайомі. Читала 
«Шиповник», «Землю», «Знание», «Жизнь» і «содержание онных» здебільша «не одобрила». Да, оскудение… Найбільш інтересні Муйжель і Шолом Аш, решта — претенціозні і мало інтересні. Андреєв коли б не скінчив, як 
Мопассан, я це серйозно подумала після його «Проклятия 
зверя». Удручає в рос[ійській] літ[ературі] навіть не стілько порноґрафія, скілько сумбурність і безпомічність думки й фантазії, безпорадність в рішенні навіть елементарних 
псіхологічних проблем. Именно це найбільше прикро мені 
й в «ославлених» «Щаблях життя», та й в драмі Пахаревського. Так, наче люде з зав’язаними очима пишуть… 
Ах, сміхота була мені читати рецензії на мою «Кассандру»! Люде, очевидячки, прийняли її за побутову п’єсу 
«з троянського життя»! А Перець, певне, ніяких віршованих 
драм не знає, крім псевдокласичних та інтерлюдій XVII–XVIII 
в[іків]. От не може мені «крітіка» навіть хвалою догодити… 
К[льоня] ходить потроху на службу, а поміж тим «нотаріальне» зубрить. Маримо ми, коли б якось врядитись як не 
в Криму (що страшенно трудно), то в Бессарабії або в південному Поділлі, инакше прийдеться знов чвалати на Кавказ, а сього вже так не хочеться, що й сказати трудно. Та вже ж мусимо 
південних сторін держатися через ті туберкульози… 
Бувай здорова, мамочко, міцно-міцно цілую тебе і всіх наших. К[льоня] кланяється. 
Твоя Леся