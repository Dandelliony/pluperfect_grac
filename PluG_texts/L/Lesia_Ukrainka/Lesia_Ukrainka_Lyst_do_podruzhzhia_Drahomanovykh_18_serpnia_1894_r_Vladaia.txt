
6–18/VIII. 1894, Владая
Дорогі мої дядьку і дядино!
Спасибі за листи, що Ви так хутенько написали на відповідь 
нам. Я трошки запізнилась оце і не написала укупі з Радою, 
але се, може, й краще, що не враз пишемо. Отримала я недавно 
листа від мами, дає вона мені дозвіл чекати вашого повороту і пише, що буде з дітьми в Київі сама перших місяців два, 
отже, значить, я там до кінця октября не потрібна. Значить, 
ми з Вами ще побачимось! Боюся тілько, як би не набриднути Ліді за це літо, все ж таки я, певне, завдаю їй клопоту, 
хоч я і не дуже капризна на літні домівки й комфорти. Брожу 
я тут і купаюсь гаразд, хоч, врешті, вже добродилась до невеличкої пропасниці, але се ще не біда, без сього в мене літо не 
буває. Сьогодні оце вже не брожу, а більше сижу або лежу в своїй хаті і читаю, прочитала новий «Народ», де є кінець «Раю 
і Поступу». «Рай і Поступ» мені дуже сподобався, — факти 
все відомі, але зложені докупи зручно і стисло і освічені ідеєю, 
яка, запевне, і многим «просвітителям народа» здасться новою, тим просвітителям, що хотять житіями святих підіймати ідеалізм. Я з ними на Україні попробую поговорити ще про 
царство небесне і прогрес, хоч, певне, толку вийде мало. Я думаю, що слід би, щоб оті черніговські раціоналісти прочитали 
сю річ і «Заздрих богів» теж, се, певне, було б для них добре, 
треба, щоб до їх дістались сі книжки; між іншим, цікаво наскілько їм буде зрозумілою мова і стіль, я гадаю, що для них 
не буде трудно, бо вони ж, певне, дещо читали. Нашим поліщукам можна про се говорити, але в читанні навряд чі втнуть.
Цікаво, як то галичане читають Верна й яке він на них враження робить. Тілько чудний номер «Народа» вийшов, якось 
зовсім неполітичний і не газетний, видно, що панове радикали мають поважнішу роботу. Врешті, може, іюльські номери 
инакші, там, певне, є що-небудь хоч про їх з’їзд.
Я послала Павликові Біблію далі, а Вам хутко пришлю 
«Раденького», спасибі пропасниці, вона чогось пробудила 
в мені охоту до писання і до всякої літератури, а то я було, що 
називається, «от рук отбилась», сподіваюся, що пропасниця 
мине, а літературний настрій зостанеться. Остатні дні я завзято читаю Ренана і все одкриваю Америки для себе, я б Вам 
про них написала, та нехай краще потім поговоримо, а тепер я краще ляжу та візьму знов-таки Ренана. Про наше життя тут, я думаю, Рада написала докладно. У нас тепер сидить 
Ваня і розбірає Фотіновські шпаргали.
Бувайте здорові, цілую Вас і Зорю.
Ваша Леся
Прошу Вас, дядино, не забудьте зняти портрета з Зорі, якийто він тепер.
Чому Ви не напишете пару слів Ліді, вона, здається, обіжається.