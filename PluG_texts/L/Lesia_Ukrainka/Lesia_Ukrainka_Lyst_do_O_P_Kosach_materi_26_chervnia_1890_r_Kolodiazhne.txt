
14 іюня
Люба мамочко!
Відповідаю тобі, яко упра́внений делегат чесної республікі. 
Твій лист ми одержали тілько сьогодні; папи він не застав, бо 
папа поїхав учора в Луцьк, бо там тепер Ор[ест] Левицький,
то папа хотів з ним побачитись. Завтра папа, певне, знов до нас 
приїде. Тим часом у нас республіка настояща під моєю презіденцією. Ми тепер усе варимо та смажимо, і мушу сказати, що 
мені се діло починає обридати, а ми тепер вступаємо в маліновий період і вже зварили шість фунтів маліни. Мал[і]ни буде 
сила сього року, на нових плантаціях теж дуже багато. Полунички вже «grâce à Dien» кінчаються, та вже ж їх і наварено 
немало. Чорної смородини зварили десять фунтів, а завтра наливатимем налівку. Пуцовий учитель приймає живу участь 
в ягодних справах, — я навіть не сподівалась сього: Пуцик 
в антрактах між ученням і гойдалкою теж варить і господарить.
Тігри (Микось і Оксана) зробились настоящими «же́рчиками», сьогодні докінчили остатні вишні, кінчають полунички 
і починають порички та маліну. Сьогодні Уксус почав їсти горох. Патьчиній (Дориной) їді — нема міри. Уксус з Кохом були 
недавно трошки слабі; ну, папа, звісно, зараз узяв їх в лабет 
(найперше витер уксусом, закутав і т. д.), і тепер вони здоровісінькі, не́грять і тігрять, «як не може бути». У мене нога болить, як і перше, я «большею частию лежу на кровати», читаю 
Тена і варю варення, часами пишу вірші. Пуц з учителем не 
сперечається, а як учителеві в республіці живеться, дознаєшся з його власних слів, бо він збірається до тебе писать; мені 
здається, що він від республіки кривди не має.
Ну, як же ви там, панове турісти, маєтесь? Мене все ще беруть заздрощі проти вас, надто, коли подумаю, як то ви будете «хвастати» повернувшись!.. Бувайте здорові та не барітесь 
в дорозі. Цілую тебе, мамочко, і любу кна-книну. Бабушку теж 
цілую, прошу, хай не гнівається, що не пишу.
Ваша Леся