
18.VIII. 1892
Кохані мої дядьку й дядино!
Не буду вже нічим одбріхуватись, а тілько скажу, що я й сама 
не знаю, як я могла так довго не писати до Вас; якщо будете 
мене лаять, то я того варта. Але я таки думаю, що не будете лаять, на сей раз, може, мені так минеться. Я літом завжді трохи 
лінуюся, а се літо якесь надто ліниве у мене, певне, тим воно 
таке, що я його вдома провожу, не скучаючи, того ж і робота не 
так на думку йде. Досить буде сказати, що я досі не написала 
обіцяної поеми («Бр[ю]са»), хоч і тримаю в мислі писати її, а не 
пишу єдино через лінощі. Проводиться мій час досить дурним 
способом: як не в лісі, то в саду, тілько ввечері в хаті, та й то 
найбільш за фортеп’яно. Правда, що у нас тепер спека надзвичайна, надто для Полісся, що звикло до вічно плачущого неба. 
Для мене то се дуже добре, а тілько для того, хто боїться холери, то й зовсім зле. У нас на Правоберіжжі поки що холери 
нема, і ми думаєм, що, може, вона до зими до нас не долізе, 
а зимою її не так страшно. Врешті, ми зовсім перестали її боятись, навіть мама привикла до всяких непевних розмов та слухів, а перше її це все дуже турбувало. Я чомусь ніяких зараз не 
боюсь і дуже сержуся, що мама не хоче мене пускати в Полтавщину до Шури через те, що там де-не-де прокидається холера. 
Мусить бути, що до зими я нікуди з дому не виїздитиму, хіба 
що в Одесу вирвуся на який час на весілля гуляти, — слава 
Богу, там холери нема. Отож вийде таке чудо, що я цілий рік 
буду вдома (бо пробування на Бугові я не вважаю за пробування «на чужій стороні»), і, здається, се буде добре для мене. 
Як будуть іти осінні дощі, то я сподіваюсь написати чимало 
такого, що вже давно збираюсь. При тому прошу Вас, дядьку, 
не забувати, що я готова завжді служити Вам своєю роботою, 
чі то в перекладах, чі то в орігінальних творах. Було б мені 
дуже мило, коли б я могла бути Вам у чому-небудь справжньою помічницею. Не вважайте на мої літні лінощі, — я тілько 
тоді лінива, коли мій організм того справді вимагає, а то таки 
можу похвалитись, що лінощі не моя натура. Та я таки хоч 
можу читати німецькі «Einleitung’и», і не вважаючи на спеку, а от Міша то вже може служити тіпом «студента на вакаціях», — врешті, я йому не дивуюсь. Спасибі Міші, я таки маю 
книжки про давні рел[ігії], тілько окрім Kautsch’a, та й того 
пізніше матиму. Ще я думаю, що мені слід би мати якісь книжки по історії рел[ігії] і культури жидівської, а то мені трудно 
добратись толку в тих різних пророчих книгах, в тих фантастично-туманних образах та чудній міфології. Але то ще 
буде час і на те, хай-но я перше з «Einleitung’aми» вправлюсь. 
З мене, може, вийшов би порядний студент-теолог, бо я способна «втравитись» у такі річі. Хоч могло б статись, що мені б 
поставили двойку по зак[ону] Бож[ому], як то сталося з одним 
досить розумним київським студентом. Врешті, певніше, що 
з мене ніякий студент не вийшов би. Якби я була здорова, то, 
може б, вийшов з мене другий Вамбері або другий Пржевальський, бо маю дуже бродячу натуру. Як я почула, що Зоря вибірається на Фіністерре, то аж мені заздрісно стало, бо се моя 
давня мрія — побачити справжній океан. Шкода, що Зоркове подоріжжя не вигоріло, хоч я йому і позавидувала завчасу, 
а все ж я б хотіла, щоб хоч він сам побачив океан. Колись, «як 
матиму багато лишніх грошей» (Мішін вираз), то ми з Зорею 
поїдемо навколо світа! Чому Ви, дядино, не поїхали на Фіністерре? Мама каже: «І добре, що не поїхали, бо нема чого»; але 
я зовсім иншої гадки, я на Вашому місці постаралась би поїхати. Напишіть мені, де, властиве, тепер Ліда і Рада. Вони на 
літо завжді якось так зникають, що навіть трудно допитатись, 
де вони поділись. Я б просила Зорю описати свої паріжські 
враження, але знаю, що хлоп’ята його літ не дуже люблять 
епістолярну літературу, то й не намагаюся. Краще Ви вже пишіть і за себе, й за його. Ви наводите на Зорю, ніби він і трус, 
і те, й се! Він дуже цікавий і розумний хлопчик, ми б з ним, напевне, були добрі товариші, а в товаристві нас не злякали б ні 
живі омари, ні які инші дива морські. Та й, справді, Ви дядино, 
даремне так журитеся Зорею, його нібито ненормальним вихованням, — дитина з Вашої сім’ї напевне вийде краще, ніж 
всяка «нормально вихована» російська дитина, загнічена з малих літ сістематичним гімназічним вихованням. Я щодалі, то 
більше впевняюся, як то добре, що мама не віддала мене в гімназію, бо гімназія хоч би й не зломила мене, то все-таки пригнітила б. Хіба тілько те добре в школі, що вона привчає до товариства, але ж і не за всяким товариством варто жалувати. 
Мушу признатись, однак, що я таки трохи жалую за товариством, бо я, властиве, ніколи не мала його, як і всі ми, окрім 
Міші, котрий був у гімназії та в універсітеті. Я щось не розберу, чі Рада ходить в школу в Софії, чі ні? і що то за школа, куди 
ходив Зоря? чі то так, як гімназія, чі що? Як се Рада й Зоря могли так хутко вивчитись болгарської мови настілько, щоб навіть бути школярами болгарськими? А тепер Зоря, либонь, набереться паріжського акценту, проживши ціле літо в Паріжі. 
От я б хотіла знати всі головні европейські мови, хоч би для самих літератур, але се моє бажання дуже помалу справжується, 
бо в Колодяжному трудно знайти спосіб до того. Мені б таки 
слід хоч одну зиму пробути десь у великому місті, а то в селі самобразовання дуже дорога річ. Я б хотіла ще довше писати, та 
оце щось так гаряче робиться, що аж думки розтають, бо от-от 
їхатимуть до міста і я хочу з листом поспіти.
Та вже й час кінчити на сей раз.
Бувайте здорові усі троє, міцно Вас цілую. Справді, се шкода, що я ще не маю «багато лишніх грошей» і через те не можу 
поїхати з Зорею на «край світа».... Пишіть до мене, прошу Вас.
Ваша Леся
Чі Ви отримали наші переклади з Гейне? Я наказувала, щоб 
Вам їх вислали.
Скажіть мені, що значить слово «Athnach» (у Cor[nil]l’a 
в «Einl[eitung]»), чі воно жидівське, чі яке? Мене дуже збиває, 
що я не знаю його.