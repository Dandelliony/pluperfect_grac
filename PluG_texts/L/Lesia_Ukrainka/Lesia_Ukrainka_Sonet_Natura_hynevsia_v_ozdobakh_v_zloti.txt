Сонет
Натура гине — вся в оздобах, в злоті,
Останній усміх я́ сний посила
І краскою непевною пала,
Немов конаюча вродливиця в сухоті.
Недавно ще була вона в турботі,
Жила і працею щасливая була;
Тепер остатнії дарунки роздала
І тихо уміра… кінець її роботі!
Спокійно уміра і листом покриває
Росинки білиї, ті сльози самотні
Від сонця ясного і від людей ховає.
Натура ллє ті сльози таємні
Того, що хутко ляже в смертнім сні,
В холодній, білій сніговій труні…
4-го Листопаду, 1890 р.