
4.ХІІ ст. ст. 1908 р.
Високоповажаний добродію!
Я давно до Вас не озивалась бо не було нічого вартого Вашої
Я давно до Вас не озивалась, бо не було нічого, вартого Вашої
уваги, до писання. Аж ось, нарешті, удалося нам з чоловіком
спровадити сюди з Севастополя кобзаря Гончаренка, а з Миргорода
фоноґрафа Сластьонового, а з Москви та з Києва вальки до фоноґрафа,
навчитися орудувати тією недосконалою
машиною і таки записати репертуар Гончаренковий. Той репертуар в формі
вальків фоноґрафічних посилаю тепер до
Львова, до Етноґрафічної Комісії, а вона передасть його Вам.
Посилаю тому до Комісії, а не на Вашу адресу, бо при сій нагоді
умовляюся і про дальший порядок з тими вальками, на
яких умовах мають вони, по використанню, стати власністю
Тов[ариства] ім[ені] Шевч[енка]. Власність ся не без вартости,
бо все ж фоноґраф дає хоч і неповне, але повніше, ніж ноти,
поняття про манеру виконання кобзарських дум. На адресу Комісії посилаю
і поясняючі примітки до вальків, і тексти
дум. Все те має бути доручене Вам для Вашої роботи. Тілько
боюся я, коли б Вас не перетомила та не виснажила ся робота, — я се як
спробувала кілька днів попоморочитись із тим фоноґрафом, то бачу, що ся
машина — чиста погибель для нервів,
такий вона має прикрий тембр і такі незносні її капризи! Маєте рацію,
що збірач фоноґрафічного матеріялу повинен вибіратися в екскурсію з
готовим фоноґрафом і вальками, — нам
процедура спроважування «струменту» забрала цілий місяць
часу… Ну, та мені особисте не жаль тепер ні часу, ні клопоту,
покладених на сю справу: одно, що я дедалі більше впевняюся в
нагальности справи ратування дум, а друге, що кобзарь
Гончаренко незвичайно інтересна людина і з етноґрафічного, і навіть з
белетристичного погляду, так що я почуваюся
цілком нагороженою за клопіт тими скількома днями, пробутими в його
товаристві. Приємно мені теж, що нам удалося
схопити у фоноґраф акомпанімент бандури до дум і чисто музикальні
нумері його репертуару, — не знаю лише, чи досить
воно вийшло виразно для записування на ноти, а для слуху
воно виходить так добре, як тілько може виходити на сій недобрій
машині. Гончаренко грає ліпше, ніж співає, — в музиці
він віртуоз межи простими бандуристами — співати ж у 70 літ
ніхто не може добре. Коли б тілько вальки доїхали в цілости
і не попсовані!
За день — за два виїзжаємо на Кавказ. Адреса моя там: Тифлис, Судебная
ул[ица], Ивану Клементьевичу Савицкому, для
Л. Квитки.
З найщиршим поважанням
Л. Квітка
P. S. Мій чоловік засилає Вам свій привіт.
P. S. Прислухавшись до фонетики Гончаренка, ми вже відступаємось від
свого бажання, щоб тексти кобз[арських] співів
перевіряв хтось з українців, не переслухавши тих текстів з фоноґрафа
або з живого виконання. Бувають несподіванки і для
українців у тій фонетиці! Тут важно — просто добре прислухатись, «не
мудрствуя лукаво», а се галичанин може так само,
як і українець право- чи лівобережний.
P. S. Коли інструментальний супровід до дум і самостійні
інструментальні п’єски неможливо списати детально на ноти,
то все ж бажано, щоб було списано хоч в загальних рисах. Як
буде списано хоч в загальних рисах, тоді, може, хто з молодих
музикантів, що вчаться тепера гри на бандуру, навчиться тих п’єсок хоч
в загальному зарисі, а потім, може, поїде до
Гончаренка, щоб довчитися детально і списати детально. А се
детальне списання в високій мірі важне тую непостижиму загадку, якої
мій чоловік не міг розв’язати, слухаючи Гончаренка, а саме, що при
співанні дум, настроєних на мінорному звукоряді, акомпанімент
провадиться на мажорному звукоряді,
що, проте, якимсь чудом не ріже вуха. 