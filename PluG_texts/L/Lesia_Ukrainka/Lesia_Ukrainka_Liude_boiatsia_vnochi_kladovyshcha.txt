Люде бояться вночі кладовища,
жаских казок і непевних примар,
страшно і вдень їм сумних катафалків,
чорної ризи, і ладану, й мар.
Я не боюся того, тілько смутно
поглядом поїзд сумний проведу;
любиї тіні мене проважають
в час, коли я з кладовища іду…
Спогад живий до живої говорить,
мертва могила над смертю мовчить,
і про страшну таємницю під нею
голос похованих в ній не кричить.
Я не боюся — мовчазна могила
нам не з’ясує, що діється в ній.
Вас я боюся, ви, труни живиї
мрій наших спільних, любови, надій.
Вас я боюся, ви, зрадники-друзі.
Тілько не ваших ворожих речей,
я не боюся погроз і докорів,
ні, я боюсь ваших любих очей,
голосу вашого милого страшно,
рухів, обличчів таких чарівних,
все, що в душі вашій діється скрито,
вчую я вмить, прочитаю по них.
Раптом побачу спотворені мрії,
мертві надії, зотлілу любов,
мертва душа гляне в очі марою,
в жилах мені заморозить всю кров.
Мертва душа буде жаско мовчати,
а заговорить могила жива…
я не боюся вночі кладовища,
але страшні мені й вдень ті слова…
15.VIII.1904
Поезія поза збірками 347