Ґергарт Гауптман
Ткачі
Драма
Посвата
Моєму батькові, Робертові Г., присвячує сю драму
Коли я присвячую сю драму тобі, дорогий батьку, то ти знаєш, 
яке почуття мене до того призводить і нема потреби розібрати його тут.
Ти оповідав мені про діда, що замолоду вбогим ткачем так 
сидів за верстатом, як і оці мої ткачі, і се оповідання дало початок моєму творові. Чи він сильний і здібний до життя, сей твір, 
чи гнилий в основі, але все ж се найкраще з того, що може дати 
«такий бідний чоловік, як Гамлет».
Твій Ґергарт
Діячі:
Кассір Нейман
1-ша ткачиха
Конторщик Пфейфер
Ученик
Бекер, ткач молодий
Старий Бавмерт
Ткач Рейман
Ткач Гейбер
Дрейсіґер
Різні ткачі і ткачихи
Хлопчик
І
Велика, небілена хата в домі Дрейсіґера в Петерсвальді. Се контора, де ткачі віддають готову тканину. Ліворуч нічим не завішені вікна, на середній стіні шкляні двері, праворуч теж шкляні 
двері, кудою раз у раз входять і виходять ткачі, ткачихи й діти. 
Вздовш правої стіни, напівзакритої, як і дві инші, полицями для 
бархану, поставлена довга лава — там ткачі розкладають роботу. 
Всі ткачі по черзі дають роботу на розгляд. Конторщик Пфейфер 
стоїть за великим столом, де ткачі понакладали тканини на розгляд. Конторщик розглядає з лупою і ціркулем. Як уже розглянуто, ткач кладе бархан на вагу, а конторський ученик важить. 
Зважений товар ученик скидає до складу. Конторщик Пфейфер 
вигукує кожний раз, скільки кому належиться, до кассіра Неймана, що сидить при малому столику.
Парний день; пізня весна. Дзиґар показує полуднє. Ткачі здебільшого стоять, мов на суді, наче ждуть, чи їх на смерть засудять, 
чи життя подарують. Кожний з них якийсь прибитий, мов той 
старець, що вже натерпівся без краю поневірки, наслухався докорів за дармоїдство та й звик стояти, знітившись, та всякому коритись. Знати по лиці, що кожний з них клопочеться та журиться 
марне, без перестанку. Чоловіки всі трохи подібні межи собою, 
«старують», мов діти, що вдають дорослих; мало не всі плоскогруді, кахикають, мізерні, брудно-бліді, замучені при верстаті, коліна від сидні покривлені. Жінки їх на перший погляд мовби инакші: розхрістані, роздратовані, засмикані, обшарпані, а чоловіки 
все ж якусь там повагу злиденну мають та й одежа на них підлатана. Декотрі дівчата гарненькі: бліді як віск, постаті делікатні, 
очі смутні, великі, пильні.
Кассір Нейман (одлічує гроші).
Зостається 16 грошей срібних, 2 пфеніґи.
Перша ткачиха (30-літня, дуже змарніла; збирає гроші докупи 
тремтячими руками).
Спасибі вам.
Нейман (бачить, що жінка стоїть).
Ну, знов щось не так?
1-ша ткачиха.
Ой, мені б так треба з пару феників наперед!
[Решта тексту І дії не збереглася]
Діячі:
Старий Бавмерт
Стара Бавмертиха, його жінка
Август, їх син
Емма, Берта — їх дочки
Фріц, нешлюбна дитина Еммина
Старий Анзорґе, господар хати і ткач
Генрикова, ткачиха
Моріц Єґер, солдат, пущений в гостину додому, колишній ткач
ІІ
Хатинка господаря Вільгельма Анзорґе в Кашбаху, в Совиних 
горах.
Тісна кімнатка на лихому помості, низенька, ледве в 6 локтів, 
з закуреними сволоками. За верстатом сидять дві молоді дівчини, Емма і Берта Бавмертівни. Стара Бавмертиха, зовсім древня, 
сидить перед ліжком на скамничці, перед нею мотовило — її син 
Август теж мотає, сидячи на дзиґлику; Август — двадцятилітній дурний хлопець; має малий тулуб і велику голову, довгі руки 
й ноги, як у павука. Крізь два маленькі віконця на лівій стіні, наполовину заліплені папером, вривається слабке, рожеве вечірнє 
світло. Воно падає дівчатам на біляві простоволосі голови, на худі 
непокриті плечі, на тонкі воскові шиї, на грубі зборчасті сорочки 
на спині; дівчата убрані тілько в сорочки та в короткі спіднички 
з десятки. Рожеве світло падає старій жінці на обличчя, на шию 
і на груди: обличчя худе, мов у кістяка, зморшки і пруги на безкровній шкурі, очі позападали, червоні, запалені та вогкі від вовняного пороху, диму та пізньої роботи; шия у жінки довга, жилувата, вся в зморшках, впалі груди зап’яті злинялими хустками 
та шматтям. Частина правої стіни ще в світлі, при ній видко піч, 
лаву, ліжко та скілька розмальованих образів.
Перед піччю на бантині сушиться шмаття, за піччю згромажене усяке дрантя. На лаві кілька горшків і деяке начиння, на 
папері сушиться розложене картопляне лушпиння тощо. На сволоці висять повісма прядива та вовни. Кошики з тальками стоять перед верстатами. На дальшій стіні низькі двері без замка. 
До стіни прислонена в’язка пруття та скілька поганеньких кошиків чверток: — Верстати гудуть, ляди раз по раз стукотять, стіни 
й поміст двигтять від того, совання та шархання човника чутно 
на всю хату. До всього ще шумить, не вгаває мотовило, так мов 
джмелі гудуть.
Стара Бавмертиха (жалібним, розбитим голосом до дівчат, що 
перестали ткати і приглядаються до тканини).
Либонь, знов увірвалось?
Емма (старша дівчина, 22-х літ. Зв’язуючи порвану нитку).
Ну, вже ж і вовна!
Берта (15 літ).
Чиста біда з тим утоком!
Емма.
Де то батько так забарились?
Вони ж вийшли з дому смерком.
Стара Бавмертиха.
Отож-то, тож-то. Ой, мої донечки, де ж то він забарився?
Берта.
Не бійтеся, мамо, на Бога!
Стара Бавмертиха.
Та все якось боязно.
(Емма тче знову).
Берта.
Стій-но, Еммо!
Емма.
Що там?
Берта.
Здається, хтось іде.
Емма.
Певне Анзорґе йде до хати.
Фріц (4-хлітній хлопець, малий, босий, обшарпаний, заплаканий).
Мамо, їсти хочу.
Емма.
Пожди, Фріценьку, пожди трошки! Он дідусь хутко прийдуть, принесуть хліба, калача.
Фріц.
Ой, коли ж так хочеться їсти, мамочко!
Емма.
Я ж тобі кажу. Ти ж не дурний. Вони от зараз прийдуть. 
Принесуть смачненького хлібця і кави… А як буде свято, 
то мама візьме лушпиння та занесе на село, а там дадуть 
за нього гарний глечичок сироватки для мого хлоп’ятка.
Фріц.
А куди ж дід пішов?
Емма.
Вони пішли до фабриканта з роботою, до каси, Фріценьку.
Фріц.
До фабриканта?
Емма.
Авжеж, Фріценьку. Туди, до Дрейсіґера, до Петерсвальду.
Фріц.
А там йому дадуть хліба?
Емма.
Авжеж, грошей дадуть, а дід куплять хліба.
Фріц.
Багацько дадуть дідові грошей?
Емма (сердито).
Ой, хлопче, відчепися з своєю гуторкою!
(Тче знов, і Берта теж. Раптом спиняються обидві).
Берта.
Піди-но, Авґусте, спитай в Анзорґе, чи не засвітив би він.
(Авґуст виходить, за ним Фріц).
Стара Бавмертиха (жахаючись несамовито, як дитина, мало 
не плачучи).
Ой, діти мої, дітоньки! Де ж це старий?
Берта.
От, може, собі до Гавфа зайшли.
Стара Бавмертиха (плаче).
Коли б же він хоч до корчми не пішов.
Емма.
Та не плачте, мамо! Хіба ж наш батько такий?
Стара Бавмертиха (не тямлячись від неспокійних думок та від 
страху).
Ну… ну… ну, скажіть же мені, що ж то буде? Як він… ну, 
як він прийде додому… а що, коли він все пропив та й нічого не принесе додому? Тож солі нема в хаті ні дрібочки, 
хліба ні кришечки. А дров хоч би полінце…
Берта.
Та не журіться, мамо! Тепер місячно, то ми підемо в кущі, 
візьмемо Авґуста з собою та й принесемо в’язочку хмизу.
Стара Бавмертиха.
Еге, щоб ще лісничий вловив!
Анзорґе (старий ткач, худий, високий, з постаті до півня схожий, і, входячи в хату, мусить нахилитись. Спочатку виставляє тілько голову й плечі в двері. Волосся й борода кудлаті, нечесані).
А що вам треба?
Берта.
Коли б ви світло засвітили!
Анзорґе (нишком, немов у хаті хто хворий лежить).
Та ще ж видно.
Стара Бавмертиха.
Ти б уже хтів, щоб ми поночі сиділи.
Анзорґе.
Я ще й собі ради не дав.
(Виходить).
Берта.
Ну, дивіться, яке-то скупе!
Емма.
Тепер сиди, поки не змилується.
Генрикова (ввіходить. 30-літня жінка, вагітна. Знати її по лиці, 
що втомлена, вимучена клопотом, заморочена злиднями).
Добривечір вам.
Стара Бавмертиха.
А що ви нам скажете, Генрикова?
Генрикова (шкандибаючи).
Шкло в ногу загнала.
Берта.
Ну, ходіть сюди, сідайте. Я побачу, може, вийму.
(Генрикова сідає. Берта стає перед нею навколішки і виймає їй скабку з підошви).
Стара Бавмертиха.
Як же там у вас дома, Генрикова?
Генрикова (гукає з одчаю).
Хутко, дасть Біг, ніяк не буде.
(Сльози її душать, вона їх ковтає, далі не видержує і тихо 
плаче).
Стара Бавмертиха.
Ніж отак жити, як оце ми з вами, то краще б Господь 
змилувався та й забрав би нас геть з сього світу.
Генрикова (не може далі видержати, кричить крізь сльози).
Діти мої нещасливі з голоду пухнуть!
(Хлипає й голосить).
Я вже не можу ради дати. Хоч що хочеш роби! Хоч пропадай з тієї біганини. Я вже не знаю, чи я жива, чи я мертва, а воно все однаково, і просвітку немає. Якось же треба тих дев’ятеро голодних ротів нагодувати. Та чим, га? 
Вчора ввечері мала я скибочку хліба, і то не стало навіть 
для двох найменших. Котрому ж я мала дати, га? Всі кричать: мамцю, мені! мамцю, мені!.. Ой, горе моє!.. ще ж то 
я тепера ходжу. А що ж то вже тоді буде, як зляжу? Що 
було трохи картоплі, то й та пішла за водою. В хаті ні 
крихотки, ані рісочки!
Берта (вийняла скабку і рану обмила).
Тепер ще шматочкою зав’язати.
(До Емми).
Пошукай лиш там чого!
Стара Бавмертиха.
Воно і в нас не ліпше, Генрикова.
Генрикова.
Та ви ж хоч маєте дочок. Маєте чоловіка робітника, а мого ж на тім тижні знов напала слабість. Знов його корчило та мучило, я вже далебі зо страху не знала, що мені 
з ним почати. Оце як нападе на нього таке, то потім 
з тиждень лежить і з місця не рушить.
Стара Бавмертиха.
Мій теж не дуже то здався. Візьметься до роботи, та зараз і стій! І в грудях йому болить, і в крижах ломить. І ми 
завжді без шеляга на переднівку. Як оце й сьогодні не 
принесе яких грошенят, то й я не відаю, що то далі буде.
Емма.
Вірте Богу, Генрикова, ми вже до того дожились… Батько 
мусів Бровка забрати. Мусимо дати його забити, щоб хоч 
раз підживитися.
Генрикова.
Чи не маєте хоч зайвої жменьки муки для мене?
Стара Бавмертиха.
Ані рісочки, Генрикова, та й солі нема ні дрібочки в хаті.
Генрикова.
Ну, то я вже не знаю!
(Встає, думає).
Далебі, не знаю!.. Я не дам собі ради.
(Кричить з лютості й жаху).
Та я була б рада, якби мені де свинячої заколоти здобути… Як же ж я прийду з порожніми руками? Несила моя! 
Хай мене Бог простить, а я собі иншої ради не знайду.
(Вибігає, шкандибаючи, ледве наступаючи лівою ногою).
Стара Бавмертиха (кричить, остерігаючи).
Генрикова, Генрикова! Схаменіться!
Берта.
Нічого вона собі не зробить. Не бійтеся.
Емма.
Так вона раз у раз.
(Сідає знов до верстата і тче якийсь час).
(Авґуст присвічує лойовою свічкою своєму батькові, старому Бавмертові, а той тягне в хату клунок вовни).
Стара Бавмертиха.
Господи, Господи! де ж се ти, старий, так забарився?!
Бавмерт.
Ну, чого вчепилася одразу? Дай хоч вгору глянути. Ось 
подивись лишень, хто прийшов зо мною.
Моріц Єґер (ввіходить нагнувшись у двері. Кремезний, не дуже високий, червоний на виду солдат; гусарська шапка набакир, 
одежа й чоботи нові, сорочка біла без коміра. Ввійшовши, 
стає навитяжку і віддає честь no-військовому. З притиском).
Добривечір, тітко Бавмертихо!
Стара Бавмертиха.
Ну, дивись ти! То се ти додому прийшов? Ще не забув 
нас? Ну, сідай же. Ходи сюди, сядь ось тут.
Емма (стирає спідницею стільця і присуває Єґерові).
Добривечір, Морице! Схотілося знов подивитись, як 
живе сірома?
Єґер.
Ну, скажи лишень мені, Еммо! Я просто не повірив. Адже 
ти маєш хлопця, що хутко хоч до війська. Де ти собі такого запобігла?
Берта (забирає від батька припас, кладе м’ясо в ринку і становить у піч. Авґуст розпалює вогонь).
Ткача Фінґера либонь знаєш?
Стара Бавмертиха.
Він якось у нас в хаті мешкав. Він таки хтів її взяти, та 
вже тоді був зовсім хирний на груди. Я, було, не раз остерігаю дівчину. Та чи ж вона послухає? Тепер він давно 
вже вмер, вже й забули про нього, а вона он ще набідується з малим. Ну, розкажи лишень, Морице, як же там 
тобі поводилось?
Бавмерт.
Не журися, стара, за сиротою Бог з калитою; він нас усіх 
переважив; одежі має стілько, мов який князь, срібного 
дзиґарка та ще 10 талярів чистими грішми.
Єґер (розсівся, усміхається та величається).
Я не нарікаю. Мені в війську незгірше.
Бавмерт.
Був на послузі в офіцера. Ти тілько слухай, як він попанськи говорить.
Єґер.
Я вже так звик до делікатної мови, що инакше й не 
потраплю…
Стара Бавмертиха.
Чи ти ба, який! Колись таке було нікчемне, а тепер, глянь, 
як забагатіло! Адже ти був ні до чого путнього нездалий; 
було й чісниці не тямиш нарентати. Все було надворі ганяєш; на миші пастки ставити та щиглята в сільце ловити — ото тілько й роботи твоєї було. Хіба ж ні?
Єґер.
Авжеж, тітко. Та я не самі щиглята ловив, часом і ластівки.
Емма.
Ми тобі все було наказуємо, що ластівок не годиться 
займати.
Єґер.
Мені то не шкодило… Ну, як же ви, тітко, тута малися?
Стара Бавмертиха.
Ой, Господи, вже так набідувались за тих чотирі роки. 
Ти тілько глянь на мене, гостець якийсь вчепився. Дивись, які пучки. Я вже не знаю, може, то опух, абощо! Та 
вже ж я нещаслива! З місця не рушу сама. Ніхто не повірить, що я терплю.
Бавмерт.
Кепська справа з нею. Нічого вже з неї не буде.
Берта.
Рано одягни, ввечір роздягни. Годуємо, як малу дитину.
Бавмертиха (квилить).
Мушу все помочі просити раз у раз. Гірше, ніж слаба. 
Я їм камінь за плечима. Що вже я Бога милосердного наблагалась, щоб мене до себе прийняв! А Господи, Господи, яке ж мені горенько тяжке! Я вже й сама не знаю… 
люде, може, думають… але ж я змалку до роботи звикла. Зроду своє діло робила як слід, а тут на тобі раптом 
(пробує встати), як несила, так несила. І чоловік добрий, 
і діти добрі, а як подивлюся на них!.. До чого ті дівчата подібні? Ніяк краски в лиці не мають. Білі, як глина. 
В одно сиди, в одно гупай при верстаті, — ніхто не питає, чи то воно добре отак для молодих дівчат? Яке ж їх 
життя? Хоч би вони могли собі якусь одежинку справити, щоб хоч трохи прибратися, та десь би межи люде показатись, чи до церкви піти, все ж би якась розвага була. 
Глянути на них, чисті тобі вішальниці, а молоді ж вони, 
ота ледве що дівка, а ся ще підліток.
Берта (коло печі).
Щось бо курить знову!
Бавмерт.
Дивись-но ти, який дим! Ну, та як же димові коміном іти, 
коли ж ся піч от-от завалиться. Нехай розсипається, будемо хіба сажу їсти. Вже й так кахикаєм навперейми. Як 
бухи, так бухи, як прорве, що й легені повипадають, то 
ніхто, певне, по нас плакати не буде.
Єґер.
То вже Анзорґове діло, він же мусить поправити.
Берта.
Журба йому за нас. Лається тільки без пуття.
Бавмертиха.
Ми й так йому місця багато займаємо.
Старий Бавмерт.
А як почнемо нарікати, то й вилетимо геть. Він од нас 
уже з півроку, як не бачив плати.
Бавмертиха.
Такий напасливий чоловік, міг би трохи людяніш бути.
Бавмерт.
Він теж не має звідки, стара, має він теж біди доволі, хоч 
і не бідкається.
Бавмертиха.
Проте має хоч свою хату.
Бавмерт.
Ей, стара, що то говорити! У сій хаті він не має ані брусочка свого.
Єґер (витяг з одної кишені люлечку з гарними китицями, а з другої кварту горілки).
І тут теж не все так далі буде. Мене аж диво бере, як то 
тут люде так живуть. Таже у городі собакам живеться 
краще, ніж вам тут.
Бавмерт (палко).
Бач, бач! І ти ж се знаєш?! А скажи ж кому слово, одно почуєш: кепські часи, та й годі.
Анзорґе (увіходить; в одній руці глиняна мисочка з юшкою, 
а в другій наполовину недоплетений кошик-«чвертка»).
Як ся маєш, Моріце? То се ти знов тут?
Єґер.
Спасибі, дядьку Анзорґе.
Бавмерт.
Покажи-но йому свого дзиґарочка. Він нову одежу приніс і 10 талярів чистими грішми.
Анзорґе (хитаючи головою).
Еге-ге! Ото так!..
Емма (забіраючи картопляне лушпиння в мішок).
Піду оце з лушпинням, може, таки хто дасть сироватки 
трошки. (Виходить).
Єґер (поки він говорить, всі дивляться на нього пильно).
Ну, отже бачите самі. А ви, було, мене лякаєте та жахаєте 
службою, мов пеклом: «Там тебе, Моріце, навчать, почім 
ківш лиха, як попадешся до війська». Отже, тепер дивіться, чи ж мені не добре було? Півроку був я у послузі. 
Там тілько умій панові догодити, більш нічого не треба. 
От я чистив чоботи вахмістрові, коня глядів, пиво носив. 
Меткий був, як біс. Бував і на варті: моя гармата, що я 
глядів, було завжди аж вилискується. Було при роботі я 
перший, на муштрі — я перший, на коні — я перший, а як 
пустять на приступ — марш, марш! Маттері його стонадцять куп чортів з чортинятами! Було, звиваюсь, як 
хорт. Там вже, було, думаю: тут не поможеться, тут нема 
чого. Отак, було, тілько зуби зціпиш: «Якось то буде!» Та 
дійшло діло до того, що наш скадронний перед цілим 
скадроном сказав: «От гусар, так гусар, якби всі такі!»
(Тиша. Єґер розпалює люльку).
Анзорґе (хитаючи головою).
То ти таке щастя мав?! Еге-ге! Ото так!
(Сідає долі, кладе пруття коло себе і плете кошика, поставивши його межи колін).
Бавмерт.
Може, дасть Біг, що ти й нам оце щастя приніс. А що, чи 
то й нам з тобою випити?
Єґер.
Авжеж, звісно, дядьку Бавмерте, а після сієї та й знов тієї.
(Кидає гроші на стіл).
Анзорґе (не тямиться з дива).
Ой-ой-ой, що ж се тута? І печеня шкварчить, і цілісінька 
кварта горілки на столі.
(П’є з пляшки).
Дай Боже, Моріце! Еге-ге! Ото так!
(Пляшка ходить по руках).
Бавмерт.
Якби нам так щосвята по шматочку мняса, а то ж цілий 
рік і не бачимо скорому! Жди-пожди, поки який цуцик 
приблудиться, як от оцей тамтого місяця, та чи то ж часто трапляється?
Анзорґе.
Ти дав Дружка забити?
Старий Бавмерт.
А що ж, хіба з голоду здихати?
Анзорґе.
Еге-ге! Ото так!
Бавмертиха.
А такий був гарненький потульний песик.
Єґер.
Чи то ви завжди такі лакомі на собачину?
Бавмерт.
Ой, Сусе Христе, хоч би нам її не бракувало.
Бавмертиха.
Ще б пак, такий шматок мняса чи ж не здасться?
Бавмерт.
Не маєш охоти до такої страви? Нічого, Моріце, пожив 
би ти трохи з нами, хутко привчився б знову.
Анзорґе (нюшкуючи).
Еге-ге! Ото так! Се ласощі не то що — он як пахтить!
Бавмерт (нюшкуючи).
Панська печеня, нема що казати.
Анзорґе.
Скажи лишень, Моріце, — ти як гадаєш? Ти ж бував у бувальцях. Чи то нам, ткачам, коли полегшає, чи ні?
Єґер.
А таки певне полегшає.
Анзорґе.
Ми вже тут зовсім не знаєм, на якому ми світі. Вже що 
ми бідуємо, і… не сказати! Б’ємось, як риба об льод. Далі 
вже й несила. Ззідять нас хутко злидні з усею худобою, 
що й накоренка не зостанеться. Перше, поки я ще міг на 
верстаті робити, то ще сяк-так, напів з бідою держався. 
А тепер по цілих роках не маю роботи. Ото ці плетінки 
тільки й на світі держать. Плету до пізньої ночі, а як заслабну, то й пропаде моя марка й шість пфеніґів. Ти вчений, отже, сам розваж. Як же його прожити при сій дорожнечі? Три таляри я мушу викинути на податок за 
хату, один таляр на податок за землю. Три таляри комірного, а чотирнадцять талярів всього заробітку, то мені 
зостається 7 талярів на цілий рік. На ті гроші вари, пали, 
одягайся, взувайся, латай, направляй, а треба ж і собі 
якийсь куток мати і що там ще прийдеться. Чи то ж диво, 
що я не маю звідки платити податків?
Бавмерт.
Варто, щоб хто з нас поїхав до Берліна та там би королеві 
розказав, яке тут наше життя.
Єґер.
Теж мала користь, дядьку Бавмерт, вже король і сам міг 
би немало з газет прочитати. Але багачі так завжди все 
поперекручують, що всю справу перешахрують… вони 
всякого хрещеного чоловіка перемудрують, як ті чорти.
Бавмерт (хитає головою).
Якби то вони в Берліні не верховодили!
Анзорґе.
Скажи лишень, Моріце, як то так може бути? Чи ж на 
те нема жодного закону? Оце коли я собі руки постирав, 
а проте, не можу податків оплатити, чи то ж має право 
мужик мені хатину забрати? Він, бачиш, ґосподар на 
своїм ґрунті, він свої гроші вимагає. Ну, але я ж не знаю, 
як же се так. Чи то ж я таки маю з моєї хатини вибиратись…
(Крізь сльози).
Я ж тута вродився, тут же мій батько за верстатом сидів, 
літ більше ніж сорок. Він, було, все до матері каже: «Слухай, стара, як я умру, держися міцно хатини. Я сю хату 
загорював», — каже, було, він їй… «Тута що не кілок, то 
неспана ніч, що не балка, то рік сухих злиднів. Треба ж 
таки вважати…»
Єґер.
Вони заберуть все до останку, до сього вони здатні.
Анзорґе.
Еге-ге! Ото так! Тільки як має вже до такого дійтися, 
то волію, нехай мене на цвинтар занесуть, аніж я маю 
старощами тинятися попід тинню. Чи то штука вмерти? 
І батько мій смертю не журився. Так хіба наприкінці 
трошки його сум узяв. Але як я вліз до його на постіль, 
то він собі знов заспокоївся. А здумайте ж собі, що я був 
тоді ще хлопчаком, от, може, мав яких тринадцять літ. 
Зморився та й заснув собі враз коло слабого — що я тоді 
тямив? Коли се прокидаюсь, а він вже захолов.
Бавмертиха (після хвилини мовчання).
Заглянь лишень, Берто, до печі та насип юшки Анзорґові.
Берта.
Ось попоїжте, дядьку Анзорґе.
Анзорґе (їсть, плачучи).
Еге-ге! Ото так!..
(Старий Бавмерт береться їсти м’ясо з ринки).
Бавмертиха.
Ей, старий, старий! Ото вже нетерплячка тебе взяла! 
Хоч би дав Берті на стіл постановити, як годиться.
Старий Бавмерт (жуючи).
Оце вже два роки, як я до причастя ходив, а зараз по тому 
продав празникову одежу, то купили ми тоді шматок 
свинини. А від того дня та аж до сього вечора не їв я м’яса 
ані разочку.
Єґер.
Та навіщо нам їсти теє м’ясо? За нас фабриканти ззідять! Вони бродять в салі аж ось поки. Хто не вірить, то 
хай піде до Білави чи до Петерсвальда та й сам побачить. 
Ой, там набачить дива: один попри одному фабрикантські палаци. Палац коло палацу. Та скрізь ясні шибки, та 
вежі, та залізні штахети. Овва! Там нікому й не в думці 
«кепські часи». Там одно на умі: печене та варене, карети та ридвани, та гувернантки, та всякі витребеньки. Їм 
гроші муляють кишеню! Сами не вгадають, що б його ще 
вигадати з жиру та з багатства.
Анзорґе.
Колись воно инакше було. Бувало, фабриканти й ткачам пільгу давали. Се тепер вони все собі загрібають. А 
я думаю, що все воно ось із чого йде: тепера пани не вірують ні в Бога, ні в чорта. Заповіді забули, кари не бояться. 
Отож і крадуть нам остатній шматок хліба і хапають нам 
з-перед рота кожну рісочку, де тілько потраплять. З тих 
людей все лихо йде. Коли б наші фабриканти та були як 
люде, то й на нас ніколи не прийшла б лиха година.
Єґер.
Ось постривайте, я вам зараз щось лепське прочитаю.
(Витягає картку паперу з кишені).
А де ти, Авґусте? Бігай лиш до шинку та принеси нам ще 
кварту. Ну й регочеш ти, Авґусте, бодай тебе!
Бавмертиха.
Я сама не знаю, що тому хлопцеві діється, — йому все не 
біда. Регочеться, аж пельку рве, хоч би там що робилось. 
Ну, біжи, біжи!
(Август іде в порожньою квартою).
Чи ба, старий, знаєшся на речах, що смачненьке?
[Закінчення другої дії в автографі відсутнє]
ІІІ
Шинок, середня корчма в Петерсвальді. Велика хата з сволоком, 
підпертим стовпом, навколо стовпа круглий стіл. Праворуч від 
стовпа вхідні двері на задній стіні, крізь них видко велику комору з барилами та начинням. В самому шинку праворуч від дверей, 
у кутку шинквас: дерев’яна стінка заввишки з людину, з полицями для посуду, поза нею шафа з пляшками горілки, між стінкою 
і шафою місце для шинкаря. Перед шинквасом стіл, накритий 
строкатим обрусом. Над столом вісить гарна лампа, навколо стола солом’яні стільці. На правій стіні двері в хату для багатших 
гостей, над дверима напис: «Господа з вином». Далі, теж праворуч, великий стоячий дзиґар голосно стукотить. Ліворуч від 
вхідних дверей при задній стіні стіл з пляшками та шклянками, 
далі, в кутку, велика кахляна груба. На лівій стіні три вікна, попід ними довга лава, перед нею довгий стіл, вужчим кінцем обернутий до стіни. Вздовж стола лави з спинками, а на покуті і в кінці стола по малому ослоні. Велика хата пофарбована синім, по 
стінах картки друковані, яскраві малюнки, олеоґрафії, між іншим портрет Фрідріха Вільгельма IV.
Шинкарь Вельцель, добрячий велетень, літ за 50, точить за 
шинквасом пиво з барила в шклянку.
Пані Вельцелева прасує біля печі. Огрядна чепурна жінка, 
менш ніж 35 літ.
Ганна Вельцелівна, 17-літня гарна дівчина з чудовим рудуватим волоссям, чепурненько вбрана, сидить за накритим столом і вишиває. Через який час зводить очі від роботи і прислухається, десь віддалік школярі співають комусь до гробу.
Майстер Віґанд, тесля, сидить за тим самим столом, в буденній одежі, в руках шклянка з баварським пивом. Видко по ньому, 
що він собі на умі, скрізь свого досягне хитрощами, звинностю 
або й просто напосідливістю.
Подорожній. При круглім столі заїдає німецьку печеню. Се 
чоловік середнього зросту, заживний, натоптуваний, смішливий, жвавий і зухвалий. Убраний по моді, на стільці коло нього 
його речі, шкуратяна торба, скринька до зразків товарів, парасоль, плащ і плюшевий покровець на речі.
Вельцель (до Віганда, несучи шклянку пива подорожньому).
Сьогодні чисте пекло в Петерсвальді.
Віґанд (гучним проникливим голосом).
Та сьогодні ж виплатний день у Дрейсіґерів.
Вельцелева.
Але перше не бувало так неспокійно.
Віґанд.
Ну, може, се через тих 200 нових ткачів, що він хоче прийняти на роботу.
Вельцелева (все прасуючи).
Еге ж, таки певне через те. Як він схоче 200, то їх прийде 
600. У нас тієї наволочі досить.
Віґанд.
Ой, господи, що їх є! І ніяка біда їх не видушить! Більше 
дітей наводять, ніж треба.
(Співи якийсь час чутно голосніш).
От якраз і погреб. Се ткач Невтіх умер.
Вельцель.
Вже він досить нажився. Він уже скілька років ходив, як 
мара.
Віґанд.
Здумай собі, Вельцелю, там така маленька нікчемна домовинка, така тобі тісненька, коротенька скринечка, що 
я ще такої зроду не робив. Та й тіло там таке, що й пуда 
не важить.
Подорожній (жуючи).
Я просто не розумію… куди тілько, в яку газету глянеш, 
скрізь читаєш нечувані речі про ткацькі злидні, хто б 
подумав, що тут уже ледве не всі люди з голоду повмирали. Знов же як подивитись от на такий погреб. Я якраз ішов через село. Музики, учитель, школярі, пастор 
і ціла юрба люду за труною, Господи Боже, так наче китайського імператора ховають!..
(П’є пиво. Потім, поставивши шклянку, раптом зальотним, безпечним тоном).
Правда, панночко? Хіба ж не правда?
(Ганна усміхається соромливо і шиє не одриваючись).
Подорожній.
Запевне гаптуєте пантофлі для татка?
Вельцель.
Де б там я таке на ноги надів.
Подорожній.
Ну, чи хто таке чув? А я б віддав пів свого маєтку, аби ті 
пантофлі були мої.
Вельцелева.
Він на тому не знається.
Віґанд (покашлявши, посовавши стільцем, одважився заговорити).
Ласкавий пан надто добре промовили про погреб. Ну, 
скажіть же, паннунцю, адже ж се просте погребеніє?
Подорожній.
Так, отже, я так собі гадаю. Се ж мусить несвітських грошей коштувати. Звідки ж ті люди гроші беруть?
Віґанд.
Прошу вибачення, з ласки панської, се вже така нерозсудливість серед тутешнього вбогого стану. Се вже, за 
позволеньством, вони собі мають незмірне виображення 
про те, яку належиту і доконечну повинність треба виказувати до покійних потомків. Коли се навіть померші родителі, то се вже таки чисте суєвіриє, щоб найближчі нащадки й завіщателі з остатнього стягалися, а як у дітей 
не вистачає, то щоб у сусідніх маґнатів позичати мали. 
Отак вони залізають у довги по вуха. Превелебний пастор іде до позички, і титар, і які там ще люде трапляться. 
До того ще наїдки, напитки і ще яка крайня потреба. Ні, 
ні, я ухваляю дитячу шановність, але не до того, щоб позосталі мали загнітитися на цілий вік довгами.
Подорожній.
Вибачайте, я думаю, пастор повинен би людей відмовляти від того.
Віґанд.
Прошу найнижчого вибачення, ласкавий пане, але я 
мушу потвердити, що кожна найменша громада має 
свій церковний Божий дім і мусить утримувати превелебного духовного пастиря. При такому великому погребовому обході вище духовенство має собі добре награжденіє. Чим численніше відбувається такий похорон, тим 
обширніше згромаджуються офіри. Хто знає тутешній 
робітний стан, той може з доконечною певностю завірити, що превелебні пастори нетерпимо дивляться на тихі 
погреби.
Горніґ (входить. Се малий, сухий дідок; через плече торба. Він 
шматяр).
Добридень вам. Дайте, з ласки, чарчину. А що, паннунцю, не маєте якого шмаття? Панно Ганно! Я маю там на 
возі гарні кіснички, застіжечки, підв’язочки, хороші 
шпилечки, шпоньочки, гаплички. Все віддам за шмаття! 
(Иншим голосом).
А з шмаття буде гарний білий папірець, а на ньому любий женишина листочка напише.
Ганна.
Ні, спасибі, не треба мені ваших женихів.
Пані Вельцелева (накладаючи нову штуку).
Отака дівчина, як бачите. І слухати не хоче про заміж.
Подорожній (схопився, немов здивувався й зрадів, підійшов до 
накритого стола і подав Ганні руку).
Оце розумно, панночко, робіть так, як я. Вдармо по руках! Дайте слово, що ми обоє ніколи не одружимось.
Ганна (почервоніла, дає йому руку).
Але ж ви вже одружені?
Подорожній.
Боже мене борони, се я так тілько. Ви се тим думаєте, що 
я персня ношу? Ет, то я так собі насадив його на палець, 
аби свою принадну особу від небезпечних заходів оборонити. Але вас я не боюся (ховає персня в кишеню). Скажіть 
по щирости, панночко, чі вам таки зовсім не хочеться 
так трошечки, трошечки одружитись?
Ганна (хитає головою).
Нізащо в світі!
Вельцелева.
Вона вам зроду не піде, хіба б уже якийсь не знати який 
пан посватав.
Подорожній.
Ну, а чому ж би ні? Адже таки на Шлеску один магнат 
узяв за себе покоївку своєї матері, а багатий фабрикант 
Дрейсіґер оженився якраз із шинкарівною. Їй і не рівнятись до вашої вроди, панночко, а отже тепер їздить в кареті з льокаями в ліберії. Чому ж ні?
(Проходжується, потягаючись та розминаючи ноги).
Я б оце випив шкляночку кави.
Анзорґе і Бавмерт (увіходять, кожний з пакунком, і сідають 
нишком біля Горніґа ліворуч за столом).
Вельцель.
Здорові! А, дядьку Анзорґе, давно не бачились!
Горніґ.
Ага! Виліз таки з своєї курної нори?
Анзорґе (ні в сих ні в тих, очевидячки засоромлений).
Та оце знову роботу дістав.
Бавмерт.
Він готовий хоч за десять грошей робити.
Анзорґе.
Не робив би я, та що ж, коли й плетінню вже край.
Віґанд.
І то гроші. Все ж краще мати якусь роботу. Я знаю Дрейсіґера. Оце на тім тижні я в нього подвійні рами виймав. 
Ми з ним про се говорили. Він робить се просто з милосердя.
Анзорґе.
Еге-ге! Ото так!
Вельцель (подаючи ткачам горілку).
Нате вам. Скажи лишень, Анзорґе, коли ти голився востаннє? Ось пан цікавий знати.
Подорожній (озивається).
Але ж, пане господарю, я сього не казав. Пан майстер 
впав мені в очі тілько тим, що такий собі поважний. 
Таку півнячу постать не щодня побачиш.
Анзорґе (збентежено чухає потилицю).
Еге-ге! Ото так!
Подорожній.
Мало вже тепер на світі таких сильне-дужих синів природи. Всіх нас уже так прилизала культура… але для 
мене се завжди велика втіха бачити таку старосвітську 
людину. Кущасті брови! Дико поросла борода…
Горніґ.
Бачите, шановний пане, я вам от що скажу: нашим людям не стає коштів на цилюрика, та й бритви давно в руках не було. Що росте, те росте. Не мають звідки чепуритись.
Подорожній.
Але ж вибачайте, чоловіче добрий, хіба ж я…
(Стиха до шинкаря).
Чи можна того кудлая пивом почастувати?
Вельцель.
Де там, не прийме. Там такі кумедні примхи.
Подорожній.
Як ні, то й ні. Дозволите, панночко?
(Сідає біля накритого стола).
Вірте мені, ваше волосся одразу кинулось мені в вічі, як 
тільки увійшов, таке воно блискуче та тонке, а густе.
(Ласо цілує собі пальці).
А колір!.. мов стигла пшениця. Якби ви з таким волоссям 
та поїхали до Берліна, то всі б там нестямились. Parole 
d’honeur, вам з таким волоссям хоч до королівського 
двору…
(Нахилившись, розглядає волосся).
Розкіш, справді розкіш!
Віґанд.
Тим же їй таке гарне прозвисько дано.
Подорожній.
А як же її прозвали?
Ганна (все всміхається).
Ет, не слухайте їх!
Горніґ.
Либонь, лисицею? Правда?
Вельцель.
Та годі вам! Збаламутите мені дівчину до решти! Вже ви 
їй і так досить дурниць у голову напхали. Сьогодні вона 
схоче бути грапинею, а завтра вже княгинею.
Пані Вельцелева.
Ти бо, чоловіче, не нападайся на дівчину! Що ж тут лихого, що людина шукає, де краще? Не всі ж такі, як ти. Чи 
то ж би добре було, якби всі сиділи та не рипались, — небагато б висиділи. Якби Дрейсіґерів дід так думав, то так 
би й зостався ткачем-харпаком. А тепер вони дуки. Старий Тромтра теж був собі простим ткачем, а тепер має 
12 панських маєтків і тепер вже шляхтич.
Віґанд.
Воно, Вельцелю, що правда, то правда. Се вже твоя жінка до ладу каже. Ось візьми хоч і мене: коли б я так думав, 
як ти, чи мав би я тепер сім наймитів?
Горніґ.
Ти таки свого нігде не впустиш, нема що казати. Ще 
ткач на ногах, а ти вже йому труну будуєш.
Віґанд.
Хто дбає, той має.
Горніґ.
А що ж, а що ж, ти таки добре дбаєш. Краще від лікаря 
знаєш, коли ткачевій дитині смерть прийде.
Віґанд (тільки що всміхався, але тут раптом розлютивсь).
А ти краще від поліції знаєш, котрий ткач злодій та по 
скілько починків вовни щотижня приховує. Прийдеш 
по шмаття та й починочок вовни прихопиш, як трапиться.
Горніґ.
А ти пшеницю на цвинтарі сієш. Як більше людей піде 
в землі гнити, то й радніший. Як побачиш де, що дитячих могилок багато, то аж черево гладиш та примовляєш: «От знов добрий рік видався, мре малеча, як мухи. 
Знов що не тиждень, то й грошей копиця».
Віґанд.
З них забагатієш, якраз!
Горніґ.
Нічого, ти ще, окрім того, фабрикантові подвійний 
рахунок виставиш або зцупиш пару зайвих дощечок 
у Дрейсіґера в будинку темненької ночі.
Віґанд (обертається до нього плечима).
Ет, говори, з ким хочеш, а я з тобою не став.
(Раптом знов).
Брехун!
Горніґ.
Мертвяцький тесля!
Віґанд (до інших).
Він вміє на худобу чаклувати.
Горніґ.
Гляди лишень, щоб я на тебе не начаклував.
(Віґанд зблід).
Вельцелева (виходила з хати, тепер принесла каву подорожньому).
Може б, я вам занесла каву у ту кімнату?
Подорожній.
Що вам Біг дав?
(Кидає закоханий погляд на Ганну).
Тут я сидітиму, поки не вмру.
Молодий лісничий і селянин (увіходять. Лісничий з батогом).
Добридень!
(Стали перед шинквасом).
Селянин.
Дві чарочки тієї.
Вельцель.
Здорові будьте обидва.
(Наливає їм. Обоє чаркуються, п’ють і становлять чарки).
Подорожній.
А що, пане лісничий, добре проходились?
Лісничий.
Нічого. Від самого Штейнзейферсдорфа.
(1-й і 2-й ткачі ввіходять і сідають до Анзорге, Бавмерта 
і Горніґа).
Подорожній.
Вибачайте, чи ви лісничий у ґрафа Гохгейма?
Лісничий.
Ні, у графа Кейля.
Подорожній.
Так-так, я власне хотів сказати. Тут недовго помилитись, стільки тут ґрафів, баронів та всякого панства. 
Треба несвітської пам’яти. Чого се ви з сокирою, пане 
лісничий?
Лісничий.
То я відібрав її у злодія.
Старий Бавмерт.
Наші пани занадто вже нападаються за яких там пару 
полінець.
Подорожній.
Ну, вибачайте, воно теж не випадає, щоб кожне собі 
хапало.
Старий Бавмерт.
Не у гнів вам будь сказано, тут у нас так, як і скрізь, малі 
злодії проти великих не встоять; є тут такі, що великий 
торг дровами провадять та й багатіють з краденого дерева. А нехай но тілько який убогий ткач…
1-й старий ткач (перебиває Бавмерта).
Ми боїмось і прутика зачепити, а проте пани до нас найгірше чіпляються, просто деруть шкуру, мов з того щупака, через голову. І чинш їм плати, і цехове, і роківщину давай, та ще й бігай цілі гони даремне та, рад не рад, 
панщину відробляй.
Анзорґе.
Оце ж воно так: що тілько нам фабрикант цілого лишить, то пан-дідич до решти з кишені витягне.
2-й старий ткач (сів при сусідньому столі).
Я сам так казав вельможному: «Прошу панської ласки 
не гніватись, ясний пане графе, а я таки гадаю, що сього 
року я стілько панщини відробити ніяк не здолію. Я б нічого не казав. Нащо б мені теє? Але ж пан мені вибачать, 
бо мені вода геть усе зруйнувала. Що там було трошка 
того поля, все чисто пойняла. Я мушу день і ніч і робити, 
аби якось прожити. Така пригода… Ой, людоньки мої, 
людоньки!» Отак я стояв, та тілько руки ламав. Свята 
землиця з водою плили з гори та просто до моєї хати; 
а моє насіння, зернятка мої хороші та дорогі!.. Господи 
Сусе! Отак я все на ту хмару витріщався та цілісінький 
тиждень сльозами ридав, аж мені вже дороги не видко 
стало… А потім мусив 80 важенних хур землі знову на 
гору звезти.
Селянин (гостро).
Ви вже прибіднились занадто. Що Бог дає, те ми всі мусимо приймати. А як вам що не добре, то хто ж винен, як 
не ви сами? Як вам добре велося, то ви що тоді робили? 
Все пропили, прогайнували. Були б ви тоді що приховали, от би й здався гріш при лихій годині, от би й не треба 
було прядива та дерева красти.
1-й молодий ткач (з товаришами гукає з-за ванькіра).
Мужик мужиком, хоч би й по панськи спав!
1-й старий ткач.
Тепер так повелося: мужик з паном одну руку тягнуть. 
Хоче собі ткач хату найняти, мужик каже: дам тобі хижку, мешкай, коли хочеш, плати мені добре комірне та ще 
поможи в косовицю та в жнива, а не хочеш, то йди на 
штири вітри. Ткач до другого, а той такий самий.
Бавмерт (сердито).
Ми, як горох при дорозі — хто не хоче, вскубне.
Селянин (запалившись).
Ой ви, голото чортова! І нащо б ви нам здалися? Чи ви 
тямите плуга в землю встромити? Чи ви судні хоч борозну рівно прогнати або снопки на воза скласти? Ви тілько 
знаєте байдики бити та в жінки під боком лежати. Ото 
то вже робітники нам знайшлися! То-то вже з вас комусь 
користь!
(Тим часом платить і виходить. Лісничий за ним, сміючись. 
Вельцель, тесля і Вельцелева жінка реготять. Подорожній 
всміхається. Як сміх перестав, настала тиша).
Горніґ.
Отакий мужик то геть як бугай… Так начеб хто не знав, 
які тута злидні. От хоч би й там по селах, на горі. Чого 
хоч тілько там не надивишся. По четверо, по п’ятеро на 
однім кулі соломи лежать, та голісінькі.
Подорожній (лагідним, наставничим тоном).
Вибачайте, чоловіче добрий. Про голод в горах люде далеко не однакової думки, і якщо ви вмієте читати…
Горніґ.
Овва! Я читаю з книжки не згірше від вас. Не журіться, я 
вже знаю, я вже досить попоходив між людьми. Як отак 
сорок літ на спині оце шмаття попоносиш, то вже либонь 
таки дещо знатимеш, ой, знатимеш! От хоч би з Фуллерами, що було? Діти разом з гусьми по сусідських смітниках греблися. Вся сім’я вимерла — всі голі — на долівці 
в хаті. Стерво їли з голоду, з жаху. Люде тут гинули з голоду сотнями, тисячами.
Подорожній.
Коли ви вмієте читати, то мусите знати, що уряд казав 
найпевніші відомості зібрати і що…
Горніг.
Знаємо вже, знаємо: от прийде такий собі панок від уряду, що вже все наперед знає, так наче він щось бачив, походить трошки по селі, в кінці потоку, де хати найкращі. Хороші має черевички, аж лиснять, то нащо ж їх далі 
каляти? Отже, погадає собі, що либонь воно й скрізь так 
гарненько, сяде собі до карити та й їде додому. Потім 
пише до Берліну: так і так, нема голоду ніякого. А якби 
він трошки потерпів та пішов угору по селах, там, де поток починається, та далі за потічок, на малий куток, або 
хоч і на сей бік, де хати нарізно стоять, — оті хижки гірські, оті дупла чорні та діраві, що не варт і сірника, щоб 
їх підпалити, от нехай би він туди пішов, то, може б, 
щось инше до Берліну написав. Нехай би вони до мене 
прийшли, ті панки з уряду, коли вони не вірять, що тут 
голод. Я б їм дещицю показав. Я б їм очі намозолив отими всіма голодними пустками.
(Чутно знадвору ткачівську пісню).
Вельцель.
О, вже знов тієї чортівської пісні завели.
Віґанд.
Все село збаламутять.
Вельцелева.
Так наче на щось непевне збирається.
(Єґер і Бекер побрались попід руки, ведуть перед громадці 
з молодих ткачів, увіходять з гуком у ванькір, а звідти до 
шинку).
Єґер.
Скадрон, стій! Зброю додолу!
(Громадка розсідається поза різними столами, де вже раніш сиділи ткачі, — починають разом балачку при столах).
Горніґ (гукає до Бекера).
Ну, скажи лишень, що там сталось, що ви такими гурмами ходите?
Бекер (поважно).
Ще, може, станеться. Правда, Моріце?
Горніґ.
Ну, ще чого! Не вигадуйте.
Бекер.
Он уже була кров. Хочеш, покажу?
(Закочує рукав і показує крівавий знак на голій руці понад 
ліктем. Декотрі молодці за столами роблять так само).
Бекер.
Ми ходили до цилюрика Шміта, щоб нас пощепив.
Горніґ.
Ото тепер буде! Не диво, що такий шарварок по всіх вулицях. Де ж пак, такі розбишаки по селу ганяють!..
Єґер (гороїжиться, вигукує).
Гей, Вельцелю! Зараз мені став дві кварти! Я плачу. Думаєш може, я побрязкачів не маю? Ого-го! Помалу! Аби 
наша хіть, то будемо горілку пити, каву жлуктити хоч 
до рана, так як той подорожній.
Подорожній (удає насміх здивованого).
До мене чі про мене річ?
(Шинкар, шинкарка, шинкарівна, тесля Віганд і подорожній сміються).
Єґер.
На злодію шапка горить.
Подорожній.
Вибачайте, молодче, вам незгірше живеться, як я бачу.
Єґер.
Та я й не нарікаю. Я, бачте, купець — подорожній. Я 
в спілці з фабрикантом. Що ткач голодніший, то купець 
ситіший. Кому злидні, мені хліб!
Бекер.
Лепсько утяв! Здоров будь, Морице!
(П’є).
Вельцель (приніс горілки. Вертаючи до шинквасу, спиняється 
і звертається помалу, своїм звичаєм мляво та спокійно, до 
ткачів. Спокійно, але з притиском).
Дайте панові спокій, він вас не зачіпає.
Голоси від молодих ткачів.
Та й ми його не чіпаєм.
(Вельцелева перемовилась з подорожнім. Бере його кубочок 
з кавою і виносить в кімнату. Подорожній виходить за нею, 
ткачі сміються).
Голоси від молодих ткачів (співають).
Всі Дрейсіґери то кати, їм помагають слуги…
Вельцель.
Ша! ша! Співайте собі де хочете, а в моїй хаті я не дозволяю.
1-й старий ткач.
Правда його, покиньте співи.
Бекер (гукає).
Але ми таки ще раз перейдемо повз Дрейсіґера. Він таки 
мусить ще раз послухати нашої пісні.
Віґанд.
Ви ж бо вже не дуже напосідайтесь, а то ще «непорозуміння» вийде! (Сміх і вигукування: «Овва!»).
Старий Віттіґ (сивобородий коваль, без шапки, в шкуратяному 
фартуху і в дерев’яних капцях, закурений; як вийшов з кузні, так прийшов до шинку, стоїть перед шинквасом, чекає 
на чарку горілки).
Та дай їм трошки відправити кумедію. Брехливий пес не 
кусає.
Голоси старих ткачів.
Віттіг, гей, Віттіг!
Віттіг.
Та не хто ж. А чого там?
Голоси старих ткачів.
Віттіг тут! Віттіг, Віттіг! Ходи сюди, сідай з нами, Віттіг. 
Сюди, Віттіг, до нас!
Віттіг.
Нехай мене Бог боронить, щоб я з такими сідав.
Єґер.
Ходи випий з нами.
Віттіг.
Сховай собі свою горілку. Схочу пити, сам заплачу.
(Сідає з чаркою біля Бавмерта та Анзорґе. Ляпає злегка 
Анзорґе по животі).
Яка ткацька їжа! То капуста, то нужа.
Старий Бавмерт (в нестямі).
Ну, і чого ж іще? Дивіться, чи то ж не догода?
Віттіг (удає здивованого і витріщається на Бавмерта).
Ой, ой, ой! Скажи лишень, Генричку, чи се ти?
(Реготить несамовито).
Ой, пробі, люде добрі, гину, їй Богу, кишки порву! Старий Бавмерт бунтує! Оце, що то тепер настане: спершу 
забунтують кравці, а потім вівці, а там миші та щурі. Ой, 
моя доленько, що ж то за рейвах буде!
(Трясеться від реготу).
Старий Бавмерт.
Та ні, бачиш, Віттіг, я такий, як і був. Я ж і тепер кажу, 
що якби влагодилось по добрости, то б ліпше.
Віттіг.
Чорта з два! Воно то влагодиться, тілько не по добрости. 
А де ж воно влагодилось по добрости? Хіба воно у Франції по добрости діялось? Хіба Робеспір багачів по головці 
гладив? Там було: раз, два, марш! Там гільйотина не дармувала. Се вже так мусить бути: «Алльом замфан». Самі 
галушки нікому в рот не скачуть.
Старий Бавмерт.
Якби ж я мав звідки хоч сяк-так так прожити.
1-й старий ткач.
Нас, Віттігу, геть навдокола вода пойняла.
2-й старий ткач.
Хутко не схочеться й навертатись додому. Чи цілу ніч 
волочитись, чи спати лягати, однаково з голоду мліти.
1-й старий ткач.
Вдома тепер здуріти можна.
Анзорґе.
Мені тепер однаковісінько, чи сяк, чи так.
Голоси старих ткачів (дедалі все гостріші, лютіші).
Ніде нема спокою. Навіть до роботи охота не бере. Он 
там у нас у Штенкунцендорфі, єсть один такий, що цілий день сидить над водою та й полощеться, — голісінький, як мати породила. Йому вже зовсім в голові перекинулось.
3-й старий ткач (підводиться, наче «духом одержимий», починає балакати «на всіх язиках», здіймаючи грізно палець).
Є суд в високостях! Не братайтеся з вельможними та заможними! Є суд в високостях! Господь-Бог Саваоф…
(Дехто сміється. Ткача садовлять силоміць).
Вельцель.
Йому досить одну чарочку випити, щоб уже й світ замакітрився.
3-й старий ткач (знов починає).
Горе, горе! Не вірять вони ні в Бога, ні в пекло, ні в рай. 
Віра їм на глум здалась!
1-й старий ткач.
Добре вже, добре!
Бекер.
Дай ти чоловікові доказати казань. Воно, може, кому й 
до серця припаде.
Багато голосів (галасують).
Нехай говорить! Не заважайте!
3-й старий ткач (голосніше).
Тим то пекло широко роззявило душу і щелепи розставило безмірно, бо туди впадуть всі, що роблять кривду убогим і ламають право нещасним, — так говорить 
Господь.
(Галас).
3-й старий ткач (раптом вичитує по-школярськи).
І як же дивно здасться нам,
Як тільки те зміркуєм,
Що ми попихачі панам,
Хоч гірко ми при полотні працюєм.
Бекер.
Але ж ми при бархані працюєм.
(Регіт).
Горніґ.
Ткачам полотенникам ще гірше поводиться. Просто, 
як поторочі, блукають по горах. Ви ще тут маєте силу 
одгризатись.
Віттіг.
Ти гадаєш, що вже по біді? Коли вони ще мають трохи 
завзяття за душею, то їм те хутко фабриканти виженуть.
Бекер.
Він же сказав: будуть мені ткачі за скорину робити.
(Галас).
Різні старі й молоді ткачі.
Хто се казав?
Бекер.
Дрейсіґер казав про ткачів.
Молодий ткач.
Найперше треба б ту гадину задушити.
Єґер.
Слухай лишень, Віттігу, ти завжди такого багато говориш про французьку революцію. Ти раз у раз отак просторікуєш. Оце ж може доведеться тепер і показати, 
як то воно справді — чи ти тільки такий язикатий, чи 
справді чесна людина.
Віттіг (спалахнув з лютості).
Ану, ще слово, хло! Ти чув, як кулі свищуть? Ти стояв на 
чатах у ворожім краю?
Єґер.
Ну, не гнівайся. Ми ж товариші. Я ж не думав нічого 
лихого.
Віттіг.
Начхати мені на твоє товаришування. Банька надута!
(Жандар Куче ввіходить).
Скілька голосів.
Цитьте, цитьте! Поліція!
(Зацитькують довший час, поки все втихомирюється).
Жандар Куче (садовиться біля середнього стовпа, решта людей 
глибоко мовчить).
Я просив би чарочку.
(Знов мовчання).
Віттіг.
А що, Куче, прийшов додивитись, як воно справді у вас?
Куче (не слухаючи Віттіга).
Добридень, майстре Віґанде.
Віґанд (все ще в кутку перед шинквасом).
Спасибі, Куче.
Куче.
Як робота?
Віґанд.
Дякую, гаразд.
Бекер.
Його благородіє бояться, що ми собі животи попсуємо 
великими заробітками.
(Сміх).
Єґер.
Гей, Вельцелю! Ми вже свинини наїлися, та пампушок, 
та галушок, та капусти, а тепер давай нап’ємося шлямпана.
(Сміх).
Вельцель.
І позаду сонце світить всім однаково.
Куче.
Та хоч би вам зараз дав шлямпана і печені, то ще б не догодив. Я он теж не маю шампана, а якось обходжусь.
Бекер (натякає на Кучевого носа).
Він свого помідора горілкою та пивом підливає. Тим то 
він такий стиглий.
(Сміх).
Віттіг.
Тяжко жити на світі отакому жандарові: то йому треба 
якесь голодне старченя в буцигарню запхати, то знов 
мусить якусь гарненьку ткачівну з ума звести, а там 
знов мусить упитися, як земля та добре жінку набити, 
щоб вона нестямилась зо страху та по сусідах ховалася; 
та ще ж і на коні гарцювати треба, а потім спати до полудня, чи то ж мала робота?!
Куче.
Базікай, базікай! Добазікаєшся ти ще до шибениці. Відомо вже, яке ти золотко. Твою бунтарську пащеку давно 
чутно аж до пана начальника. Я теж знаю, хто то щодня, 
щороку жінку й діти до богадільні заганяє, а себе до тюрми, а все через п’янство та гультяйство, отой-то самий 
колись доскачеться, що йому покажуть, де козам роги 
правлять.
Віттіг (гірко сміється).
Хто знає, що ще буде?! Може й твоя правда.
(Люто і завзято).
Але як до того дійде, то я вже знатиму, чия то справа, хто 
наклепав на мене перед фабрикантами і перед панами, 
через кого вони не дають мені роботи, щоб хоч раз клепнути; знаю я, хто під’юдив проти мене мужиків та мірошників, що тепер за цілий тиждень я й одної коняки 
не підкував, ані обода не натяг. Знаю я, хто. Ото я раз теє 
прокляте стерво з коня скинув за те, що воно ременем 
воловим лупило якесь мале дурне хлоп’я за пару зелених грушок. Ти мене добре знаєш, так отже я тобі кажу: 
коли ти мене в тюрму запроториш, то попрощайся з світом. Тілько я про щось такого одним вухом почую, зараз 
беру, що попаду, чи підкову, чи клевця, чи вісь, чи відро, 
знайду тебе, хоч би мав тебе з ліжка від жінки витягти, 
витягну і розтрощу тобі довбню, хіба я не я буду.
(Схопився, щоб кинутись на Куче).
Старі і молоді ткачі (затримують його).
Віттігу, Віттігу, схаменись!
Куче (мимохіть встав, поблід. Говорячи, відступає. Що ближче 
до дверей, то голінніше робиться. Остатні слова говорить 
вже на [порозі] і зараз по тім зникає).
Чого ти з мене хочеш? Я до тебе немаю діла. Я собі до одного ткача говорив. Я тебе не чіпав. Ти мені не потрібний. Але вам, ткачі я ось що скажу: пан начальник поліції заборонив вам пісні співати — отієї про Дрейсіґера, 
чи як там вона зветься. А коли оті співи на вулиці не перестануть, то вже він так зробить, щоб ви більше часу 
і спокою мали — в холодній. Там він вас посадить на хліб 
та на воду, співайте собі там, скільки душа забажає. 
(Виходить).
Віттіг (кричить йому вслід).
Він нам немає чого тут забороняти, хоч би ми репетували, щоб аж вікна дзвеніли, хоч би нас чутно було аж 
до Рейхенбаха, хоч би ми співали, щоб аж фабрикантам 
будинки на голову попадали, а всім начальникам мідяні шапки на головах танцювали. Нікому нема до того 
діла!
Бекер (тим часом підвівся, дав знак до співу і почав з усіма вкупі).
У нас тут є кривавий суд,
ніхто не чув такого.
Кого почнуть судити тут,
не випустять живого.
(Шинкар хоче вгамувати, але його ніхто не слухає. Віґанд 
затуляє вуха і втікає геть. Ткачі встають і йдуть, все співаючи, слідом за Віттігом і Бекером, а ті на миґах додають 
співцям охоти, щоб виразно й завзято співали).
Тут людям муки завдають,
беруть на катування.
Мов свідки горя повстають
незлічені зітхання.
(Більша половина ткачів співає далі пісню вже на вулиці, 
тільки молоді хлопці співають ще в хаті, платячи шинкареві. При остатніх словах пісні хата порожніє, зостаються тілько Вельцель, його жінка, дочка, Горніґ і старий 
Бавмерт).
Пекельне кодло всі пани,
на вбогий люд завзяті.
Гей, ненажерні деруни!
Всі будете прокляті!
Вельцель (спокійно прибирає шклянки).
Зовсім подуріли сьогодня.
Бавмерт (налагодився йти).
Горніґ.
Скажи лишень, Бавмерте, що то воно починається?
Бавмерт.
А се вони хтять іти до Дрейсіґера, чи не накине від трохи до плати.
Вельцель.
Чи то й ти з ними разом до такої нісенітниці встряв?!
Бавмерт.
Та бачиш, Вельцелю, тут не моя воля. Молодь часом 
може, а старе мусить.
(Виходить; видко, що йому трохи ніяково).
Горніґ (встає).
Давно було б, якби тут не дійшло таки до біди.
Вельцель.
Але то щоб таке старе лубля геть розум стеряло?!
Горніґ.
Кожній людині щось догарає.
Діячі:
Бекер
Моріц Єґер
Старий Бавмерт
Старий Анзорґе
Дрейсіґер
Пфейфер
Віттіг
Куче
Пані Дрейсіґерова
Кіттельгавс, пастор
Пані Кіттельгавсова
Вейнгольд, богослов, учитель в домі у Дрейсіґера
Гейде, начальник поліції
Візник Йоган
Старі й молоді ткачі й ткачихи
IV
Петерсвальдау. Покій фабриканта-барханника Дрейсіґера. Кімната уряджена так, як, бувало, уряджувалось за першої половини XIX століття, — пишно, але непривітно. Стеля, груба й двері — білі. Шпалери, дрібноквітчасті та смугарасті, холодного 
стальового кольору. Крісла й софа криті червоним, поручата 
в них з червоного дерева, різьблені та цяцьковані, стільці й инші 
речі з такого самого дерева і поставлені так: праворуч, між двома вікнами з вишневими навісками, стоїть пульт, зроблений як 
шафа, тілько в ньому горішня стінка відчиняється не в бік, а вниз, 
так що з дверцят виходить дошка до писання; просто проти конторки софа, недалеко від неї залізна каса на гроші, перед софою 
стіл, крісла й стільці; при задній стіні шафи для зброї. Всі стіни 
позавішувані партацькими малюнками в золотих рамах. Над софою велике дзеркало (люстро) в грубо визолоченій видзіґорній 
рамі. Ліворуч двері, що виходять на двір, на задній стіні одчинені 
двері в світлицю, убрану так само через лад розкішно і неохвітно. 
В світлиці видно двох пань, Дрейсіґерову і Кіттельгавсову, вони 
роздивляються малюнки, — далі пастор Кіттельгавс розмовляє 
з богословом, домовим учителем Вейнгольдом.
Кіттельгавс (маленький, привітний чоловічок, ввіходить із 
світлиці в покій господаря, курячи та любенько балакаючи 
з богословом, а той і собі курить; в покої пастор оглядається і, побачивши, що нікого нема, здивований, похитує 
головою).
Я зовсім не дивую з вас, пане богослове: ви молоді. В такі літа і ми, старі, були — не скажу, такої самої думки, 
а все ж близько того. Близько того, напевне. Єсть навіть якась принада в таких молодощах, у всіх тих гарних ідеалах, пане богослове. Та шкода, — вони швидко 
зникають, зникають, як весняне світло. Ось діждете колись мого віку. Як отак чоловік тридцять літ по 52 рази 
на рік — окрім свят — промовить казань до людей з амбони, то поневолі стане спокійніший. Згадайте мене, пане 
богослове, як доживете до такого.
Вейнгольд (19-літній хлопець, блідий, худий, цибатий, з довгим, 
гладеньким, білявим волоссям. Дуже неспокійний, все шарпається).
Шануючи вашу гідність, пане пасторе… я все-таки не 
знаю… В людських натурах існує все ж велика розмаїтість.
Кіттельгавс.
Ох, любий пане богослове, ви собі можете мати хто зна, 
який неспокійний дух.
(З докором).
Ви таки його маєте, — можете собі хто зна, як гостро і… 
необачно виступати проти встановленого ладу. Все те 
втихомириться. Гаразд-гаразд, я ж не кажу, єсть і між нами такі, що до сивого волосу по молодечому вибрикують. 
Той проповідує проти горілчаної чуми, той закладає 
товариства тверезости, инший знов пише такі листи до 
громади, що справді-таки за серце хапають, як читаєш. 
А що з того? Голодівка ткачів, коли вона де є, від того не 
поменшає. Тим часом спокій в краю буде захитаний. Ні, 
тут, уже, здається, справді до речі було б сказати: шевче, гляди своєї роботи, душпастирю, не дбай про черево. 
Проповідуй тілько само боже слово, а щодо решти — 
здайся на Того, хто птахам небесним притулок і поживок 
дав, хто лелії польовій не дав загинути. — Одначе, справді, цікавий би я знати, куди се так раптом подався наш 
дорогий пан господарь.
Пані Дрейсіґерова (іде поперед пасторової. 30-літня гарненька 
жінка, здорова та ядерна, її балачка і поведінка якось не пасують до її панського, коштовного убрання).
Оце правду сказали, пане пасторе. Мій Вільгельм усе так 
робить. Як йому щось в думку завіється, притьмом кудись поженеться, а жінка сиди вдома. Я вже йому казала, 
та коли ж йому хоч кажи, хоч не кажи.
Кіттельгавс.
Але ж, шановна і дорога пані, на те він діловий чоловік.
Вейнгольд.
Там внизу щось сталося, коли не помиляюсь.
Дрейсіґер (ввіходить. Стурбований, гнівний).
А що там, Розо, кава готова?
Пані Дрейсіґерова (надулась).
Ет, ти все тілько десь ганяєш.
Дрейсіґер (байдуже).
Та що ти тямиш?
Кіттельгавс.
Вибачайте, пане Дрейсіґер, може, ви мали якусь прикрість?
Дрейсіґер.
Досить я їх маю щодня божого, пане пасторе. Я вже до 
того звик. Ну, Розо?! Розпоряди там.
Пані Дрейсіґерова (іде сердита і сіпає скілька раз за вишиту 
стрічку від дзвоника).
Дрейсіґер.
Оттепер, пане богослове, хотів би я, щоб ви при тому 
були. Там би ви дечого набачили. А врешті… ходім лишень до карт.
Кіттельгавс.
Святе слово сказали, пане господарю. Скиньте з плечей 
щоденний порох і тягар та й будьте нашим.
Дрейсіґер (надходить до вікна, відсуває одну навіску і дивиться 
надвір. Мимохіть гукає).
Наволоч!!!.. ходи сюди, Розо!
(Вона йде).
Скажи лишень… он той високий, рудий чоловік!..
Кіттельгавс.
Він прозивається рудий Бекер.
Дрейсіґер.
Скажи, чи се не той, що тебе образив позавчора? Пам’ятаєш, що ти мені казала, як тебе Йоган саджав до повозу?
Пані Дрейсіґерова (копилить губу і дметься).
А я знаю?
Дрейсіґер.
Та покинь тії химероди! Впору надулась. Мені се треба 
знати. Досить вже з мене того грубіянства. Коли се той, 
то я, власне, хочу його позивати. (Чутно, як співають 
«Кривавий суд»). Чи ви чуєте? Ні, ви тілько послухайте!
Кіттельгавс (до краю обурений).
Чи то вже й краю не буде отому бешкету? Тепер уже далебі і я скажу: Час уже поліції вмішатись. Дозвольте 
лишень!
(Приступає до вікна).
Ось, погляньте лиш, пане Вейнгольд! Тут уже тепер не 
сама молодь, он цілий гурт старих, давніх ткачів бігає 
разом. І вони прилучаються до сього нечуваного бешкету. Вони божий закон під ноги топчуть. Ви б може готові ще й обороняти таких людей?
Вейнгольд.
Звісно, ні, пане пасторе. Себто, пане пасторе… Cum grano salis. Все ж це голодні, темні люди. Вони так показують свою недогоду, як уміють. Я й не сподіваюсь навіть, щоб такі люде…
Пані Кіттельгавсова (мала, худа, зів’яла, більше подібна до 
старої панни, ніж до пані).
Пане Вейнгольд! Пане Вейнгольд! Але ж бійтеся Бога!..
Дрейсіґер.
Пане богослове, мені дуже прикро… Я не на те взяв вас до 
мого дому, щоб ви мені держали відчити про людяність. 
Я мушу вас просити займатись тілько вихованням моїх 
синів, а решту моїх справ мені полишити, тілько мені 
самому! Ви розумієте?
Вейнгольд (стоїть який час нерухомий і блідий як смерть, потім вклоняється з непевним усміхом. Стиха).
Авжеж, авжеж розумію. Я знав, що так буде. Я навіть сам 
того бажав. (Виходить).
Дрейсіґер (прикро).
Так якомога швидше, бо нам потрібна ваша кімната.
Пані Дрейсіґерова.
Але ж, Вільгельме, Вільгельме!
Дрейсіґер.
Чи ти не здуріла? Заступатись за нього, коли він боронить таку бридоту, таку подлість, як оця гидка пісня?
Пані Дрейсіґерова.
Але ж, чоловіченьку, він же зовсім її…
Дрейсіґер
Пане пасторе, боронив він її, чи не боронив?
Кіттельгавс.
Він ще молодий, пане Дрейсіґер, вибачте йому.
Пані Кіттельгавсова.
Дивно мені, молодий чоловік з такої доброї почесної родини. Батько його служив при уряді сорок літ, і ніколи 
найменшої провини за ним не знайдено. Мати його раділа без міри, що син знайшов собі тут таку чудову службу. 
А він… щоб так не вміти шануватись!
Пфейфер (вривається в двері і кричить).
Пане Дрейсіґер! Пане Дрейсіґер! Його вловили! Ось ходіть! Подивіться, кого вловили.
Дрейсіґер (шпарко).
Бігав хто до поліції?
Пфейфер.
Пан начальник он уже на сходах.
Дрейсіґер (в дверях).
Моє шанування, пане начальнику! Дуже я радий, що ви 
прийшли.
(Кіттельгавс киває дамам, що краще б вийти з хати, потім він сам, його жінка і пані Дрейсіґерова зникають 
в світлицю).
Дрейсіґер (страшенно розлютований звертається до начальника поліції, як тілько той увійшов).
Пане начальнику, я нарешті казав моїм фарб’ярам схопити одного з тих, що найбільше виспівували. Я вже не 
міг далі на се дивитись. Дедалі вже міри нема тій безличності. Просто видержати не можна! У мене тут гості, 
а сі пройдисвіти сміють… лають мою жінку, як тілько де 
покажеться… Я не певний за життя моїх дітей. Я боюся, 
щоб вони не вчинили якої капости моїм гостям. Я вас запевняю, коли б се так мусіло бути у впорядкованій громаді, щоб такі бездоганні люде, як я і моя родина, мали 
терпіти таку публіку… то я… то я тоді мусів би пожалувати, що досі був иншої думки про звичайність і право.
Начальник поліції (має літ з 50, середнього зросту, заживний, 
кровистий. Одягнений кавалеристом, при острогах і при 
шаблі).
Де ж там… ні… що ви, пане Дрейсіґер! — Здайтесь на 
мене. Заспокойтесь, я ж весь вам до помочі. Се ж так повинно бути… Я навіть дуже радий, що ви казали схопити 
найстаршого крикуна. Мені се якраз до речі, що ми всю 
оцю штуку накрили. Се тут є пара таких каламутників, 
я їх вже давно на оці маю.
Дрейсіґер.
Еге ж, пара блазнів, шибеників, лежебоків, волоцюг. Там 
день у день в шинку стримлять та до остатнього пфеніґа 
пропиваються. Але я тепер наважився покласти край 
тому пащикуванню, бо вони з нього просто ремесло собі 
зробили. Се не тілько мене обходить, а всіх.
Начальник поліції.
Авжеж, пане Дрейсіґер, аякже! Ніхто вам за се не може 
докоряти. А я, скільки моєї змоги…
Дрейсіґер.
Канчуками б усю оту наволоч!
Начальник поліції.
Правда, щира правда! Пора їм страху завдати.
Жандар Куче (ввіходить і стає навитяжку. Чутно з надвірних 
дверей важкий тупіт; то юрба люду збігає вгору по сходах).
Рапортую покірно панові начальникові: ми вловили 
чоловіка.
Дрейсіґер.
Хочете побачити його, пане начальнику?
Начальник поліції.
Авжеж, авжеж. Перш усього ми роздивимось на нього 
якнайближче. Зробіть мені тую ласку, пане Дрейсіґер, 
будьте зовсім спокійні. Я не я буду, коли я не загоджу вас.
Дрейсіґер.
Я тим не можу загодитись, того чоловіка конечне треба 
під коронний суд віддати.
Єґер (ввіходить; його ведуть п’ять фарб’ярів, обличчя, руки 
й одежа у них у фарбі, видно, просто від роботи прийшли. 
На Єґерові шапка набакир, сам він очевидячки веселий, «під 
охотою» після недавньої гульні).
Ой, ви, дрантя нещасне! — То се ви такі робітники? Такі 
товариші? Чи я ж би отаке зробив? Чи я ж би свого товариша скрутив? Та скоріш би мені оця рука всохла!
(Начальник поліції киває жандареві, щоб фарб’ярі випустили з рук в’язня. Єґер стоїть вільний і зухвалий, тим часом 
навколо нього ставлять сторожу по всіх дверях).
Начальник поліції (кричить до Єґера).
Скинь шапку, дурню!
(Єґер здіймає шапку, але дуже помалу, не ховаючи глузливого усміху).
Як тебе звуть?
Єґер.
Хіба я з тобою свині пас?
(Всі заворушились при сих словах).
Дрейсіґер.
Се вже занадто.
Начальник поліції (змінився на лиці, хтів визвіритись, але 
якось вгамувався).
Побачимо далі. — Як тебе звуть, питаю?..
(Не маючи знов відповіді, сатаніє).
Кажи, йолопе, а то я тобі двадцять п’ять гарячих 
всиплю!
Єґер (зовсім веселий, і оком не змильнув на той лютий вигук. Гукає через голови поблизьких людей до гарненької покоївки, 
що якраз несла каву та, вгледівши несподіванку, спинилась, 
роззявивши рота).
Ач, прачка — Емілька до якої кумпанії дісталась! Гляди, 
аби ти звідси вийшла. Ось тут як схопиться шура-бура, 
то ще геть все змете за одну ніч. (Дівчина витріщилась на 
Єґера, потім, зрозумівши, що се до неї річ, засоромилась, 
закрилась руками і вибігла геть, покинувши начиння як попало. Всі знов заворушились).
Начальник поліції (ледве здержується. До Дрейсіґера).
Я вже старий… а такої нечуваної безличності я ще…
(Єґер плює).
Дрейсіґер.
Тут тобі не хлів! Чуєш, йолопе?!
Начальник поліції.
Я вже не втерплю далі. В остатнє питаю, як тебе звуть?
Кіттельгавс (увесь час заглядав, відхиливши трохи двері з світлиці, та підслухував, а тепер, зацікавившись подією, ввійшов, щоб і собі вмішатись).
Він зветься Єґером, пане начальнику. Моріц… правда?.. 
Моріц Єґер. (До Єґера).
Скажи лиш, Єґере, чи ти вже мене не пізнаєш?
Єґер (поважно).
Ви пастор Кіттельгавс.
Кіттельгавс.
Так, Єґере, я твій душпастир! Се ж я тебе колись ще малим немовлятком у святий хрест уводив. З моїх же рук 
ти вперше тіло Господнє прийняв. Чи ти ще сього не забув? Що я тоді попомучився, поки тобі в серце Боже слово вложив. Чи се ж така тепер твоя дяка за те?
Єґер (понуро, мов школяр на покуті).
Я ж вам тоді дав таляра.
Кіттельгавс.
Гроші, гроші… Хіба ти думаєш, що ті нікчемні, мізерні 
гроші… Сховай при собі свої гроші… мені се буде миліше. 
І що се за дурість на тебе напала? Схаменись, будь християнином! Подумай про свою присягу. Сповняй божі 
заповіді, будь добрим, будь побожним. А то — «гроші! 
гроші!..»
Єґер.
Я, пане пасторе, квакер, я вже ні в що не вірю.
Кіттельгавс.
Ет, який там квакер, не видумуй! Ти он покайся та поправся, а не кидай словами, коли їх не розумієш! Квакери Бога бояться, вони не такі нечестивці, як ти. Квакер! 
Що за квакер?
Начальник поліції.
Дозвольте, з ласки вашої, пане пасторе.
(Стає між ним і Єґером).
Куче! Зв’яжіть но йому руки.
(Дикий рев знадвору: «Єґер! Єґер! Давайте сюди Єґера!).
Дрейсіґер (трохи злякався, як і всі в хаті, і мимохіть приступив до вікна).
Що там ще знов таке?
Начальник поліції.
Ой, знаю я: се вони хотять, щоб їм вернути назад сього 
пройдисвіта. Але ж ми їм тієї волі не вволимо. Чуєте, 
Куче? Ведіть його в холодну.
Куче (моняється з шнурком в руці).
Рапортую покірно, пане начальнику, нам з ними буде 
клопіт. Там така проклята зграя метка. Чисто пекельна 
банда, пане начальнику. Там і Бекер, там і коваль…
Кіттельгавс.
Дозвольте з ласки… щоб не псувати собі крові ще більше, 
то чи не доладніше було б, пане начальнику, попробувати якось миром влагодити? Може б, Єґер пообіцяв піти 
сам, по добрій волі або якось…
Начальник поліції.
Що вам Біг дав? Я відповідаю за все. Я не можу на таке 
спуститись. Ну, Куче! Годі монятись.
Єґер (складає долоні і, сміючись, простягає).
Міцніше, міцніше, скілько сили маєш, міцніше. Се ж не 
надовго.
(Куче його в’яже, товариші помагають).
Начальник поліції.
Ну, марш далі!
(До Дрейсіґера).
Коли ви турбуєтесь, то дайте нам шість фарб’ярів. Нехай 
вони візьмуть його поміж себе. Я поїду попереду, а Куче 
позаду. Хто заступить дорогу, зарубаєм.
(Знадвору крик: «Кукуріку!! Гав-гав-гав!»).
Начальник поліції (грозячи до вікна).
Каналії! Ось я вам дам! Я вас покукурікаю, я вас погавкаю. Марш! Вперед!
(Іде попереду з голою шаблею, инші йдуть за ним з Єґером).
Єґер (кричить на відході).
А вельможна пані Дрейсігерка нехай собі там хоч як чваниться, проте вона все не ліпша від нас. Бо вона сто тисяч раз подавала моєму батькові на три феники горілки. 
Скадрон, наліво кругом, марш-марш!
(Виходить з реготом).
Дрейсіґер (помовчавши, удає, що йому байдуже).
Як гадаєте, пане пасторе, чи не заграти б нам тепер в карти? Я думаю, що в сій справі нам тепер ніщо не на заваді.
(Запалює сіґару; запаливши, скілька раз коротко, але голосно сміється).
Але ж се невимовно смішно. Спочатку, при столі, отой 
«шум учинився» з богословом. За п’ять хвилин він вже 
подякував за службу. Ледве що він світ за очі погнався, 
знов оця буча. А тепер ми собі заграємо в карти.
Кіттельгавс.
Гаразд, тілько…
(Знадвору рев).
Так, але… Знаєте: там тиї люде счиняють такий страшенний скандал.
Дрейсіґер. Перейдім просто до другого покою. Там нам ніхто 
не заважатиме.
Кіттельгавс (крутить головою).
Хтів би я знати, що на них насіло, на тих людей. Я справді мушу згодитись з богословом — принаймні я ще недавно був такої думки, — що ткачі дуже плохі, терплячі 
і слухняні людці. Чи не здавалось і вам так, пане Дрейсіґер?
Дрейсіґер.
Та й справді вони були терплячі та слухняні, і справді 
се були перше звичайні, порядні люде. Якраз, поки не 
встряли до їх проповідники людяности з своїми теревенями. Адже людям немало доводили про те, що нібито 
вони в страшенних злиднях пропадають. Згадайте собі 
тілько про всі ті товариства та комітети для запомоги 
голодним ткачам. Нарешті ткач і сам тому повірив, ну, 
й напав його ґедзь. Нехай же тепер хто прийде та наверне його на розум. Він уже тепер розбрикався. Він тепер 
на все нарікає. Йому тепер і се не в лад, і те не до мислі. 
Тепер йому коли мед, то ще й ложкою.
(Раптом надворі стоголосий вигук: «Гурра!»).
Кіттельгавс.
Отже, вони тілько того досягли своєю людяністю, що 
з овечок за одну ніч справдешні вовки поробились.
Дрейсіґер.
Ет, що там! Роздумавши спокійно, пане пасторе, можна у всій цій справі навіть дещо доброго добачити. Такі 
події може не минуться непримітно для правлячих 
кругів. Може й там таки переконаються, що так далі не 
може тривати, що нарешті треба щось почати для рятунку нашого крайового промислу від повної згуби.
Кіттельгавс.
Добре, але скажіть мені, від чого залежить такий страшенний занепад?
Дрейсіґер.
Бо чужі держави відгородилися від нас митами. Там відобрано нам найкращі ринки, а в своїм краю ми мусимо 
сами між собою змагатись на смерть, бо нас віддано на 
поталу, зовсім на поталу.
Пфейфер (ввіходить, хитаючись, блідий, без духу).
Пане Дрейсіґер, пане Дрейсіґер!
Дрейсіґер (саме на порозі до світлиці, хотів уже туди перейти; 
обертається сердитий).
Ну, Пфейфер, що там уже знову?
Пфейфер.
Ох… ні… дайте мені спокій.
Дрейсіґер.
Та що там таке?
Кіттельгавс.
Ви нас лякаєте, кажіть бо вже.
Пфейфер (все ще не при собі).
Ой, дайте мені спокій! Ой, ой, ой! Ох, лишечко! Оце! І начальство… ну, буде ж їм тепер.
Дрейсіґер.
А, чорт! Та що се вас так затлумило? Чи вам хто в’язи 
скрутив?
Пфейфер (мало не плаче, кричить від жаху).
Моріца Єґера пустили, начальника набили й прогнали, 
жандара набили й прогнали. Без шапки… шабля поламана… ой, ой!
Дрейсіґер.
Ви, Пфейфер, певне, насмоктались.
Кіттельгавс.
Се ж було б чисте повстання.
Пфейфер (сів на стілець, увесь тремтить, скиглить).
Се не жарти, пане Дрейсіґер, ой, не жарти!
Дрейсіґер.
Ну, то нехай же мені вся поліція…
Пфейфер.
Пане Дрейсіґер, се не жарти!
Дрейсіґер.
Та не заціпить вам? Сто куп чортів!
Пані Дрейсіґерова (з пасторовою виходять з світлиці).
Ох, Вільгельме, се ж просто злість бере! Так нам зопсувать цілий вечер. Ну, от бачиш, тепер пані пасторша 
хоче вже додому йти.
Кіттельгавс.
Шановна і дорога пані! Воно може й справді сьогодня 
краще б…
Пані Дрейсіґерова.
Слухай, Вільгельме, ти ж би вже вгамував їх як слід.
Дрейсіґер.
Піди ти розкажи їм. Піди сама! Піди!
(Спиняється перед пастором, ні з сього ні з того).
Хіба ж я тиран? Хіба ж я кат?
Візник Йоган (ввіходить).
Ласкава пані, я тим часом коні запріг. Пан богослов вже 
посадили Юрчика і Карольця до повозу. Як прийдеться 
круто, будемо втікати.
Пані Дрейсіґерова.
А чого ж воно прийдеться круто?
Йоган.
Я вже того не знаю. Тілько я так думаю. Людей все більше збігається. Вони он вже й начальника з жандаром 
геть прогнали.
Пфейфер.
Ой, не жарти, пане Дрейсіґер, не жарти!
Пані Дрейсіґерова (її все більше опановує жах).
Ну, та й що ж се буде? — Чого їм треба? — Скажи, Йогане, 
хіба вони можуть на нас напасти?
Йоган.
Там такі є чортяки, пані добродійко.
Пфейфер.
Ой, не жарти, ой, де вже там жарти?
Дрейсіґер.
Мовчи, дурню! Двері позамикані?
Кіттельгавс.
Зробіть мені тую ласку… Зробіть мені тую ласку… Я оце 
наважився… Зробіть мені тую ласку… (До Йогана).
Чого ж тиї люде бажають?
Йоган (несміло).
Та вони хтять більшої плати, такі дурні.
Кіттельгавс.
Добре, добре! Я вийду до них і вчиню свою повинність. 
Я тим людям скажу поважне слово.
Йоган.
Пане пасторе! Пане пасторе! Покиньте ви се. Тут ніяке 
слово не поможе.
Кіттельгавс.
Ще слівце, дорогий пане Дрейсіґер. Я б вас просив: поставте за дверима людей, щоб зараз же зачинили за 
мною.
Пані Дрейсіґерова.
Ой, Йозефе, то се ти справді йдеш?
Кіттельгавс.
Піду. Піду. Я тямлю, що роблю. Не бійся, Господь мене 
оборонить.
(Пані Кіттельгавсова стискає йому руку, відступає і втирає сльози. Тим часом знадвору чутно невгамовний глухий 
гомін великої громади людей).
Кіттельгавс.
Я вдам… я вдам, ніби я собі просто додому йду. Побачу, 
нарешті, чи моя духовна служба… чи я ще маю собі шану 
від тих людей… Побачу…
(Бере кийка і шапку).
Отже, йду з вірою в Бога.
(Іде, Йоган, Пфейфер і Дрейсіґер його проводжають).
Пані Дрейсіґерова.
Ох, дорога пані Дрейсіґерова
(плачучи, обіймає її),
коли б там йому не трапилось якої біди!
Пані Дрейсіґерова (мов непритомна).
Я не знаю, пані пасторшо, мені якось так… Далебі не 
знаю… Я сама не своя. Се ж не може бути, щоб отаке скоїлось. А коли так… то хто б подумав, що багатство гріх. 
Якби мені хто сказав, що так буде, то я б уже воліла, пані 
пасторшо, так і зостатись при моєму вбожестві.
Пані Кіттельгавсова.
Пані моя люба, воно при кожному стані чоловік має досить таких прикростей, що й не сподівається.
Пані Дрейсіґерова.
Та вже ж, та вже ж, я ж то й сама думаю. А що ми більше 
маємо, як инші… та Боже мій, чи ми ж його вкрали? Все ж, 
як єсть усе, що до найменшого, чесно зароблено. І як же 
то так можна ні з доброго дива напастися? Хіба ж мій чоловік винен, що в нього справи зле йдуть? 
(Знадвору вривається несвітський галас. Обидві пані бліднуть і злякано ззираються. Вбігає Дрейсіґер).
Дрейсіґер.
Розо, накинь що на себе й біжи до повозу, а я зараз!
(Кидається до каси, відчиняє і дістає різні дорогі речі).
Йоган (ввіходить).
Все готове. Тілько скоріш, а то заступлять браму.
Пані Дрейсіґерова (несамовита від жаху, обіймає візника).
Йогане, любий, коханий Йогане! Ратуй нас, голубе дорогесенький! Ратуй моїх діточок, ой, ой!..
Дрейсіґер.
Та схаменись! Пусти його.
Йоган.
Пані, пані! Та не турбуйтесь. В нас коні добрі, їх ніхто не 
збіжить, хто тілько не вступить з дороги, роз’їдемо.
(Виходить).
Пані Дрейсіґерова (не тямиться від страху).
А мій чоловік? Ой… а мій чоловік? Ой, пане Дрейсіґер, 
де ж мій чоловік?
Дрейсіґер.
Пані добродійко, він живий-здоровий. Але ж заспокойтесь, він здоровісінький.
Пані Дрейсіґерова.
Ні, з ним щось лихе сталося, ви тілько не кажете, ви 
тілько не кажете.
Дрейсіґер.
Вже ж вірте мені, се їм так не мине. Я добре знаю, чия то 
справа. Така несвітська безсоромність не може вминути 
кари. Щоб то громада отак свого душпастиря зневажала! Чортзна-що! Скажені собаки, та й годі, зовсім покрутились бестії! Така ж з ними й розправа буде!
(До пані Дрейсіґерової, що стоїть мов приголомшена).
Та йди ж, чого стовбичиш!?
(Чутно, як грюкають у двері).
Хіба ж ти не чуєш, як тая наволоч скаженіє?
(Чутно, як дзеленчать і падають на подвір’я побиті шиби).
Геть показилось дрантя. Нема що робити, треба втікати.
(Знадвору гукають всі враз: «Давайте сюди конторщика 
Фейфера! Давайте сюди конторщика Фейфера!»).
Пані Дрейсіґерова.
Фейфер, Фейфер, вони хтять Фейфера!
(Пані Дрейсіґерова вбігає в хату).
Пане Дрейсіґер.
Там коло брами вже стоять люде. Надвірні двері вже довго не видержать. Коваль Віттіґ лупить, як скажений, залізним відром у двері.
(Знадвору галас все виразніше та гучніше: «Конторщика 
Фейфера сюди! Сюди конторщика Фейфера!»).
(Пані Дрейсіґерова втікає геть швидко, мов хто женеться 
за нею; услід їй пасторова. Обидві вибігають).
Пфейфер (прислухається, блідне, зрозумівши гукання, і його обіймає несамовитий жах. Вимовляючи дальші слова, плаче, 
квилить, благає, скиглить, плутається з поспіху в словах, 
як шалений. Обсипає Дрейсіґера дитячими пестощами, 
гладить йому щоки й плечі, цілує руки, нарешті чіпляється за нього, немов топлячись, щільно обіймає і не пускає).
Ой, мій любенький, дорогесенький, ласкавенький паночку, ой не дайте ж мене, не дайте, я ж вам так вірне 
служив; я ж ніколи не кривдив людей. Я ж не міг дати їм 
більшої плати, як призначено. Не кидайте мене, я їх боюся. Як вони мене знайдуть, вони мене заб’ють. Ой, Боженьку мій, ой, Господи! Жінка моя, дітоньки мої…
Дрейсіґер (хоче вийти, але не може вирватись від Пфейфера).
Та хоч пустіть мене, бодай вас! Там уже побачим. Якось 
то буде. (Виходить з Пфейфером).
(Скілька хвилин кімната порожня. В світлиці вибивають 
шибки. Щось тріснуло на весь будинок і зараз же крик: «Гурра!», потім тиша. Скілька хвилин тихо, потім чутно, як 
по сходах нишком, навспинячки крадуться люде і несміло, 
сторожко перекликаються: «Ліворуч! Вгору! Цитьте! Помалу, помалу! Не займай! Поможи! От тобі маєш! Гетьте, 
шибеники! На весілля йдемо! Іди туди! Ти йди!»
В надвірних дверях з’являються ткачі, молоді парубки й дівчата, одразу не одважуються ввійти і підштовхують одно 
одного. За кілька хвилин вже одсміляються; і по кімнаті 
Дрейсіґера, і по світлиці розходжуються убогі, худі, декотрі й слабовиті постаті в подертій та латаній одежі, все 
оглядають цікаво і разом несміло, а потім обмацують. Дівчата пробують софи, стають гуртками перед дзеркалом 
і любуються на себе. Декотрі стають на стільці, роздивляються і здіймають зо стіни малюнки. Тим часом надходять все нові нужденні постаті знадвору).
(Перший молодий ткач увіходить).
Гей, та дайте ви мені спокій! Як почали ще там надворі, то 
так і пішло, — пропаде справа! От кручені! Де тут глузд? 
Де тут розум? Се ж чорт зна до чого дійде. Хто ще має всі 
клепки в голові, зроду з вами не піде. Нехай мене Бог боронить, щоб я з вами в таку розбишацьку справу ліз.
(Єґер, Бекер, Віттіг з відром в руках, Бавмерт і цілий гурт 
молодих і старих ткачів вриваються, немов за ким женуться, кричачи охриплими голосами).
Єґер.
Куди він сховався?
Бекер.
Де він, той катюга?
Бавмерт.
Казав нам траву їсти, жери ж тепер сам стружки!
Віттіг.
Ось нехай тілько вловимо, буде йому содуха.
Перший молодий ткач.
За ноги його та й за вікно, на брук, нехай лежить довіку.
Другий молодий ткач (ввіходить).
Шукай вітра в полі! Утік!
Всі.
Та хто?
Другий молодий ткач.
Дрейсіґер.
Бекер.
А Фейфер?
Голоси.
Шукайте Фейфера, шукайте Фейфера!
Бавмерт.
Цюцю, цюцю, Фейферцю, ось на ткача замори.
(Сміх).
Єґер.
Коли вже ми його не вловили, оте стерво — Дрейсіґера, 
так нехай же й він зубожіє.
Бавмерт.
Буде він голий, як турецький святий. Ой, буде!
(Всі кидаються до світлиці, хотять виламати двері).
Бекер (біг попереду, але обернувся і всіх спинив).
Стійте, слухайте! Як тут управимось, то се ще тільки початок. Звідси підемо до Білау, до Дітріха, там у нього машинами тчуть. Вся наша біда — з фабрик.
Старий Анзорге (приходить знадвору. Ступивши кілька кроків, 
спиняється, оглядається, здивований, крутить головою, 
стукає себе по лобі і говорить).
Хто ж се я? Ткач Антін Анзорґе. Чи він сказився, той Анзорґе? Воно справді, навколо мене все ходором ходить. 
Що ж він тут робить? А що заманеться, те й зробить. 
Куди ж се він вліз, той Анзорґе?
(Знов б’є себе по голові).
З глузду я зсунувся! Мені однаково. Нема в мені правди. 
Геть, геть! Геть ви, бунтарі! Геть голову, геть ноги, геть 
руки! Ти мені хатку забрав, я тобі хатку заберу. Гей, бий, 
розбивай!
(З ревом кидається до світлиці. Решта людей кидається за 
ним з галасом і реготом).
Діячі:
Бекер
Моріц Єґер
Старий Бавмерт
Віттіґ
Горніг
Старий Гільзе, ткач
Його жінка
Готліб, його син
Луїза, Готлібова жінка
Мільця, Готлібова мала дочка
Шмідт, цилюрик
Молоді й старі ткачі й ткачихи
V
Село Ланген-Білау. Кімнатка старого Гільзе. Ліворуч віконце, перед ним верстат, праворуч ліжко, а до ліжка близько присунений стіл. В кутку піч з припічком. При столі, на ліжку, на лаві і на 
ослоні сидять: старий Гільзе, його стара жінка, сліпа й приглухувата, їх син Готліб і невістка Луїза, всі моляться Богу. Межи 
столом і верстатом стоїть мотовило. За сволоком і на жердці начіпляно всякого ткацького начиння. Довгі повісма вовни висять 
по всіх усюдах. Скрізь по хаті валяється всяке шмаття. З сеї тісної та низенької кімнатки виходять двері в «хату». Сі двері відчинені і крізь них видко «хату», а в ній другі двері, якраз напроти, 
одчинені в иншу кімнатку, таку саму, як ся, що на сцені. «Хата» 
з глиняною долівкою, убого вряджена, з неї сходи виходять на 
вишку. В «хаті» видко наполовину ночви на ослоні, коло них накидане хустя, злиденне шмаття. Світло спадає з лівого боку у всі 
три кімнати.
Старий Гільзе (бородатий, плечистий, але похилий та змарнілий від роботи, хвороби та всяких злиднів. Колись був у війську, зостався без руки. Ніс йому загострився, обличчя мов 
пилом припало, сам трясеться, худий — самі шкура, кості та жили, — очі позападали, точать сльози, як звичайне у ткачів. — Встав, — за ним син і невістка, — молиться 
вголос).
Господи милий! Не знаємо, яку тобі дяку скласти, що ти 
й сю ніч нам по своїй добрості та милосердю… що ти змилувався над нами. Що нам і сю ніч ніякого лиха не трапилось. «Велике твоє милосердя, Господи», а ми нещасні 
нікчемні грішники, не варті ми, щоб нас твоя нога розтоптала, такі ми грішні, украй зіпсовані. Але Ти, Батьку 
наш любий, зглянешся над нами і приймеш нас для твого Сина коханого, Господа і Спаса нашого Ісуса Христа. 
«Кров Христова і правда його — се ж моя покраса, се ж 
мої почесні шати». І хоч як ми малодушні станемо під 
бичем кари Твоєї — хоч як розпалиться та розжевриться піч для очищення нашого, — не карай нас надміру, подаруй нам вину нашу. Отче небесний, дай нам терпеливість, щоб ми після сього страждання прилучились до 
твого вічного раювання. Амінь.
Гільзиха (нахилилась і слухала увесь час дуже пильно. Хлипає).
Ой, мій старенький, то ж то вже ти хороше молишся, 
Господи, що хороше!
(Луїза йде прати, Готліб іде через «хату» в дальшу кімнатку).
Старий Гільзе.
Де то наша мала?
Луїза.
До Петерсвальда пішла — до Дрейсіґера. Вона оце знов 
скілька пасом змотала вчора ввечері.
Гільзе (дуже голосно).
А що, старенька, може, тобі мотовильце поставити?
Гільзиха.
А що ж, старенький, постав, постав.
Гільзе (становить перед нею мотовило).
Воно то, знаєш, я б радніший і зовсім тобі його не 
давати…
Гільзиха.
Отакої… ще що?.. А я ж би що робила цілісінький день?
Гільзе.
Дай я тобі трохи пучки повитираю, а то вовну салом заялозиш. Чуєш?
(Витирає їй стирочкою руки).
Луїза (коло ночов).
І де ж се ми сало їли?
Гільзе.
Як нема сала, то будем хліб їсти, а нема хліба, їстимем 
картоплю, а як не стане й картоплі, то ззімо й сухої 
полови.
Луїза (єхидно).
А як борошна не стане, то ми так, як Венґлери, пошукаємо, чи не закопав де гицель здохлої коняки, та викопаємо та й прогодуємось тим стервом хоч тижнів зо два. 
Отак буде! Правда ж?
Готліб (з дальшої кімнатки).
Якого дідька там базікаєш?
Гільзе.
Стережися но ти з такими безбожними речами!
(Сідає до верстата і гукає).
Готлібе! А чи не поміг би ти мені? Тут треба ще кілька 
ниточок проволокти.
Луїза (коло ночов).
Готлібе, поможи батькові.
(Готліб приходить. Батько з сином беруться до марудної 
роботи «накладання основи»: нитки з основи проволікаються крізь зубці в берді та крізь вічка в переборах і присилюються до верстата. Ледве почалась робота, як в «хату» 
ввіходить Горніґ).
Горніґ (на порозі до кімнатки).
Помагай Біг!
Гільзе з сином.
Дякувать! Ну скажи лишень, коли ти спиш? Вдень торгуєш, а вночі на варті.
Горніґ.
Отак ніколи й не сплю!
Луїза.
Здоров, Горніґу!
Гільзе.
Що доброго скажеш?
Горніґ.
Там, майстре, неабиякі новинки. Оце петерсвальдці набрались духу та й вигнали фабриканта Дрейсіґера з усією родиною геть ік чортовій матері.
Луїза (трохи зворушена).
Ото знов бреше той Горніґ в живі очі!
Горніґ.
Отже ні, молодичко, сей раз таки не брешу. — Там у мене 
на возі гарні були дитячі хвартушки. Ні, ні, щиру правду 
кажу! Отак таки простісінько й вигнали. Вчора ввечері 
він приїхав до Рехенбаху. А тут на тобі! Не хтять його 
й приймати, бояться ткачів, — то він миттю далі навтеки, до Швейніца…
Гільзе (бере помаленьку нитку з основи і прикладає до вічка в переборі, а син з другого боку чіпляє за нитку дротяним гачком і протягає її крізь вічко).
Та годі бо тобі, Горніґу.
Горніґ.
Щоб я з сього місця не рушив! Та що там, се вже ж і малі 
діти знають.
Гільзе.
Ну, скажи мені, чи ти здурів, чи я п’яний?!
Горніґ.
Як собі хочеш. А тілько те, що я тобі казав, така правда, 
як отченаш в церкві; я б не казав, якби я сам при тому 
не був, якби сам не бачив. Таки на свої очі бачив, от як 
оце Готліба бачу. Сплюндрували весь дім фабрикантові, 
геть від пивниці до стріхи. З піддашшя викидали в вікна порцеляни геть додолу. А що там тих сувоїв бархану 
в потоці?! Кажу тобі, потік загатили, а вода через верх 
пішла, та чисто тобі синя від фарби — вони ж і фарбу 
в вікно витрусили. Отак синя курява хмарами й сунула. 
Там такого лиха наробили, що й сказати не можна! Та не 
тілько в будинку… і в красильні… і в коморах!.. Поруччя 
на сходах поламано, підлоги позривано, дзеркало розбито, стільці, канапи, геть все подерто, попсовано, порізано, порозкидано, потоптано, порубано — вкрай сплюндровано! Кажу тобі, гірш як на війні.
Гільзе.
І тобто все наші ткачі були?!
(Помалу, недовірливо крутить головою. У дверях зібрались 
цікаві сусіди).
Горніґ.
Ну, а то ж хто! Я їх усіх на ймення знаю. Я радника крайового водив скрізь по будинку. Я й говорив багато з ким. 
Вони були ввічливі, як завжди. Робили своє діло нишком, але до краю. І радник багато з ким говорив. Всі були 
такі несмілі перед ним, як завжди. А проте не дали себе 
укоськати. Найкращі річі в будинку так тобі чистенько 
порубали, мов на те найнялись.
Гільзе.
І себто ти водив радника по будинку?
Горніґ.
Чому ні? Я не боюся. Мене всі люде знають, як облупленого. Я ні з ким не сварюся. Я з усіма добрий. Нехай 
я не я буду, коли не водив. Скажу по щирості, я якось 
аж розм’як, та й радник теж — я те по ньому бачив. Та 
що, справді? Ні словечка не чутно було, так то все тихо 
обійшлось. Так було на душі якось по великодному, як 
я собі подумав: отже, таки й наші злидарі помстились 
нарешті.
Луїза (проривається, тремтячи від зворушення, при тому втирає фартухом сльози).
Отак і слід, отак і треба!
Голоси з-поміж сусідів.
«І тут у нас немало катів». «Он там на горі один мешкає». 
«Він має чвірку коней і шість повозів у стані, а ткачів 
голодом морить».
Гільзе (все ще не вірить).
Та як же воно там могло так статись оте все?
Горніґ.
Та хто ж його знає?! Хто ж його знає?! Один каже так, 
другий инак.
Гільзе.
А що ж кажуть?
Горніґ.
Та Бог його знає; ото ніби Дрейсіґер сказав: нехай ткачі 
траву їдять, коли голодні. Більш я нічого не знаю.
(Сусіди ворушаться, видно, що переказують один одному 
Горніґову розповідь; всі обурені).
Гільзе.
Слухай, Горніґу. Про мене, кажи, що хочеш. Хоч би ти 
сказав: дядьку Гільзе, ти завтра вмреш. Я скажу: може 
й правда, чому ні? Скажи навіть: дядьку Гільзе, завтра 
до тебе король приїде… Але щоб то ткачі, отакі самі, як я 
або як мій син, та мали б отаке вчинити? Де там! Зроду 
не повірю.
Мільця (гарненька семиліточка, простоволоса, з довгими, білими, як льон, косами, з кошичком в руці, вбігає, підскакуючи. 
Показує матері срібну ложку).
Мамо, мамо! А бачите, що в мене є? Тепер мені за це купіть спідничку.
Луїза.
Чого се ти летиш, мов несамовита?
(Дедалі гірше неспокійна).
Що ти там притарабанила? Влетіла без духу. А кошик 
назад принесла повним. Що се таке, дівчино?
Гільзе.
Де ти взяла ложку, мала?
Луїза.
Може знайшла.
Горніґ.
А вона коли не два, то й три таляри варта.
Гільзе (несамовито).
Геть мені, геть! Зараз мені геть! А, не підеш ти!? Я тебе 
різкою! Зараз занеси ложку туди, де взяла. Геть! Ти з нас 
злодіїв робиш, га? Пожди, я тобі дам хльосту.
(Шукає, чим би набити).
Мільця (чіпляється за материну спідницю, плаче).
Ой, дідусю, не бийте мене… Ми… її… зна… знайшли. Всі 
ді… діти… всі таке… позна… познаходили.
Луїза (гукає з напруженням і страхом).
Адже бачите, що знайшла. Де ж ти її знайшла?
Мільця (хлипаючи).
У Петер-вальді знай-шла, у дворі, у Дрей-сі-ґера…
Гільзе.
Ото б мали ми з тим роботу! Ну, не моняйся, мала, а то я 
тебе не так нажену.
Горніґ.
Що я вам скажу, дядьку Гільзе. Ось нехай краще Готліб 
вдягнеться та й сам занесе ложку до уряду.
Гільзе.
Одягайся, Готлібе!
Готліб (шпарко одягається).
То я піду до канцелярії та й скажу: «Прошу ласки не гніватись, бо то дитина, що ж вона ще тямить? Ось я вам 
приніс ложку». Годі тобі ревти, мала!
(Мати веде плачучу дитину в дальшу кімнату і там причиняє, сама вертається).
Горніґ.
Воно таки добрих три таляри коштує.
Готліб.
Дай но, Луїзо, хустинку, щоб часом не зопсувати. Гай, 
гай! Така дорога річ.
(Загортає ложку, а в самого сльози на очах).
Луїза.
Ми б за неї місяць прохарчувались.
Гільзе.
Ну-ну, швидше мені! Якомога швидше! Ще б чого, не 
було! Якраз тілько ще сього бракувало! Неси її геть, цур 
їй, тій чортячій ложці, хоч би швидше здихатись.
(Готліб виходить з ложкою).
Горніґ.
Ото вже й мені час далі рушати.
(Іде з кімнати, балакає ще кілька хвилин з сусідами в «хаті», далі виходить).
Цілюрик Шмідт (ввіходить в хату. Се кругленький чоловічок, 
жвавий, мов живе срібло, обличчя в нього червоне та хитре).
Добридень, люде! Ну, та й чудасія оце діється! Глядіть 
мені.
(Грозить пальцем).
Ви щось замишляєте, я вже бачу.
(На дверях до кімнати, не переступаючи через поріг).
Добридень, дядьку Гільзе!
(До якоїсь жінки в хаті).
А що, бабусю, як там ваш гостець? Легше, га? А що, бачите? А се я до вас хочу навідатись, дядьку Гільзе, як тут 
воно у вас? Що за чортів батько? Що се трапилось бабусі?
Луїза.
Та то, пане дохторе, їм ясні жили в очах повсихали, то 
вони й не бачать нічогісінько.
Цілюрик.
То так від пороху та від пізньої роботи при верстаті. — 
Ну, скажіть мені, як ви погадаєте? Адже ж увесь Петерсвальд рушив. Оце зрання сів я собі на візок, нічого злого не сподіваючись, як єсть нічогісінько. Коли се чую 
предивні речі! Що за нечиста сила з тими людьми, Гільзе? Лютують, як вовча тічка. Зчинили революцію, рухавку; бунтуються, плюндрують, грабують… Мільцю! 
А де ж се Мільця?
(Луїза привела заплакану Мільцю).
Ану, Мільцю, помацай-но мені по кишенях.
(Мільця мацає).
Оті медянички для тебе. Ну, ну, стій, не всі заразом! Перше заспівай! «А у лиски в лиски» Ну?.. «А у лиски в лиски… 
новий двір…» А що то ти накоїла, дівчино? Гляди мені! 
Ти он у пастора на тину горобців дражнила, безштаньками лаяла, а вони на тебе панові регентові поскаржились… Але хто б таке сказав? Тож то півтори тисячі людей забунтувало!
(Здалека дзвонять).
Слухайте: в Рейхенбаху дзвонять на сполох. Півтори тисячі людей! Чисто страшний суд! Аж моторошно.
Гільзе.
То вони справді йдуть сюди, до Білау?
Цілюрик Шмідт.
Авжеж, авжеж, я сам поміж них їхав. Геть через усю 
юрбу. Так і хотілося злізти з візка та кождому зараз таки 
по порошку дати. Біжать підтюпцем одно по одному як 
ті злидні, та ще й співи заводять такі, що аж все в середині обертається, просто хоч гинь. Мій хурман на передку зарюмав, як стара баба. Аж мусіли ми зараз по добрій 
чарці полинівки випити. Не хтів би я тепер бути фабрикантом, хоч би мав зараз на резинах поїхати.
(Здалека співають).
Чуєте? Так наче хто кісткою в старий розбитий казан 
гатить. Оце, дітки, ви й незчуєтесь, як вони вже тут будуть. Прощавайте, люде. Та не дурійте хоч ви. Он зараз 
військо надійде. Майте хоч ви глузд. Петерсвальдяни 
вже зсунулися з глузду.
(Дзвонять десь близько).
Господи, се вже наші дзвони загули! Ну, тепер всі люде 
геть показяться.
(Іде на вишку).
Готліб (вертається, задихавшись. Говорить ще з «хати»).
Я їх бачив, я їх бачив.
(До якоїсь жінки в «хаті»).
Вони вже тута, тітко, вже тут!
(В дверях).
Тату, вони вже тут, вже тут. З тичками, з рогачами, з кочергами. Вже там на горі коло Дітріха, бучу збили — 
страх! Там, здається, їм плату видають. Ой Боже ж мій, 
а що ж то ще тут буде? Я вже й не знаю. А людей, людей! 
Сила! То то вже як кинуться — геть все рознесуть! Круто 
прийдеться нашим фабрикантам.
Гільзе.
І чого се ти так гнався? От добігаєшся, що знов тебе ота 
хвороба схопить, будеш горілиць лежати та об землю 
битись.
Готліб (зворушений, більш того що радий).
Та я ж мусів бігти, а то б вони й мене захопили. Вже 
й так всі репетували, щоб я їм помагав. Там і хрещений батько Бавмерт були. Ще й мені казали: «Ти б хоч 
п’ятака взяв, адже й ти голодом пропадаєш». Та ще казали: «Скажи своєму батькові…» Щоб я вам, тату, сказав, 
щоб і ви йшли помагати фабрикантові прочуханки дати. 
(Завзято). Тепер, кажуть, инші часи настали. Тепер вже 
ткачі не так заживуть. Отож казали, щоб ми всі йшли помагати свого добуватись. Та будемо їсти яловичину щонеділі, а щосвята ковбасу з капустою. Тепер вже все на 
инший стрій перестановиться. Так вони казали до мене.
Гільзе (гнівно, але здержано).
То се такий твій хрещений батько? То він тебе до такого гріха призводить?! Щоб ти мені до того не втручався, чуєш? Бо се чортова справа. То їх нечиста сила 
під’юдила.
Луїза (набравшись запалу, гостро).
Так, так, чоловіченьку, сядь собі у запічку, візьми ложечку, сьорбай сироватку, вдягни спідничку та Бозі помолися, — от і догодиш таткові. Оце такий чоловік, дивіться, 
люде добрі!
(Люде в «хаті» сміються).
Гільзе (тремтить від злості).
А це така жінка? Га? Так я ж тобі от що скажу. Що ти за 
мати, коли ти так пащикуєш? Се ти так дочку навчаєш? 
То се ти чоловіка свого до гріха та до нечисти намовляєш?!
Луїза (без ваги).
Тю на ваші попівські теревені! Я ними дитини либонь не 
нагодую. Через їх ви всі отут валяєтесь обідрані та неохайні. Тими молитвами і пелюшок не висушиш. Еге ж, 
я мати, щоб ти знав! Тим то я й кажу: щоб усіх фабрикантів джума задавила, щоб вони всі в пекло запались! 
Отож то, що я мати. Хіба ж його вдержиш на світі, теє 
дитинятко? Та я ж більше плачу, ніж дихаю, відколи теє 
немовлятко на світ прийде, та поки смерть над ним змилується. А ви якого дідька робите? Хреститесь отут та 
молитесь, а я собі ноги збиваю за одним однісіньким горнятком маслянки. Та чи одну ніч я собі голову розбивала, як би мені тую нещасливу дитинку хоч крадькома на 
цвинтарі поховати. Що ж така дитина винна, га? Чого ж 
вона має так марно гинути? А он Дітріхові діти в вині купаються, молоком вмиваються. Ет, та що? Як тільки тут 
що почнеться, то мене ніхто й на шнурку не вдержить. 
Я вам просто кажу: як почнуть Дітріховий будинок руйнувати, то я буду там перша і не дай тому Боже, хто мене 
спинятиме! Буде вже з мене, кажу вам, годі!
Гільзе.
Зовсім пропаща! Тобі вже ніщо не поможе.
Луїза (люта).
Сами ви пропащі. Тюхтії ви, ганчірки ви, а не люде. Попльованки якісь. Тхорі, боягузи, від дитячого калатала 
втікаєте. Такі слиняві, що як вам хто хльосту дасть, то 
ви ще тричі в ноги поклонитесь. Вам уже так висушено 
всі жили, що й від сорому не почервонієте. Хоч би хто 
взяв батога та вам гарту додав, а то вам уже й кості спорохніли.
(Швидко вибігає).
(Всім ніяково, мовчать).
Гільзиха.
Що се їй робиться, старий?
Гільзе.
Та нічого, старенька, а що ж би їй мало робитись?
Гільзиха.
Скажи лишень, старий, чи то мені так здається, чи й 
справді дзвонять?
Гільзе.
Та то, стара, певне, когось ховають.
Гільзиха.
А от мене ніяк Бог не приймає. І чому се я не вмираю, 
старий?
(Мовчать).
Гільзе (кидає роботу, випростується, говорить урочисто).
Готлібе!.. Твоя жінка багато нам наговорила. Отже дивись сюди, сину!
(Розхристує груди).
Ось тут була штучка завбільшки з наперсток. А де я свою 
руку подів, про те знає король. Вже ж мені її не миші 
відгризли.
(Походжає по хаті).
Твоя жінка — ще її й звання не було, як я вже квартами 
свою кров проливав за рідний край. Отже, нехай вона 
собі пащикує, скілько душа забажає. — Про мене. Мені 
однаковісінько. — Боятись? Щоб я та боявся? Чого ж би 
се я боявся, скажи на ласку Божу? Чи не тієї жмені війська, що може прийде слідом за бунтарями? Ой, горенько 
моє! Ото велике діло! Тілько б і всеї біди! Оце але! Та я 
хоч трохи й зігнувся в спині, а ще якби до чого прийшлося, то в мене кості, як у того слона. Я б собі ще дав раду 
з тими кількома паршивими штиками. — Ну, а якби 
й круто прийшлося? Ой, з дорогою душею, з дорогою душею зібрався б я у велику дорогу. До смерти мене й просити довго не треба. Мені хоч і зараз. Овва! Хоч би й так! 
Хіба я що на світі покидаю? Вже ж не плакати по сій старій скрині, по сьому намученому тілу. Я б і радніший 
відчепитись від тієї муки та злиднів, що то ніби життям 
зветься. — Але ж потім, Готлібе? Потім буде щось таке, 
що як його втратиш, то вже навіки.
Готліб.
А хто його знає, що там буде, як ми помремо? Того ніхто 
не бачив.
Гільзе. 
Кажу тобі, сину! Май віру хоч в те єдине, що нам, злидарям, зостається. А нащо ж би я оце тут сидів та на підніжки тупав до загину більш як сорок літ? Чи я ж би дивився 
спокійно, як инший отам розкошує, та панує, та з мого 
лиха і голоду собі статки-маєтки збірає? Чого ж я терплю? Бо я маю надію. Я все щось маю, хоч в якій нужді.
(Показує кудись у вікно).
Ти маєш тут свою долю, а я — там, на тім світі. От як я думаю. Хоч би мене четвертували, я певний свого. Так нам 
обіцяно. Буде суд, але не ми судитимем, — «мені належить помста», сказав Господь Бог наш.
Голос за вікном.
Ткачі, до гурту!
Гільзе.
Про мене — робіть, що хочете.
(Сідає до верстата).
Мене не витягнете звідси.
Готліб (трохи вагається).
Я піду до роботи. Хай буде що буде.
(Виходить).
(Чутно, як багато голосів співають зовсім близько ткацької 
пісні; спів одноманітний, глухий, жалібний, мов голосіння).
Голоси людей у «хаті».
«Ой, мені лишенько! Тож то йде їх, — як мурашня! І де 
тих ткачів стілько набралось?» — «Та не пхайся, і я ж хочу побачити!» — «Дивись ти на ту довгу тичку попереду». 
«Ой, ой! Що їх насунуло! Мов хмара!»
Горніґ (ввіходить межи люди в «хату»).
Дивіться, чи то вам ще не кумедія? Таке не щодня побачите. Ось пішли б ви ще туди до горішнього Дітріха. 
Отам штуку втяли, неабияку! Нема вже в нього тепер ні 
будинку, ні фабрики, ні пивниці, як єсть нічогісінько. 
Пляшки геть всі чисто видудлили… та навіть і відкоркувати не трудились. Раз, два, три, шийка геть, а як хто 
собі пику скалками поріже, — дарма! Там не один бігає 
спасочений як свиня. — Тепер от ще тутешньому Дітріхові прочуханки завдадуть.
(Співи затихають).
Голоси в «хаті».
Як подивитись на них, то наче б і не лихі.
Горніґ.
Стривайте, пождіть! Се вони ще тілько надумуються. 
Он гляньте, як вони палац з усіх боків обзирають. Ось 
подивіться на того гладкого дідка — он отам, з відром 
в руках. Се коваль з Петерсвальда, меткий чоловічок. 
Він вам найгрубші двері одним махом висадить, як шкаралущу, — будьте певні! Вже як йому фабрикант в руки 
попадеться, то нехай попрощається!
Голоси в «хаті».
«Торох чорта в лоб!» «Камінь в вікно!» «Отепер наженуть 
холоду старому Дітріхові». «Он він почепив таблицю». 
«Таблицю почепив?» «Що ж там на ній стоїть?» «А ти не 
вмієш читати?» «Що ж би з мене було, якби я не вмів читати?» «Ну, то читай!» — Ви всі бу-де-те за-го-же-ні, ви всі 
будете загожені».
Горніг.
Нехай сховається з своєю таблицею. Все одно нічого не 
поможеться. Не такий ґедзь напав, щоб так минув. Вони 
на фабрики напосілись. Вони хотять машини з світу зігнати. Вони ж бачать, що машина хатнього ткача руйнує, 
се ж і сліпий бачить. Гей, гей, ото розходились християни! Тепер їх ні радник, ні начальник не вгамує, — а не то 
щоб якась таблиця, де вже там! Тілько глянути, як вони 
там господарюють, то видно, до чого йде.
Голоси в «хаті».
«Ой, людоньки ж мої, людоньки! Що того народу понаходило!» — «І чого їм треба?»
(Шпарко).
«Он вони вже на мості!»
(Зо страхом).
«Чи то вони йдуть на сей бік?»
(З великим дивом і жахом).
«До нас ідуть, до нас». «Ткачів з хати викликають».
(Всі втікають, «хата» порожніє. Бунтарі вриваються юрбою, задрипані, запорошені, червоні від горілки і від втоми, 
невиспані, дикі, обшарпані. Вбігають в хату, кричучи: 
«Ткачі, до гурту!» — і розсипаються по всіх кімнатах. 
В кімнату до Гільзе ввіходить Бекер і скілька молодих ткачів з тичками та з киями. Побачивши старого Гільзе, вони 
трошки схаменулись і спинились).
Бекер.
Покиньте, дядьку, теє ткання. Хай собі хто хоче тупає 
при верстаті, а вам нема чого більше мучитись. Ми вже 
про те постарались.
Перший молодий ткач.
Вам вже більше не прийдеться лягати спати голодним.
Другий молодий ткач.
Тепер ткач знов матиме над головою стріху, а на тілі 
сорочку.
Гільзе.
І звідки вас дідько несе з тичками та з сокирами?
Бекер.
Ми їх поперебиваєм на Дітріховій спині.
Другий молодий ткач.
Ми їх розпечемо та й всадимо фабрикантам у пельку, нехай і вони попробують, як голод пече.
Третій молодий ткач.
Ось ходіть лишень, дядьку, з нами! Ми їм спуску не 
даємо.
Другий молодий ткач.
Нас ніхто не жалував — ні Бог, ні люде. Тепер же й ми 
сами свого доправимось.
Старий Бавмерт (увіходить, трохи заточується, несе під пахою зарізаного півня. Розставляє руки).
Бра-тіки! Всі ми браття! Дайте ж я вас обійму, братіки 
мої рідні!
(Сміх).
Гільзе.
То се вже так з тобою, Вільгельме?
Бавмерт.
Се ти, Густаве? Ох, ти ж мій бідний, голодний товаришу, 
ходи до мого серця (чуло).
Гільзе (суворо).
Дай мені спокій.
Бавмерт.
Слухай, Густаве, от що. Аби тілько щастя. Ось ти глянь 
лишень раз на мене. Чи бач, який я тепер? Се як кому 
щастя! Чим я тепер не ґраф? (Вдарив себе по животу).
Ось угадай, що тут є? Панська страва. Аби тілько щастя, 
то буде й шлямпан, і заяча печеня, все буде… А я вам от 
що скажу: ми помилились, треба грабувати.
Всі (один поперед одного).
Грабувати, гурра!
Бавмерт.
От тілько перший ласий шматочок зтеребив, і зараз вже 
натура обізвалась. І Г-господи, що ж то за сила стала, як 
у вола! Так з тебе тая сила і суне, аж сам не тямиш, куди 
й по чому лупиш. Ну, тай веселий же я, маттері його!..
Єґер (на дверях, в руках у нього стара кавалерійська шабля).
Ото втяли ми атаку, напрочуд!
Бекер.
Ми вже добре зміркували справу: раз, два, три, та вже 
й в будинку. А там уже й піде, як пожежа. І зашипить, 
і зашкварчить. Аж іскри посипляться мов з кузні.
Перший молодий ткач.
А варто б таки трошечки вогника розпалити.
Другий молодий ткач.
Підемо до Рейхенбаху та й пустимо багачам червоного 
півня.
Єґер.
Ото б то вже попав пальцем в небо. Тоді б вони за страховку грошей силу загорнули.
(Сміх).
Бекер.
Звідси підемо у Фрейбурґ до Тромтри.
Єґер.
Та час уже й урядникам задати перцю. Я сам читав, що 
з бюрократів усе лихо йде.
Другий молодий ткач.
Хутко підемо до Вроцлава. Нам же все гурту прибуває.
Бавмерт (до Гільзе).
Ось випий лиш, Густаве!
Гільзе.
Я й зроду її не пив.
Бавмерт.
То було на іншім світі, а сьогодні в нас новий світ настав, 
братику.
Перший молодий ткач.
Один тому час, що батько в плахті.
(Сміх).
Гільзе (нетерпляче).
Та чого вам тут від мене треба, шибеники?
Бавмерт (трохи зляканий, примилюється).
Ну, дивись, я ж тобі півничка приніс. Таж з нього юшку 
своїй старенькій звариш.
Гільзе (трохи здобрів).
Ов! Ну, то йди скажи їй.
Гільзиха (пильно прислухалась, приставивши руку до вуха; замахала руками).
Та відчепіться геть. Я не терплю курячої юшки.
Гільзе.
Ото й добре, стара. І я так. А вже такої юшки, то й поготів. А ти, Бавмерте, слухай сюди, що я тобі скажу. Коли 
старі люде починають белькотати, як малі діти, то чорт 
з радощів аж на голові ходить. Отже, щоб ви знали! Щоб 
ви всі те знали: мені з вами нічого робити. Вас сюди ніхто не просив. По всій правді і справедливості, вам тут 
нема чого робити!
Голос.
Хто не з нами, той проти нас.
Єґер (грізно і грубо).
Ач як розходився! Слухай, діду, ми тобі не злодії.
Голос.
Голодні ми, та й годі.
Перший молодий ткач.
Нам жити хочеться, от і все. Нас повісили, а ми шнурки 
перетяли.
Єґер.
Так і слід було. (Наставляє кулака до лиця Гільзе).
Ось тільки ще слово скажи, так тобі й затоплю в гирю.
Бекер.
Та годі тобі, годі, не чіпай старого. — Ми, дядьку, так собі 
думаємо: краще вмерти, як знов отак жити.
Гільзе.
А я ж хіба не прожив отак більш як 60 літ?
Бекер.
Все одно. Коли-небудь та мусить таки змінитись.
Гільзе.
На Миколи та й ніколи.
Бекер.
Як не дадуть по добрості, то ми й силою візьмем.
Гільзе.
Силою?
(Сміється).
Ну, то не довго вам животіти. Покажуть вам хутко, чия 
тут сила. Ось пожди трошки, хлоню!
Єґер.
Що, військо? І ми в війську бували! З двома-трьома ротами вправитись недовго.
Гільзе.
Еге ж, язиком, а як же. А хоч би й управились, то дві проженете, а десять прийде знову.
Голоси (за вікном).
Військо йде! Стережіться!
(Всі раптом заніміли. На хвилину чутно здалека сурми 
й тарабани. Хтось серед тиші мимохіть скрикує: «Ой, цур 
йому! Втечу!» Всі сміються).
Бекер.
Се хто тут збирається навтеки? Хто се сказав?
Єґер.
Хто се перелякався отієї жменьки паршивого війська? Я вам за команду. Я сам був при муштрі. Я знаю всі 
артикули.
Гільзе.
З чого ж ти стрілятимеш? Може з кия, га?
Перший молодий ткач.
А покиньмо ми сього дідугана, в нього не всі дома.
Другий молодий ткач.
Та вже трохи підтоптався.
Готліб (так підійшов, що ніхто не бачив. Хапає першого ткача).
Се ти так на старого чоловіка визвіряєшся?
Перший молодий ткач.
Та чого ти вчепився, хіба я що сказав?
Гільзе (стає межи ними).
Нехай собі верзе. Не чіпай, сину. Хутко й сам побачить, 
котрий з нас сьогодні здурів, я чи він.
Бекер.
Ти з нами йдеш, Готлібе?
Гільзе.
Обійдеться й без нього.
Луїза (ввіходить в хату, гукаючи).
Ой, і чого ви тута застряли? Та з такими святими-божими тілько час дарма гине. Ходіть на майдан! На майдан 
ідіть. Тату хрещений, біжіть хутенько! Швидче! Там майор з коня говорить до людей. Каже, щоб ішли додому. 
Ідіть, бо як спізнитесь, то все пропало.
Єґер (на відході).
Ну, та й одважного чоловіка маєш, хоч куди!
Луїза.
А де ж я маю чоловіка? Нема в мене ніякого чоловіка!
Дехто в «хаті» співає:
Ой, я собі мужичок з кулачок,
в мене жінка зросла, як сосна,
я за неї захилюсь, захилюсь
та й нічого не боюсь, не боюсь!
Віттіг (збіг з вишки з відром в руках, мав вибігти геть, але на хвилинку затримався в «хаті»).
До гурту! Хто не хоче падлюкою зватись, за нами! Гурра!
(Кидається геть. Дехто з гурту, між ними Луїза і Єґер, біжать за ним з криком: «Гурра!»).
Бекер.
Прощавайте, дядьку, ми ще з вами поговоримо.
(Хоче йти).
Гільзе. 
Навряд. П’ять років я вже не проживу, а раніш ти не 
вернешся.
Бекер (спиняється здивований).
Звідки не вернусь, дядьку?
Гільзе.
А з тюрми; ти ж думав звідки?
Бекер (реготить несамовито).
Мені б тілько того й треба. Там, дядьку, хоч хліба дадуть 
доволі! 
(Виходить).
Бавмерт (сидів досі мов притлумлений на ослоні і думав, тепер 
встає).
То правда, Густаве, я трохи смикнув сьогодня. А все-таки в мене ще не зовсім замакітрилось. Ти собі по-своєму 
думаєш, а я по-своєму. Я таки скажу, що Бекерова правда: чи в путах, чи в кайданах сидіти, а все воно в тюрмі 
ліпше, ніж вдома. Там чоловік безпечний, хоч з голоду 
не пухне. Я й сам не рад би встрявати до них. Та коли ж, 
бачиш ти, треба ж і мені хоч раз на віку вільно дихнути.
(Говорить помалу, вже на порозі).
Бувай здоров, товаришу. А якби трапилась мені яка пригода, помолись, чуєш, трошки за мене!
(Виходить).
(В кімнаті вже нема нікого з бунтарів. А в «хаті» знову збираються цікаві сусіди. Гільзе знов береться до основи. Готліб добув з запічка сокиру і, не тямлячи навіщо, пробує, чи 
гостра. І батько і син мовчать, але не спокійні. Знадвору 
вривається гомін і галас великої юрби).
Гільзиха.
Слухай, чоловіче, он як підлога тремтить, що воно діється? Що се в нас буде?
(Мовчать).
Гільзе.
Готлібе!
Готліб.
А чого там?
Гільзе.
Поклади ти тую сокиру.
Готліб.
А хто ж скалок наколе?
(Прислоняє сокиру до печі).
(Мовчать).
Гільзиха.
Ти, синку, слухай, що тобі батько каже.
Голос (співає під вікном):
Сиди вдома, мужичок з кулачок,
гляди своїх ложечок, мисочок!
Гей, гоп-чуки, традідбом, чок, чок, чок.
(Відходить).
Готліб (схопився, з кулаком до вікна).
Ой, не дрочи мене! Гадюко!
(Раптом стріляють враз).
Гільзиха (скипіла з жаху).
Ой, Господи Сусе, чи се знов грім?!
Гільзе (мимохіть складає руки).
Царю небесний! Рятуй бідних ткачів, рятуй моїх нещасних братів!
(Хвилинку всі мовчать).
Гільзе (сам собі, стурбований).
Се вже ллється кров.
Готліб (по вистрілі схопився, стиснув сокиру в руках, зблід, ледве 
притомний, сам не свій).
Що ж се, чи нам ще й тепер киснути вдома?
Дівчина ткачівна (гукає з «хати» в кімнатку).
Дядьку, дядьку, оступіться геть од вікна. У нас на вишці 
куля в вікно влетіла.
(Зникає).
Мільця (сміючись, заглядає в вікно).
Дідусю, дідусю, а там стріляють з рушниці! І двоє впало. Один так крутиться, крутиться, колесом. А один тріпається так, як горобець, коли головку одірвати. А кров 
тече, ой, ой, ой, багацько!..
(Втікає).
Ткачиха. 
Двох уже поклали…
Старий ткач (в «хаті»).
А гляньте, як вони війську задають.
Другий ткач (несамовито).
Дивіться, дивіться на жінок. От так наші! Чи бач, як підіймають плахіття! Чи бач, як плюють на військо!
Ткачиха (гукає).
Готлібе! Глянь лиш на свою жінку, — ся не потак тебе! Он 
скаче перед рушницями, як на музиках.
(Четверо людей несуть когось раненого в «хату». Всі замовкли. Далі чутно, як хтось виразно каже: «Се ткач 
Ульбріх»).
Голос (трохи згодом).
Йому вже амінь, куля в вухо попала.
(Чутно, як люде йдуть по дерев’яних сходах. Потім раптом: «Гурра! Гурра!»).
Голоси в «хаті».
«Де вони каміння набрали?» «Ото тепер буде!» «А з дороги!» «От тобі й військо!» «Ой, каміння, як град!»
(Знадвору крик, вереск, рев долітає до «хати». В «хаті» 
люде, скрикнувши від жаху, зачинили раптом двері).
Голоси в «хаті».
«Он знов набивають». «Ой, зараз гримнуть всі враз!» 
«Дядьку Гільзе, гетьте од вікна!»
Готліб (знов хапає сокиру).
Що, що, що? Хіба ми пси скажені? Набоями нас годують 
замість хліба? 
(Трохи спинився з сокирою в руках. До батька:)
Щоб мені жінку застрелили? Не попущу!
(Кидається геть).
Гей, дам я вам!
(Вибігає).
Гільзе.
Сину, сину!
Гільзиха.
Куди ж се Готліб?
Гільзе.
До чорта в пельку.
Голос з «хати».
Дядьку, гетьте од вікна!
Гільзе.
Я не вступлюсь. Хоч би ви всі до решти подуріли!
(До Гільзихи, дедалі все більше не тямлячись).
Тут мене мій творець небесний посадовив. Правда, стара? Тут будемо сидіти і своє діло робити, хоч би весь світ 
запався.
(Починає ткати. Стріляють враз. Гільзе, встрелений на 
смерть, витягається, а потім падає на верстат. Тут 
гукають: «Гурра!», і з тим криком всі люди, що досі були 
в «хаті», вибігають на вулицю).
Гільзиха (раз по раз питає).
Старий, старий, що тобі такого?
(Гукання «Гурра!» чутно все далі і далі. Раптом вбігає в кімнату Мільця).
Мільця.
Дідусю, дідусю, там військо з села виганяють, напали на 
Дітріха, так само роблять, як у Дрейсігера. Дідусю!
(Завваживши щось непевне, дитина злякалась, устромила 
пальця в рот і підійшла до мертвого ближче).
Дідусю?!
Гільзиха.
Ой, чоловіче, та скажи ж хоч слово, се ж можна й справді 
перелякатись!
Кінець