
Kimpolung (bei Fr[au] Susanna Niessner)
9.VI (27.V).1901
Лілея моя лілейная!
Я не можу тобі взяти за зле, що ти мені не писала, бо я сама теж 
дуже неенерґічно бралась до листів увесь сей час і, признаться по правді, писала їх з чималим примусом, хоч теж, властиве, нічим не занята настілько, щоб не мати часу писати. Тепер 
мені досадно, що треба писати до тебе, коли, власне, треба б 
говорити і то ще не виключно словами. Я знаю, Лілея моя, як 
багато у тебе думок тепер, мені здається, що я їх вкупі з тобою 
думаю і, мені здається, на твоєму місці я б зважила вчинити 
так, як ти. Коли ти можеш, то се вже досить для жінки з Косачівського роду (згадай, що нам часом на сю тему тітки говорили), і, нарешті, життя кожної людини складається з моментів, часто суперечних між собою, треба тілько, щоб твоя 
дружина розуміла і поважала усі ті моменти. Ти розумієш, що 
я хочу сказати? Єсть речі, що якось не кладуться schwarz auf 
weiss…
Я думаю, відкладати було б гірше не тілько для М[ихайла]
В[асильовича], але і для тебе, — невиразне становисько завжді мучить, коли воно надто довго триває, і ти добре зробиш, 
коли покладеш йому край. Порвати ви б не могли безкарно для 
обох, та й нема рації поривати: повної ідентичности в думках 
і почуттях двох дорослих і під різними впливами вихованих 
людей, я пересвідчена, не може бути, її навіть не треба вимагати, бо гармонія не в ідентичности… Ні, виходить сухо, педантично, книжно… Лілея моя, здається, я на сей раз втеряла 
всякий дар слова (принаймі писаного)!
Врешті, так буде, бо так мусить бути, — і знаєш, коли я вперше зовсім уже виразно побачила, що так мусить бути? Тоді 
у Мінську, як ми з тобою одного ранку розмовляли. Я тілько 
нічого порадити тобі не могла, бо я не вмію радити, а тілько 
розуміти і співчувати, ні, навіть предчувати, — тілько мої пречуття ніколи мені нічого не помагають. Є речі такі, що людина мусить на них одважуватись сама, не питаючи ради нічиєї, 
і я рада, що моя Лілея має сю одвагу. Не порадою, а спільною 
розмовою, щирою, одважною, хотіла б я помогти тобі вияснити ті питання, що тілько я одна у тебе розумію. Так, я одна, 
бо я багато в чому думаю і почуваю инакше, ніж решта нашої 
родини і твої приятелі, але ж нормальним людям багато чого 
недоступно такого, що зовсім ясно стоїть для таких ненормальних, як я.
Виключаючи спорні моменти (про них будем говорити, 
коли хочеш), я безмірно рада за тебе (се видно й по неладу мого 
стіля і почерка), що ти матимеш таку справді вірну і щиру дружину. Не міряй і не важ, хто більше, а хто менше любить, бо 
на сі речі не досить відомих «измерений», а треба иншого, не 
математичного. Не міряй і не важ, не збірайся жити, а живи, 
люби, скілько можеш і як можеш, то менше буде жалю, вірь 
мені, ніж коли б ти все розмірила, розважила і відклала на завтра, бо «завтра» не завжді приходить.
Се дуже мало похоже на тверезу пораду старшої сестри, але 
ти знаєш, що твоя сестра часто буває «без вина пьяна́» і тверезість не належить ні до її цнот, ні до її професії. Ні, ні, я нічого 
не ражу тобі і навіть не бажаю, я тілько буду щаслива за тебе, 
коли ти будеш щаслива, а здається, ти досі мала репутацію 
взагалі щасливої (і «линовище» найшла!). Ось бачиш, тепер навіть все до сього часу обходиться без драм, так властивих нашій родині при всяких «рішучих моментах». Ну, коли 
вже Микунька «дає своє благословенство» (запевне, навіки нерушиме), то, певне, воно таки «іменно» так слід. Але справді, 
М[ихайло] В[асильович] покорив увесь наш клан (се перемога 
навіть численно немала!), бо він справді, об’єктивно взявши, 
має право на найбільшу сімпатію. Щодо мене, то коли я називаю його своїм братом, то се не жарт і не марне слово. В яких би 
він відносинах не був до тебе, для мене він уже раз назавжди 
брат. Ще на Новий рік наше з ним побратимство не було вже 
пустою формою, а потім ті страшні і незабутні для мене часи, 
що ми вкупі з ним пережили в Мінську, зробили його мені ще 
ріднішим, показали мені всю одвагу і разом з тим ніжність 
його серця. Коли найближчі приятелі мого нещасного друга 
боялися «розстроїти собі нерви» його видом, в той час М[ихайло] В[асильович], не примушений ніяким «довгом серця», був 
для нього (і для мене ще більш) справжнім братом милосердія 
і помагав так, як тілько було в людській силі помогти. А вже до 
мене самої він і тоді, і потім був таким уважним, що коли б хотіти віддати мірою за міру, то, певне б, знов математіка зрадила б, — може, ти вже якось відплатиш за мене…
А спитай лишень там мого братіка, чі хутко він має виїхати до Америки і чі буде ласкав хоч мені подати свою адресу?..
Ти добре зробила, що не дотримала заміру скривати час 
твого весілля до остатньої години, бо я таки справді мушу 
собі сукню пошити хоч яку-небудь, та білу, бо я не хочу бути 
в чорному на твоєму весіллі, а в кольоровому я просто якось не 
в стані бачити себе тепер, та в мене навіть і нема нічого кольорового тепер. Ти знаєш, як я відношусь до церковних церемоній взагалі, а до сеї спеціально, але як вона вже конечне мусить
бути (коли се инакше вносить «траґедію» в родину!), то треба її принаймі зробити якнайменше неприємною. Єдине, що 
є гарного при тій церемонії, то убрання молодої, правда ж? 
Врешті, діло не в обряді, а в настрою того дня. Се дуже добра 
ідея виїхати до тьоті Єлі на той час, там справді ніхто не нависатиме. Дружками будемо тобі ми — правда? боярами Микунька і Юрко, — можна обійтись en famille, слава Богу. Чі, може, 
маєш ти або М[ихайло] В[асильович] ще кого просити? Може, 
Галя К[омарова] приїде?.. Моя Джілія! Все-таки, — прости 
мене, — трошки мені смішновато казати «твоє весілля», «твої 
дружки», коли подумаю, що все-таки ти і «Пуцик», і «Пудільда» і т. д. Ну, але ж правда, що ти і Лілея, ще й навіть лілейная, 
се дуже важно і поважно!
Хотілось би знати, як то ви на осінь устроїтесь. Моя товариська, і дружня, і братерська поміч завжді до вашої послуги, 
не забудьте.
А як се мама помирила свої ідеї щодо замужніх студенток 
і жонатих студентів з вашими замірами? Цікава я знати, що 
каже Оксана? вона ж у нас найхимерніша «свість»…
Я, здається, не втерплю і виїду звідси на цілий тиждень 
раніше, ніж спочатку думала. Раз, що хочеться скоріш бачити тебе; друге, що п. Ольга мусіла виїхати до Черновець і вже 
не може вернути сюди, а мені без неї скучно; третє, що розпочались дощі невсипущі і я починаю тратити надію на погоду, а дощ в горах — се розпачливе нещастя, щоб ти знала! 
Однак два тижні ще з певностю пробуду тут, бо треба конечне (крайня пора!) покінчити деяку літературну роботу, давно 
занедбану, а вже я напевне не могтиму її писати ні на переїздах, ні в Колодяжному. У всякім разі, хоч би й три тижні я 
пробула тут, то в початку іюля (ніяк не пізніше 1-го) буду в Колодяжному. Скоріш усього буду після 20 іюня, — раніш не 
можу, бо мушу на поворіт ще побути в Чернівцях, вступити 
до Львова, а може, й до Коломиї.
Про себе спеціально не маю що багато писати. Я значно 
«склеїлась», нападів нема (було в Чернівцях тілько два, і то 
з виключних причин), тілько часом трошки обридає кашель, 
що почався у мене ще в Мінську (М[ихайло] В[асильович] не 
раз мене збірався бити за се!), та по ночах часом буває якийсь 
status febrilis з дуже важкими снами, але то пусте, бо жадних 
лихих наслідків з того нема. Лінуюся страшенно і справді не 
знаю, «куди я йду» з такою лінью… Але хоч там як, мушу оце 
добре взятись до роботи, бо, далебі, час не жде. Життя проважу тут таке буржуазно-регулярне, як стара німка, навіть засипаю сливе завжді в 11 г[один] (просто аж сором!), встаю, правда, в 7 і раніше. Як тілько нема дощу, хожу багато в горах, а як 
дощ, то сижу на веранді і пишу або валяюсь на кушетці і думаю, по більшій части про те, про що взагалі не варто думати… 
От і весь триб. Ще, правда, позавчора цілий день, від раня до 
вечора, писала вірші — вже іменно «стіх найшов».
Ну, годі!
Спасибі за переслані листи, по мірі сил моїх буду на них 
відповідати.
Лілейнеє моє, будь здорове, і веселе, і щасливе, і «легкомысленне» (се головно!). Міцно цілую тебе, так міцно, як люблю 
тебе, mia Giglia bianchissima. Всю братію теж цілую.
Твоя Леся
P. S. A G[eorge] Sand, все-таки читай! то не вадить.