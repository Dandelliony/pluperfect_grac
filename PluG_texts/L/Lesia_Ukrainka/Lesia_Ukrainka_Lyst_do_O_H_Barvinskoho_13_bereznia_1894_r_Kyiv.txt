
Високоповажаний добродію!
З Вашої ініціатіви і призволення взялися ми було до редагування української частини «Дзвонка»; здавалося нам, що тим 
ми прислужимося доброму ділу і поможемо редакції, взявши 
на себе більшу частину праці коло «Дзвонка». Окрім бажання поставити «Дзвінок» вище, ніж він досі стояв, і подати дітям цікаве та корисне читання, у нас иншого бажання не було.
Ми взялися до праці, не гаючись і щиро. Ми сповістили 
співробітників «Дзвонка» про зміну в редакції його і, чекаючи їх помочі, взялися сами до складання перших чисел. Числа 
були зложені, впоряжені і послані, здавалось, усе йшло якнайкраще. Але ж тілько були вислані перші матерьяли і перший 
лист до п[ана] редактора, як раптом справа змінилась. Замість 
сподіваної і обіцяної Вами згоди, шановний п[ан] редактор 
«Дзвонка» прислав нам гострого листа і дав нам до зрозуміння, що він зовсім не думає вважати нас своїми рівноправними спільниками до редакції і що його навіть дивує, звідки 
ми набрались таких претенсій. З листів п[ана] редактора виходить, що всі мають свої права: в першій лінії сам п[ан] редактор, потім галицькі передплатники, потім шкільна рада, 
врешті коректори і складачі, — тілько ми не маємо жадних 
правил яко самозванці-редактори. Очевидно, се якесь велике 
непорозуміння, здається, навіть неможливе до полагоження. 
Виходить, ніби ми, не спитавши броду, полізли в воду, але ж 
ми питали його у Вас, високоповажаний добродію, і Ви запевнили нам, що справа ся мусить влагодитись, бо п[ан] редактор 
«Дзвонка» рад передати давно важку для нього працю редакційну, а щодо шкільної ради, то Ви казали, що Ваш голос має 
там велику вагу і Ви можете ручити нам за згоду там. Однак, 
як бачите, вийшло инакше, несподівано для нас. Через се ми 
тепер одважуємось просити Вас, щоб Ви волили роз’яснити 
нам, як ми маємо відноситись до даних Вами обіцянок і запевнень і на чиє конто маємо рахувати прикре непорозуміння? 
Хоч ми вже й зреклися участи в редагуванню «Дзвонка», та 
все ж хотіли б, щоб за нами лишилась в редакції його хоч добра слава. Від Вас, високоповажний добродію, залежить вернути нам сю добру славу, розказавши п[анові] редакторові, 
чия була ініціатіва в сій справі і які, власне, бажання Ви чули 
від нас.
Ще одно: д[обродій] Старицький від нашого ймення просив 
Вас не передавати наших матерьялів до редакції, поки справа спільного редагування не стане на певний грунт. Тепер же 
ми бачимо наш проспект і частку наших матерьялів надрукованими, — як маємо се зрозуміти?
Ждучи ласкавої відповіді Вашої, зостаємось з найвищим 
поважанням.
«Літературна громадка»
Київ. 1 марця 1894 р.
P. S. Просимо присилати відповідь, коли Ваша ласка, на адресу 
п[ана] Стар[ицького] або Лис[енка].
120. До М. П. Драгоманова
30 березня 1894 р. Київ