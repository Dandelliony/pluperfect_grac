Egypte. Helouan, Villa Tewfik
 8 (21).[XII].1912
Любая Лілеєнько!
Що таке з тобою, з мамою і зо всіма Вами? Місяць і 4 дні, як 
я тут, і досі ні стрічки ні від кого з Вас! Особливо мене лякає, 
що ти навіть і тих грошей не переслала, — не те мене лякає, 
що лишуся без грошей (маю тепер 400 р[ублів] готівки і, значить, можу minimum до половини марта прожити та й на поворіт стане на білет), а боюся я, що, певне ж, тобі щось дуже 
серйозне стоїть на заваді, коли ти, звичайне така акуратна, тепер наче одмінила свою натуру. Я вже написала мамі тиждень 
тому, і коли ще через тиждень не матиму відповіді, то буду телеґрафувати, бо далі вже не можу витримати сеї непевности 
й трівоги за всіх вас. Не годилось би, справді, так мовчати, бо 
хоч і говориться pas de nouvelles — bonnes nouvelles, але кожен 
говорить ce тілько иншим, а ніколи самому собі… Тілько з того 
факту, що мені стали посилати «Раду», я догадуюсь, що се ти 
про мене подумала. 
Мої nouvelles поки що такі: я вже нарешті виспалась після препоганої подорожі, зробила тижнів 3 тому аналіз, і показалося, що нефрітічний стан уже минув (нема ціліндрів і ниркового епітелія), а все инше in statu guo (білок 1,35, лейкоціти 
й ерітроціти в однаковій мірі), з докладного квантітатівного 
аналізу видно, що обмін іде досить правильно (солі і т. и.), значить, ліпше все, ніж можна було сподіватись, але важу я на 
10 kilo менше, ніж звичайно важила (тепер всього 48,7 k[ilo], 
себто менше 3 п[удів]), і t° хоча ліпша, ніж була дома, а все ще 
перебігає через 37, увечері переважно 37,2, але вище 37,5 вже 
не буває. З огляду на мою «ефірность» лікарь посадив мене на 
«усиленное питание» та на риб’ячий жир, і вже мені встигло
остобісіти і те, і друге. «Питаться» то вже буду, але жир — сяктак доп’ю одну оцю пляшку та й дам собі відпочинок, бо мені 
той жир труїть усі ранки до полудня, одбивається, мутить, 
хай йому цур! Навіть на нерви впливає — я ще звечора зо страхом думаю про завтрашній ранок. Не думаю навіть, щоб се 
було корисно. Мені, безперечно, корисна оця погода, що тут 
стоїть: ясно, тепло (тепер пишу надворі, в одній сукні, і то не 
найтеплішій, і мені гаряче навіть), дощ був тілько двічі (дві 
ночі підряд), холоднувато було днів 3–4 (не підряд), так що 
треба було сидіти в пальто, а то все «олімпійська погода». Сором буде не поправитись. Та я вже й тепер, здається, поправилась, і поправилась би ще й не так, якби ви мене не мучили 
мовчанням. 
Лілеєнько, любая, золотая, напиши мені хоч слово! Міцно 
цілую тебе і Михаля. 
Твоя Леся