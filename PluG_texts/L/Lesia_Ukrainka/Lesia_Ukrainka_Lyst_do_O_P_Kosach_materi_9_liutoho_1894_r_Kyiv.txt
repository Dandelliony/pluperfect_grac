
28.І. 1894
Люба мамочко!
Отримали ми вчора гроші, — спасибі тобі за них, тепер уже 
«хліб насущний» надовго забезпечений. Я тобі 13-го пришлю 
настоящі цифри, скілько іменно йде на нас грошей у місяць, 
бо тоді я зведу докупи всі свої рахунки, скілько на що пішло 
і т. и. О[льзі] А[нтонівні] я оддала гроші, вона дуже тебе дякує і каже, що навіть не сподівалась, що ти так хутко обізвешся на її прохання. У них у домі, як завжді, слабі, М[икола] 
В[італійович] то на руки, то на ноги скаржиться, О[льга] А[нтонівна] ніяк наслідків інфлуенци не позбудеться, у Мусі знов 
поліп у вуху відновився, а бідний К[остянтин] А[нтонович] такий тепер страшний та нещасний, що серце болить дивитись 
на нього, — певне, правду казали лікарі, що він мусить загинути. Але все-таки у них ніхто не лежить, навпаки, всі ходять чимало і до нас часами заходять. Я тепер потроху одхожу. Після 
твоєї ради ми почали брати молоко, та й взагалі ми голодом не 
моримось, хоч, звичайне, і не роз’їдаємось без пуття. На Нікіту ми таки не ходили, цур їй, коли вже одважитись платить 
скажені гроші, то краще вже піти на французького трагіка
Mounet-Sully,
 що приїде в февралі, то вже-таки справжній 
«світач» — перший трагік з Comédie française!
 Гратиме всього двічі: «Сід» і «Гамлет». З ним і ціла трупа французька; я думаю піти, якщо ціни хоч трохи будуть людські (я вже не кажу 
Божі!).
Книжок Толстого ми послали 6: «Анна Кар[еніна]» (3 т.), 
«Детство и Отр[очество]» (чі «Юность» — не пам’ятаю) 1 т., давні 
рассказы («Казаки» тощо) 1 т. і «Последние произв[едения]» 1 т.
Спасибі Оксаночці, Микосеві і Дорі за листи! вони дуже 
славно почали писать листи, так-таки все як слід розписано. 
Ми їм хутко знов напишем, тілько не тепер, бо тепер нема часу. 
Ліля сьогодні не може писать, бо цілий день учиться. За картінки теж спасибі. Це дуже цікаво, що у Микося така редька 
буде, — будем їсти! («Будем їсти, та не всі!...»)
Я сими днями кінчила «Одинака» (як його назвать, я 
й сама не знаю!). Здається, вийшов непогано, тілько все-таки 
я його буду немало поправлять. Напиши, коли ти думаєш 
приїхати в Київ; якщо не хутко, то я пошлю тобі ті глави «Одинака», що ти ще не читала, — я не хочу друковать його без твого перегляду. А перші глави почну переписувать. Тепер хоч 
уже ніхто не гризтиме моєї голови! Вони думають, що се так 
легко повість написать, — спробували б сами!.. Як маються 
твої уліти, а надто юморістичні, що ти колись про них згадувала, чі вже скінчені?
Ну, бувай здорова! Цілую тебе міцно, і щучиків теж, і папу. 
Пуц, певне, в той раз напише, а тепер над задачами погибає. 
До побачення!
Твоя Леся