
26.XII.1910
Любая Лілеєнько!
Не знаю, коли сей лист до тебе дійде (боюся, що Д[митро] Ів[анович] на
свята виїхав і лист лежатиме), але вже, певне, по
Новім році, отже: «З Новим роком!»
Я все збіралася тобі писати, і все різні халепки не давали,
бо я тепер якось уривками живу: заслабну, лежу, потім встану, бачу, що
всякої роботи набралося, я до неї беруся, а листи
вже на «потім» одкладаю, а «потім» знов у лежні проходить…
Якось тепер сі напади трохи иншу форму прийняли, ніж торік; то було
якийсь тупий біль цілими днями почувається,
маленьке підвисшення, апатія, кров, а тепер часом годину-дві
всього триває, але якийсь такий неможливий стан, що й описати його
трудно, або раптом температура до 38° і вище здійметься без особливого
болю, побуде так день або ніч, потім
упаде до норми без жадних лічебних способів, тілько виснажить за той
короткий час так, що ще день або й скілька днів я
ні до чого не здатна, потім скілька день буває зовсім нормальних (себто
звичайного мого стану), а там знов або напад, або
жар і здебільшого без всяких виразних безпосередніх причин.
Очевидно, щось «в середині» робиться, що викликає сі крізи.
Се приводить мене до того, що, може, таки треба тепер поїхати в Єгипет,
хоч уже був час, коли мені здавалось, що не треба,
бо погода тут була добра. Та, може, все ж і таких дощів, які тут
перепадають, для мене забагато (хоч взагалі їх зовсім мало)
і, може, все-таки в самому повітрі не досить сухо. Щодо тепла,
то хоч усі наші ходять досі в літніх пальто, але я рідко вилажу
з моєї шкляної теплиці на одкрите подвір’я — все мені то вітер
холодним здається, то вогкість «пролизується» і так стає фізично
нестерпуче, що я знов ховаюся під шкло. Ет, деморалізували мене сі
дурні нирки! Невже се так уже й буде?
Думаю я вибратись в Єгипет між 10–15 янв[аря], якщо не задержить
поправка зубів, а її слід зробити тут, бо на морі зуби
часто озиваються, та й давно вже се треба зробити, а я знаю,
що в Гелуані знов не зроблю, бо там дантісти поганенькі,
а в Каїр для того їздити мені було б трудно, до того ж з одним
зубом, може, треба буде і до хірурга вдатись, то я волію «операцію»
відбути вдома.
Гроші від мами я вже отримала, аж 800 р[ублів] (я писала
про се і їй, і Михайлові, та не знаю, чи не розминулися з ними
мої листи), отже, можу в Єгипті без «подсобных» заробітків
прожити до апріля, та й на київське світолічення (хочу
апріль-май на те ужити) повинно стати. Отже, ти виплатою
мені не стісняйся — коли тобі вигодніше потім, то можна й потім, а якщо
тобі здається вигодніше позбутися сього рахунку
тепер, то або пожди, поки я дам єгипетську адресу, або посилай на
ймення Кльоні сюди, як уважаєш.
Від Доруні я 160 р[ублів] отримала, а не написала їй, бо не
могла якось зрозуміти, де вона пробуває, та, сказати правду,
і тепер не дуже-то розумію. Коли вона у тебе, то передай їй
мою подяку і поцілуй її від мене.
Я тепер учуся писати на машині (у нас вона є в домі) і як
навчуся гаразд, то, може, й сама перепишу історію до друку,
хоча, правда, се не може бути скоро, бо навряд чи я напрактикуюся
гаразд до виїзду (хоча К[льоня] каже, що я маю до того
чималий хист), а коли ж то я знов буду дома…
Наш «архів» і книжки Кл[ьоня] відправить до тебе з Батума, як поїде
мене випроважати в Єгипет (Батум від Кутаїса
так близько, що така подоріж не займе багато часу). Фотографії теж
надіємось довести до ладу за святки, але от ще три дні
К[льоня] буде занятий всякою канцелярщиною, що зосталась
нескінченою перед святами. Тут така маса роботи, що майже
ніколи нема їй перериву, бо дома ще більше приходиться робити, ніж
сидячи в суді. Справжня каторга!
Ну, бувай здорова. Кльоня цілує тебе і Михаля. Хто з наших
з тобою — всіх поцілуй. Михалятко, може б, коли мені що написало? Міцно
цілую тебе і Михаля.
Твоя Леся
P. S. Ще є одна причина, яка може мене задержати з виїздом
або й зовсім мої подорожі розстроїти, але про неї поки що нікому,
особливе мамі, не кажи. Кл[ьоня] хотів перевестись тут
у слідователі, бо там було б менше роботи, а «мирової» він
просто не має фізичної сили робити, але, здається, на те місце
назначено иншого (хоч є ще надія, що то чутка неправдива),
якщо се правда, то прийдеться йому знов переводитися хоч
і в менше місто, але туди, де є слід[увателя] вакансія. Тілько
Ф[еоктиста] С[еменівна] не має охоти знов забіратись у «трущобу» і
загрожує, що вона в такім разі вернеться в Київ. Звісно, силою
утримувати її в нас ми не можемо і не хочемо, а зосібна я ні в якім
разі не проситиму, щоб вона «жертвувала
собою» для того, щоб я могла поїхати лічитись, допустити ж,
щоб Кл[ьоня] лишився самотою, я не можу, бо однак не мала б
потрібного для лічення спокою, якби знала, що він позбавлений помочі на
случай якої слабости абощо. Призводити ж
його, щоб протяг уже на сій службі, поки я вернуся і зможу
замінити Ф[еоктисту] С[еменівну], я боюся, бо просто страшно, що не
видержить і знов скінчить тим, з чого ледве виратувався, — адже і то
було наслідком перш усього перетоми службової. Ну, але, може, ще якось
те все врядиться «ко всеобщему
удобству», і тому поки що не варто про се нікому говорити. 