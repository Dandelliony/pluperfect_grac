29.V 
Люба мамочко!
Може, тобі чудно з моєї телеґрами, то я її поясню. Ти в картці до Кл[ьоні] з Гадяча (з Гад[яцьким] театром) пишеш, що 
вже мені «сегодня послала» гроші, картка прийшла сюди 
ще 23-го, а грошей і досі нема. Невже вони на цілий тиждень 
довше йдуть, ніж звичайний лист? Скоріше, що ти або той, 
хто відправляв, щось змилили в адресі і гроші застряли 
на почті. На жаль, мені се тепер особливо не впору, бо я з дороги привезла всього 35 p[ублів], a 20-го Кльоня мусів оддати 
за довг жидові зненацька 100 р[ублів], так що з його плати лишилось всього 15 p[ублів], тим часом треба платити за квартиру, треба їсти-пити та ще й хоч трохи ліків купувати, бо я 
нездужаю, t° щодня підвисшена (дуже часто вище 38°), і вся 
єгипетська поправка вже, здається, відходить в леґенду. Річі 
продовжаємо продавати, але не завжді є на їх покупці, бо вже 
«дачна» пора. 
Я не для того пишу тобі це все, щоб завдати жалю чи напрошуватись на поміч, а тілько на те, щоб тобі не здавалась 
дурною чи недоречною моя телеґрама. «Правити» з тебе я 
не вважаю себе в праві, бо винна тобі значно більше, ніж ті 
55 р[ублів]. Тілько вже дуже мені гірко, коли Кльоня бігає по 
жидах-лихварях, а потім вони нависають, ходять до нас, переймають у суді, розводять фамільярності і взагалі більше 
з того роблять галасу, ніж того варті тиї невеликі довги. Тепер ми з ними розв’язались і надіялись, що з моїми грошима 
спокійно перетриваємо до другого місяця, а там уже без жидівських візітів могли б і зовсім унормувати бюджет, бо господарюємо тепер сами і через те тратимо мало. Аж тут несподіваний пасаж почтовий з тими грішми! Кльоня вже знов хотів 
до жида йти, щоб тебе не турбувати, але я таки не пустила 
і послала телеґраму. Може, ти зробиш яку заяву на почті абощо. Коли ж ти тілько збіралась послати і, бувши певна в тому, 
що зможеш, написала «послала» (так часом трапляється), а потім не змогла та не можеш і тепер, то ти мені се напиши, ми 
вже якось «извернемся», мені тілько треба знати виразно, на 
що я можу рахувати, а на що ні. Я от почала вже нове оповідання писати, — пишу, правда, помалу, в інтервалах між 
підвисшенням t° (значить, ранками), і то тоді, коли Кл[ьоні] 
нема дома, бо я йому не признаюся, що працюю, він думає, що 
то мені вадить; але спокійне прозове писання, я думаю, шкоди мені не зробить, до віршів же поки що не беруся — того то 
вже сама боюся, бо мала добрий досвід, — от і обіцяного п[ану] 
Петр[уненко]ві етюда ще не починала. Як напишу оповідання, то й зарібок буде, бо воно вже «вперед прийняте», казала 
Людя, а то ще за свого «Мартіана» щось «дополучу», як видрукують, тим часом же, може, якось продамо буфета та ще дещо 
та й обійдемось без жидів. Я все-таки при сьому всьому не почуваюся нещасною, і якби Кл[ьоня] не мав тенденції вдаватись 
до лихварів, то я б ще й не такі злидні жартуючи прийняла, бо 
вони якось ні на настрою, ні на наших відносинах не відбиваються, тим, може, що ніхто голови не гризе. 
Будь здорова, мамочко. Міцно цілую тебе. 
Кл[ьоня] тебе вітає. 
Твоя Леся 