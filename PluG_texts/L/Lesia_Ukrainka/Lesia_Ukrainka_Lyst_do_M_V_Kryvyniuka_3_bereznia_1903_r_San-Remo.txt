
3.ІІІ.1903
Дорогий Михалю!
Я це все думала, як назвати свою роботу (се для мене страх 
трудна річ — заголовки!), і тому не писала; думаю назвати: 
«Наша воля під Білим царем» або «Наше життя під царями 
московськими, православними» — зважте, котре ліпше, і так 
надрукуйте.
Самійл[енка] я теж не знаю, почерк нагадує щось знайоме з компанії «гасловців», але я не зовсім в тім певна. Я думаю, що «письменник» — то І[ван] М[атвійович], а професура — чи не «Література». Мені заміри «Волі» здаються 
цілком утопічними, — тут дав би Бог з своїми «фракціями» 
якось прожити, а куди вже там чужі мирити, та в той саме 
час, коли в рос[ійських] фракціях і партіях пішла «брань по 
всей линии». Мені здається, що українці зовсім не призвані 
до ролі миротворців, їх навіть історія на те не виховала. «Искра» та й инші фракції можуть ще й на сміх зняти за такі 
претензії миротворства або зіґнорують їх. Принаймі, коли передо мною один поляк розвивав заміри помирити межи собою 
українські фракції і злучити їх з польською, що сидить у Київі, то мені трудно було відноситись до того поважно, і я сказала йому, що коли українці схочуть помиритись, то зроблять те 
сами, без посередництва сторонніх людей. Пора стати на точку, що «братні народи» просто сусіди, зв’язані, правда, одним 
ярмом, але в ґрунті річи зовсім не мають ідентичних інтересів, і через те їм краще виступати хоч поруч, але кожному на 
свою руку, не мішаючись до сусідської «внутрішньої політики». Яке нам діло, що «Искра» свариться з «Рев[олюционной]
Росс[ией]»? не наше діло їх мирити, поки вони нас не вибрали 
на третейських суддів. Чому, власне, маємо мирити ми, українці, а не поляки, не жиди і т. д.? Нам важно, як ті обидві (чи багато) фракції відносяться до нас, до нашої справи, і відповідно 
тому ми мусимо рішити, з ким нам битись, а з ким миритись, 
та й то має практичне значіння тілько тоді, коли ми сами заявляємо своє існування якоюсь роботою і впливом, инакше буде: 
сердилась баба на торг, а торг про те й не знав.
Мені здається непрактичною гадка двоязичного видання. 
Російської літератури і так виходить незмірно більше, ніж 
української, і грошей з укр[аїнської] теріторії пішло на те вже 
стілько, що пора нам «вертати своє». Я вважаю слушним, щоб 
скоріш, напр[иклад], «Рев[олюционная] Россия» видавала на 
свій кошт переклади своїх видань на укр[аїнську] мову, ніж 
щоб молоді і убогі укр[аїнські] орґанізації видавали рос[ійські]
праці, бо для кого вони мають служити? коли для Великоросії, 
то ми заубогі на такі дарунки «старшим братам», — ми вже 
й так дали їм більше, ніж сами взяли, навіть «податків крові» 
для терористичного руху, — коли ж ті рос[ійські] видання призначаються для України, то се не наше діло служити «обрусению», хоч би й революційному. Те, що українець схоче сказати до відомости російській, чи «общерусской», публіці, те він 
може сказати в формі, напр[иклад], «письма в редакцию» або 
«иностранной корреспонденции» в якому, вже існуючому, рос[ійському] рев[олюційному] орґані, а творити для того окремі 
видання і коштовно, і зайво. Я була б рішучо против такої трати тяжко зібраних фондів українських. Щоб бути консеквентними, то прийшлось би не двоязичні, а десятиязичні орґани 
видавати і мирити всі литовські, жидівські, вірменські і т. д. 
фракції межи собою, а на те нас не стане. Досить уже, що цензура примушує укр[аїнських] лібералів до двоязичія, а революціонерам безцензурним воно ні на що не здалось. При сій 
нагоді скажу Вам, що в свій час орґан, видаваний на укр[аїнській] теріторії (гектоґрафований «Вперед»), не хотів (напевне знаю) прийняти ані стрічки по-українськи на свої шпальти, та й ні одно російське (не українофільське) видання досі не 
друкувало українських (по мові) праць. Се, коли хочете, зовсім натурально, та тілько нема чого нам платити за іґнорування гомеричною гостинностю: нехай іде кожний до свого намету, коли так. Ініціатива до федеральних відносин була давно 
зроблена з боку українців, ще за часів Драгоманова, та навіть 
Шевченка, і потім повторялась не раз і не була підтримана 
з боку «старших братів», — нехай же вони тепер, коли хотять, 
сами шукають нас, а нам уже нема чого накидатися, бо нарешті се понижає нас, що ми ліземо брататись, а нас навіть і не завважають, чи ми є на світі. Годі!
Коли ми станемо для «братів» цікаві, то, повірте, згадають і знайдуть вони нас і сами. Я не просилась ніколи до спілки з рос[ійськими] еміґрантами, але вони мене знайшли і ще 
дуже гречненько просили перекладати їх видання і стати 
у пригоді, бо, значить, я їм потрібна. Перекладати дещо я згодилась, але на правах рівного з рівним, не пристаючи ні до 
якої фракції, нікого не мирячи, а просто собі як перекладач 
незалежний. Я думаю, що таке становище єдино натуральне 
в сих відносинах. Якби ж я при тій нагоді стала миротворствувати, то мене, певне б, висміяли, та й по заслузі.
Про полтавський рух, коли хочете, можу постачити Вам 
хоч і тепер дуже добрі матерьяли, але сама не маю часу писати. 
Про страйк в Гал[ичині] варто б теж написати (натурально, 
по-укр[аїнськи]) або хоч скомпілювати з галицьких друкованих матерьялів. Кореспонденції і до Бунду, і до инших варто посилати, але як лишиться час від праці для своїх.
Щодо злучення українців, то, в принципі, се добре, але я не 
маю поняття, наскілько се досяжно, бо не знаю гаразд, як стоять тепер ґрупові справи і комбінації, з ким варто лучитись, 
кого варто брати поважно, а кого ні і т. и.
Я читала звістку в «Ділі» про якусь «Добру новину», орґан 
нібито соц[іал]-дем[ократичний], та мені здавалось, що вона 
вийшла в Чернівцях, а не у Львові. Самого журналу ще не бачила.
Ну, треба кінчати, а то втомлюсь, се вже сьогодня другий 
напівділовий і довгий лист.
Тьотя Єля і Юрко вже тут від 1.ІІІ, а Оксана з Тосею застряли по дорозі в Венеції, та й досі їх нема, з чого я зовсім незадоволена. Взагалі я не зовсім з Оксани задоволена: вона хоч тепер не почувається слабою, але риси еґоїзму і невважання на 
дружніх людей (напр[иклад], на тітку, що її гляділа і, можна 
сказати, вратувала) кидається в очі, і коли то не ознака хороби, а «нормальна» риса, то хто зна, чи се ліпше…
Тітка Вам пише сама. Я за сі 3 тижні вернула вагу першого 
місяця і почуваюся ліпше. Все-таки стережусь і працюю мало. 
Цілую Вас і руку стискаю.
Леся
P. S. 4.III. Тітка затримала одправку мого листа, тому роблю 
приписку. Оксана і Тося приїхали сеї ночі. У Окс[ани] дуже
добрий вигляд, просто пізнати не можна; здається, вона ніколи так добре не виглядала. Вона впала в ту крайність, що занадто впевняється на радикальність своєї поправки, ну, та се 
принаймі весела крайність і то добре.
Чому Ви пишете, що не знаєте, чи будете далі вчитись?
Я, на поворіт, конечне буду у Вас в Празі. Знаєте, коли я так 
кажу, то то вже напевне. Нам конче треба побачитись по сей 
бік кордону.
Те, що пишете про Ліліну «переписку», все-таки неприємно. Ті чорти як почнуть сіпати, то вже трудно відчепитись.
Бувайте здорові ще раз.