
Тіфліс, Тер-Гукасовська, 2
10.І.1904
З Новим роком!
Високошановний пане товаришу!
Пробачте, що не одразу відповіла я Вам на Ваш ласкавий лист, 
але я не хотіла посилати відповіді, поки не перепишу і віршів, 
до неї приналежних. Тим часом через всякі перешкоди (дрібні 
здебільшого) переписування трохи загаялось, та ще я все очікувала одного свого віршика, посланого до одного вченого чоловіка на прелімінарний перегляд (бо там, здавалось мені, 
треба дещо провірити з історічного погляду). Я воліла послати 
Вам той вірш, ніж оці, що тепер посилаю, бо, на мою думку, 
той мені більше вдався, та що ж, коли він все не вертається до 
мене ні з коментаріями, ні без коментаріїв… То вже прийміть 
хоч се, не хочу Вас далі затримувати з друком, та неподоба ж 
було б мені і «взяти назад» свою обіцянку, бо я ж її дала щиро, 
а не «для годиться».
Вірші сі ніде ще не друковані, та й написані зовсім недавно. 
Якби тепер були ліпші для мене часи, я б, може, Вам що ліпшого послала (і давно вже!), а так — вибачайте й на сьому!
Мій щирий привіт Вашій дружині.
З правдивою пошаною до Вас
Ваша товаришка Л. Косач