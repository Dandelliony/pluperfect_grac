
Berlin, Johann[e]sstr[asse,] 11
9.V.1899
Шановний друже!
Не писала Вам досі, бо прийшлось залагодити так багато листовних залеглостів, а сили на се так небагато було, що ніяк я не 
могла вибрати часу, щоб написати скілько-небудь порядного 
листа, а прихапцем писати не хотілось. Винна я перед Вами, 
що не відповіла на Ваше питання про дату заслання М[иколи]
В[асильовича] К[овалевського], але я її не знала тоді, власне, в Київі я була певна, що ся дата подана в його власних споминах, коли ж ні, то справді не знаю, в кого б про се докладно допитатись. Я знаю тілько, що він був засланий в кінці 
[18]70-х років, не раніше [18]77 p., а не пізніше [18]80-го, і пробув на засланні три роки. Взагалі мушу сказати, що про життя його мені сливе нічого не вдалось довідатись тепер такого, 
чого б я раніш не знала з розповідів М[иколи] В[асильовича]
або з моїх власних спостережень, щодо всяких дат і докладних біографічних даних, то нема де їх і збірати, як се виявилось, бо родичі, ті, які єсть, стояли від нього далеко, а приятелі, по б[ільшій] ч[асті], не більше знають, ніж, напр[иклад], я. 
Врешті, мені здається, що M[икола] В[асильович] цікавий не 
стілько через такі чі инші обставини його життя, скілько через свій характер, надзвичайну енергію, витривалість і силу 
переконання, якими він так одрізнявся від маси своїх земляків, — то ж, власне, на сю характеристику звертаю я головну увагу в своїх споминах. Жаль мені, що я досі їх не скінчила, але ж досі я абсолютно не була в стані писати. Ви розумієте, 
що коли людина може писати листи, то се ще не значить, щоб 
вона могла писати щось до громадського вжитку. Тепер тілько я настілько маю сили й енергії, що можу в один день два не 
дуже довгі листи написати, але ніяк не більше, бо перш усього 
довше сидіти не можу, а крім того, за довге писання плачу безсонням і різними напастями, на які мені ще не пора одважуватись, бо я ще «не заняла своего места в среде честных граждан». Проте все ж прогрес чималий: 1° не лежу в ліжку, 2° можу 
ходити, спіраючись на кий, а другою рукою тримаючись сестри, таким способом можу перейти тричі по наших довгих 
сінях, 3° можу виїздити на вулицю і бачити, що все-таки є ще 
на світі весна. Перспектіви ставлять мені многонадійні, тілько що маю ще з пів року носити кайдани, с[еб]т[о] ортопедічний апарат, — дарма! Як скинуть з мене сей довгий бандаж, 
що тепер маю, а наложать апарат, тоді буду вважати себе à peu 
près здоровою і візьмусь до писання, бо нема часу хорувати, 
хоч знаю, що за се буде мені від сестри літанія щодня з рана до 
вечора. Не пам’ятаю, чі писала я Вам, що тепер зо мною сидить 
моя сестра Олеся (по-мойому Лілія), а мама поїхала вже додому. Сестриця моя хоч багато молодша від мене, але я мушу тепер признавати її авторітет, з чого не мало сміємось ми обидві. Досі я старалась забути, що я поет «von Gottes Gnade» (як 
казав Франко), але тепер мені про се нагадала «Видавнича 
Спілка» і — що буде з авторітетами?
A propos «Вид[авничої] Спілки» порадьте, шановний друже, що мені робити? «Вид[авнича] Спілка» прислала мені три 
книжки свого видання на показ. Тепер я не знаю, чі посилати мені за них гроші, чі се не випадає? Ви краще знаєте сі звичаї, то порадьте мене.
10.V. От бачите, таке писання — два дні один лист пишу! А це 
зараз прийдуть мене забірати, щоб здіймати з мене гіпсову 
модель для апарата! ненавижу я ті процедури! Їх уже цілих 
7 було — чиста кабалістика.
Тепер ще просьби до Вас: будьте ласкаві, пришліть нам «Основи біблійної крітіки», хочу щоб сестра їх прочитала. Дві 
прислані Вами брош[ури] отримала — спасибі!
Дуже прошу, перешліть мого листа п. Кобилянській, Ви, 
певне, знаєте її адресу. Коли вона не має поняття, що я за одна, 
то не відмовте рекомендувати мене їй. Я вже давно слідкую 
за її літературним поступом, і вона мене дуже інтересує яко 
талан і яко людина. Її писання не ділетанство, а справжня 
література: як прочитала я збірник її після творів «собственных Невтонов и быстрых разумом Платонов» (vid. Гр. Коваленко e tutti quanti), то здалось мені, що я от з сеї клініки зійшла на гірську верховину — контраст виразний! Я не пишу їй 
сього в таких виразах — хоч з охотою написала б — через те, що 
не хтіла б здатися їй faiseuse de compliments, а вірити в мою 
щирість вона тим часом нічим не зобов’язана — в нашій шановній професії цнота лицемірства таки процвітає.
Тепер маленьке прохання від моєї сестри: вона просить 
пояснити, що то воно за дерево смерека, чі то сосна, чі ялина, 
чі щось инше, і як воно зветься на инших мовах, напр[иклад]
по-німецьки чі по-латині. Їй треба се для перекладу опов[ідання] Кобилянської.
Ой, ой, чую, ходять, бігають, зараз прийдуть мене забірати!
Ще одно: не можу знайти Вашого листа з адресою Кузьми, б[удь] л[аска], пришліть сю адресу знов, мені вона конче
потрібна.
Хотіла послати Вам одно виданнячко [«]1-го мая[»] соц[іал-]
дем[ократів], та не знаю, чі в Гал[ичину] такі речі йдуть? Здається, йдуть. Там дещо і про гал[ицьку] емігр[ацію] спогадується. Боже Господи! і страх, і сором читати про ту еміграцію, 
далі не говорю, бо слова — ні до чого…
Ще одно: чі можу я надіятись, напр[иклад], на «Хлопську 
Бібліотеку» для видання якої роботи в стілі дядькових брошюр?
Простіть — більше питань, ніж листа! Будьте здорові, 
друже!
Л. К.