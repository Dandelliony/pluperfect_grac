
Гадяч, Полтавск[ая] губ[ерния], хутор Зелений Гай
19.VI.1903
Cher confrère!
Вдаюся до Вас за дозволом перекладати Ваші оповідання на 
російську мову. Мені замовила сю роботу видавнича фірма 
в Ростові-на-Дону (книгоиздательство «Донская Речь») і доручила самій вибірати твори і вмовлятись з авторами. Фірма ся 
має мету просвітну, а не комерційну (дешеві видання добрих 
творів для народніх великор[уських] мас), і, як завжді в таких 
випадках буває, великими капіталами не розпоряжує. Платить перекладачам 15–20 р. від 50 000 літер (1 ½ нормальних 
аркушів 16-ки), а на авторів оріґіналів не рахує нічого. Однак, 
коли Ви вважаєте, що я нарушу Ваші авторські права, заробляючи перекладами Ваших творів, то я вступлю Вам ¼ з моєї 
плати, — більше трудно, бо мене дорого коштує спроважування книжок з Галичини (в закр[итих] ковертах), та й сама робота дорого виходить при моїй силі і здоров’ю, які Ви добре 
знаєте… Але кривди Вашої не хочу і на формальну точку (брак 
літер[атурної] конвенції між Австрією і Росією) ставати не збіраюсь в моїх відносинах з галицькими і буковинськими товаришами. Може, бажаєте зробити яку спеціальну умову щодо 
Honorationsexemplare, то напишіть мені, а я впливатиму на 
видавців. По одному примірнику вже напевне отримаєте,
хоч би й від мене особисто.
При сій нагоді прошу Вас про одну маленьку послугу. Передайте мій привіт п[анам] Грушевським і запевнення, що 
тілько несвітський дощ перешкодив мені одвідати їх у Львові 
(Ви знаєте, що се правда). Я тому настаю на сьому, що з деяких, 
пізніше мені поданих фактів можу догадуватись про недоладне витолкування тих чи инших моїх вчинків у Львові, отже, 
і фактові, що я не одвідала пп. Грушевських, може бути надане тенденційне значіння, а се було б мені не до мисли. Коли деякі пункти і відтінки в літературно-громадській роботі того 
чи иншого діяча і не згідні з моїми думками і настроями (сього я ніколи і не крила), то се ще не доводить мене до антіпатії 
і негречности супроти самих осіб діячів, їх родичів, приятелів 
і т. д., і, наскілько се від моєї ініціативи залежить, я не міняю 
раз установлених відносин без виразних, фактичних причин, 
хоча, з другого боку, і не накидаюся там, де мене вже не потребують. Я завважила, що в сей мій приїзд до Львова не всі 
наші спільні знайомі обходилися зо мною по-давньому і мало 
хто був такий приязний, як Ви; почувалась якась навмисна 
холодність і немов упередження. Я б хотіла знати, чи справді 
єсть якась зміна до мене в настрою найближчих до Вас кругів 
(тут я не маю на увазі п. Труша, але инших), чи то мені тілько 
так здалось. Коли зміна є, то я б хотіла знати її фактичні, сказати б, об’єктивні причини, якщо вони існують (як то тілько 
Laune, то я не допитуюсь, бо то вже «секрети псіхолоґії»), знати для того, щоб не зробити якого нетактичного кроку в відносинах до людей, що, може, і не хочуть бути ні в яких відносинах до мене.
Коли Вам се не прикро і не трудно, то, будьте ласкаві, просвітіть мене в сій справі, я буду Вам дуже вдячна. Я люблю держати мої відносини im Klaren, і ніщо мене так не мучить, як 
невиразна фальш. Москалі кажуть: «Худой мир лучше доброй 
ссоры», але я вважаю якраз навпаки: ліпше щиро посваритись, 
ніж нещиро миритись. Коли Ви навіть просто потвердите 
факт: «Завважена зміна існує» — і не подасте ніяких дальших 
коментарів, то і се буде для мене корисно, я знатиму, що я 
«засужена без суду», і затямлю собі, для кого я persona grata,
а для кого ingrata. Консеквенція з сього буде тілько та, що хто 
до мене змінився, до того і я змінюся в рівній мірі, не виносячи того ad forum publicum, бо демонстративність тут і не потрібна. Так тілько «прийму до відома». Я сама не почуваюся до 
жадної реальної провини супроти Ваших приятелів і тому непевна, чи мої спостереження про зміну справді вірні.
Коли Вам про се прикро писати, то, як хочете, не пишіть, 
але про переклад, дуже прошу, не гайтесь відповісти, бо діло 
спішне, робота має бути здана на термін.
Ваші свояки тепер мешкають у нас на хуторі, навіть в однім будинку, тут вони всі, окрім старшого сина. Всі здорові 
і «благополучні».
Бувайте здорові і привітайте від мене Вашу родину.
Л. Косач