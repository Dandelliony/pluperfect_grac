Се ви питаєте за тих,
що тут застрелились на варті?
Та добре, розкажу про них,
хоч то вони й не дуже варті:
були якути — дикуни,
і мова в їх, і вчинки дикі,
хоч і небіжчики вони,
а дурні — все скажу — великі.
Сами скажіть, чого б їм тут
у нас при війську сумувати,
та в нас такий дикун-якут
повинен просто раювати!
Було їм досить їсти-пить,
не раз дамо і цукру, й чаю,
а навіть щоб гаразд побить,
то не було того звичаю.
Ні, гріх сказати, в нас не б’ють,
начальство вище близько тута, —
а як там зрідка й стусануть,
то що се значить для якута?
Бо й то сказать, який вояк
із дикуна? одно ледащо!
Але ж у нас, посвідчить всяк,
вони й не скаржились ні на що.
Покірливі були, плохі,
боялись кожного, так, здуру,
бувало, плачуть, як лихі, —
дитячу мали десь натуру!
Обличчя бабські, без борід,
ні бравости у них, ні зросту,
такий, скажу я вам, нарід,
що хоч бери та й скинь їх з мосту.
Було, котрий із них сидить
і туманіє, сльози в о́чу.
Спитає хто: «Чи що болить?»
А він одно: «Я дому хочу!»
 — А де ж той дім? — «Отам, отам!»
покаже навмання рукою:
«там їхати, полям, горам,
лісам, великою водою».
«Чи гарна ж ваша сторона?» —
було, спитаєм. «Я не знаю».
А край їх, звісно, дичина,
що ж гарного в якутськім краю?
Навчились трохи говорить
по нашому, то все питали:
«Чого тут небо не горить?»
Зими для того дожидали.
А вже воно давно зима,
сніги, мороз — чого їм треба?
«Зимою сонця в нас нема,
а тут он єсть, бач, серед неба…»
І літом їм було не в лад,
як ніч надійде: «Страшно», кажуть.
А прийде свято — всякий рад, —
вони ж нап’ються й спати ляжуть.
Було їм страшно від розмов:
«Велике слово, ми не знаєм…»
Боялись коней і коров,
ми їх, було, й котом лякаєм…
Було, як вулицею йдуть,
за руки держаться, як діти:
«На нас хати ще упадуть…»
Та ми ж їх мусіли й глядіти,
бо їм недовго і зблудить
з дороги, як ідуть по місті,
а вміли по лісах ходить,
по всяких нетрях — звірі чисті!
Було, поплинуть по ріці
човном, як пустять їх гуляти,
а ми за ними назирці,
щоб не надумали втікати.
Вони ж причалять до ліска,
де що-найгірша деревина,
березина крива, тонка,
або де на піску соснина,
або знайдуть яке багно,
край нього моху наскладають,
вогонь запалять, порохно
якесь їдять та ще й співають.
Там то й пісні були у них!
Кому такі складать охота?
Ми слухаєм, а далі в сміх:
зовсім рипучиї ворота!
Ми в сміх, а ті якути в плач.
«Пускай нас, кажуть, пускай дому».
А ми: «Заплач, куплю калач,
та й сам іззім, не дам нікому!»
Бувало, й шкода їх, дурних,
та вже ж не плакать з ними разом…
Посміємось, питаєм їх,
про що співали. Скажуть, часом:
«От на оленях їде дід,
а баба доїть олениці…
А вітер засипає слід…
мороз великий… сніговиці…»
Ми знов у сміх: «То се такі
пісні якутські? про олені?»
Вони питають: «А які?»
та й знов риплять, немов шалені.
Найгірш було їм на смотрах
та й на маневрах, на параді
(воно то й кожному на страх!
і ми, було, тому не раді).
Вони й не скаржились, а все
так говорили чудернацько:
«Ми боїмось… велике се…
багацько тут всього… багацько…»
А що вже їм зовсім не йшло,
то се солдацькая наука,
се горе вчителю було,
а їм самим пекельна мука.
Коли ж, бувало, й так почнуть
навчать товариші словами,
вони, було, або поснуть,
або кивають головами,
як п’яні… хоч що хоч кажи!
А потім просять дурнувато:
«Ти голову нам зав’яжи…
багато в ній тепер… багато!»
Бувало, так сами собі
стискають голови руками,
немов хто зна, в якій журбі,
або зав’яжуть рушниками…
А потім обійняв їх сум,
змарніли, зниділи дедалі.
Ми вже й не брали їх на глум,
Бог з ними, що такі невдалі!
«До дому», скіглили в одно,
але втікати — не посміли,
сами не знали, де воно,
а роспитатися не вміли.
Уже покинули й пісні,
не хтіли спати вже й по ночах,
сиділи все такі сумні.
Були слабі — я взнав по очах —
сами ж не скаржились на біль,
не взяв їх лікарь до шпиталю:
«Їм, каже, їхати б відсіль,
а то ще згинуть тут від жалю,
се в них по ріднім краю жаль!»
Ну, диво, хоч би край був людський,
то ще б я розумів печаль,
а то ж і край такий — якутський!
Начальство бачить, що не сплять,
на варту посилати стало
таки частенько. Що ж, стоять,
не скаржаться, мов горя мало!
Лиш, як жаби заскреготять,
чи соловейко защебече,
вони від страху затремтять, —
один одному щось лепече.
Сказав за те старший вояк:
«Балачки, бач, не діло варти!»
Вони тоді помовкли так,
як миші, — бачать, що не жарти.
Та стали вже мовчать і вдень,
як до котрого обізвешся,
то він тобі мовчить, як пень.
Ну, вилаєш або всміхнешся…
Еге ж пак, ви хотіли знать,
як пострілялись ті якути?
Я б вам радніший розказать,
та щоб те знать — там треба бути.
Постріляними їх обох
знайшла їх наша зміна вранці,
були при них і гроші — в мох
загорнені лежали в ранці,
розбою, значить, не було,
а ворогів вони не мали,
до того й слідство все прийшло,
що то вони сами стріляли.
Та й вразно стрелили — я чув —
не мучились і півгодинки…
Вже ж то не поєдинок був,
які там в диких поєдинки?
Тіфліс, 20. IV. 1904