
Київ. 19.ІХ.1906
Люба мамочко!
Ми не писали тобі через те, що напевне не знали, куди треба направляти листи, а щоб вони де-небудь лежали, ждучи 
тебе, з ріском загубитись, то було б неприємно, бо ти знаєш, 
що в Києві не завжді можна «удосужиться» написати справжнього листа, а «одкриток» ні ти, ні я не любимо. Хутко після 
твого першого листа, де ти писала про свій виїзд в Гадяч, прийшов лист із Гадяча тобі сюди, — се нас було зовсім збило з толку, і ми почали думати, що се ти, може, маєш тепер сюди приїхати. А це вчора надійшов другий твій лист із Полтави, то ми 
бачимо, що то було якесь непорозуміння. Ну, і діла ото з «Рідним Краєм»! Боюся, що ти там дуже втомишся при тій «одинокій» часописі, бо як прийдеться отак раз у раз по ночах подвійно рихтувати числа, то се й привичного журналіста може 
до перевтоми довести. До речі, «Р[ідний] Кр[ай]» вже не «одинокий», бо тут почала виходити «Рада», правда, досить 
безпорадна, бо при 3 ½ співробітниках, але все ж є «щоденна 
часопись» як-не-як. Коли «Р[ідний] К[рай]» постраждає за Кропивн[ицького] і Мирного, то буде дуже шкода, бо се ще гірше, ніж «ні за цапову душу», — постраждати за якусь бездушну писанину, якої й сами автори, либонь, не розуміють.
У нас тут все благополучно. Маленьке «Ні-ні» було трошки 
бідненьке, бо йому прищепили віспу і вона прийнялась, але 
тепер вже вона присохла і «Ні-ні» поїде хутко гуляти. У Києві, певне, теж є епідемія скарлатіни (хоч ми її тут чомусь не 
боїмось), бо от у Людм[или] Мих[айлівни] заслабла скарлатіною одна з дівчат Зелінських, уміщена у Л[юдмили] М[ихайлівни], поки мала приїхати пані Зел[інська] з Криму (тепер 
вона, звісно, екстренно приїхала по телеґрамі); дівчина має 
лежати у Л[юдмили] М[ихайлівни] до повного виздоровлення, 
і через те хата Л[юдмили] М[ихайлівни] під карантіном і ніхто 
з нас туди не ходить, та й звідти до нас не ходять. «Ні-ні» вже 
не зветься ні Лютею, ні Ліліком, а просто Михальом, так уже 
й нова служанка Фрося вивчилася. Дівчину сю ми найняли 
спочатку «тим часом», в надії на приїзд Горпинин, але тепер 
думаєм зоставити її в нас і надалі. Хоча Горпина мов би краще вміє обходитися з маленьким, але ж і Фрося може часом побути з ним яку годину, а щоб зовсім здати Ліліка «на няньки», 
то Ліля все одно не схоче і не зможе. Що ж до иншої хатньої 
роботи, то Фрося навіть краще справляється, ніж Горпина, 
бо, видно, більше служила по панах, і за сі два тижні, що вона 
в нас, ми ні в чому не можемо їй докорити. Фрося — волинянка, 
близька землячка і сусідка Варчина, Варка її й рекомендувала нам, і через те живуть вони у великій згоді, що, як ти знаєш, 
теж важна річ, бо вся наша родина з такими «міністерськими» 
крізісами зовсім не вміє справлятись, тож найкраще, коли їх 
зовсім немає. Пелюшки Фрося пере «неукоснительно» і ніякого «события» з того прання не робить. Спить на Палажчиному 
місці, тілько далеко чистіше все там держить. Одним словом, 
нема ніякої видимої причини, щоб її ради Горпини відправити без кривди для неї. Якби Горпина поїхала з нами одразу, то 
було б дуже добре, але тепер ми, крім того, що ніяково було б 
перед Фросею, ще й боїмось, що батько може «потребувать» її 
через який місяць назад і ми зостанемось зовсім без служанки, 
та й взагалі її «строгі» родителі, може, нарікали б на нас, що 
ми її «збили», «підмовили», що вона «в Києві розбалувалась» 
і т. и. Вважалося б, що ми її «завезли» і, як «знакомі пани», повинні відповідати за всі можливі случайности з нею. А Фрося 
заїхала в Київ не з нашої вини і волі, то вже сама собі і сама за 
себе відповідає. Говорила вона спочатку, як то звичайне, ламаною московщиною, а тепер уже перейшла зовсім на дуже 
правильний волинський діалект і тілько коли-не-коли «закидає» по-московськи, та, певне, й се недовго буде.
Передай Горпині, як побачиш, що ми дуже раді бачити її 
тут, коли приїде на богомілля, і просимо спинитися на той час 
у нас, але взяти до себе не обіцяємо, бо ждати цілий місяць її, 
не наймаючи нікого, ніяк не могли, а на один місяць ніяка служанка не хотіла найматись. Нехай уже, може, літом («хто живий діжде»), якщо будемо знов в Зел[еному] Гаю, то знов, коли 
вона схоче, стане до нас.
Був у нас недавно папа, тілько пробув всього днів три. Купив нам дрова, вирівняв рахунки літні з хазяйкою, подивився, як ми живем (і на Микосеве «новосілля» ходив), та й поїхав, казав, що між 20–25 с[ього] м[ісяця], може, знов приїде, 
коли справи позволять. Микось тілько спить на тій своїй квартірі, а то здебільшого у нас сидить, як прийде з політехнікума (вони з Дорою таки щодня туди вчащають), обідає завжді у нас, а дуже часто і снідає, й вечеряє. Тая окрома квартіра 
тілько тим добра, що все-таки в нас менше народу товчеться, 
а головно курящого народу. Тілько «Дора дома?», либонь, чи не 
частіше чутно, ніж торік, але як Дора тепер має окрему хату, то 
її гості нас мало обходять. Дора дуже довольна і своїм студентським званієм, і політехнікумом, і професорами, і взагалі пробуває в дуже мажорному настрої, аж весело на неї дивитись. За 
неї в свій час заплачено «за право учения», записано на практичні заняття, куди там слід, і, значить, вона вже на всіх правах ходить до школи. Микось спочатку вражав своїм видом, 
так було схуд після хвороби, але тепер уже нічого, поправився і, по-мойому, такий на вид, як і звичайно був. Приїхав Юрко 
Приходько (а т[ьотя] Єля і «Оля» поки що в Дюксені зостались, куди і П[етро] В[асильович]
 поїхав) і тепер ходить 
скрізь з отвергнутим женихом своєї жінки, як «два Аякси»
інсепараблі, — чудасія! В обох голоси як труби єрихонські, 
так що ми з Лілею прийняли тактіку вважати їх гостями Дори 
і Микося, яко підхожих по літах, а сами обминаємо всякі «діскусії» з ними і сидимо вкупі з ними хіба за чаєм, а потім розходимось по своїх хатах і складаємо з себе всякі обов’язки яко 
господинь. Наші гості потроху привикають рано розходитись, 
а деяка частина їх «отхлынула» в «Просвіту», і сього року в нас 
немов менше шарварку, ніж торік, хоча, правда, се ще тілько 
початок «сезону».
Думала ще багато написати, та пора в «Просвіту» на збори 
«бібліотечної комісії», а не хочу, щоб лист лежав, тож і кінчаю.
Кривинюк ще тут, кланяється тобі, дякує за переслані листи і просить пересилати ще сюди в Київ, якщо які надійдуть. Ліля на тім тижні вже ходитиме в гінекол[огічну] клініку, де працюватиме при Хом’яковій.
Бувай здорова, люба мамочко, міцно цілую тебе.
Твоя Леся