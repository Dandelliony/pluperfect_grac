
Чернівці, Новий Світ, 61
8–21/V.1901
Любий папа!
Не дуже се добра звістка, що ти пишеш про мою редакцію,
та, врешті, сподівана після того, що я читала в тутешніх газетах, — скоріш всього, що справді моя редакція (отже, й моя 
робота в ній) лопне. Ну, що ж, пошукаю тоді деинде роботи, я 
думаю, що тепер буде легше знайти, коли вже мене трошки 
знають в журналістиці. Поки справа виясниться, то я не посилатиму ще нової статьї в «Жизнь», бо шкода, як вона там 
пропаде, краще я вже, в случаї чого, приміщу її деинде, може, 
в «Вестн[ике] Евр[опы]», що, власне, тепер (як кажуть газети) 
втратив свою рецензентку З[інаїду] Венгерову, а вона, власне, 
писала на подібні теми, що і я. Ну, побачим, як там буде. Щодо 
грошей, то я тим часом їх маю і, сподіваюсь, на пробування 
тут і на поворіт додому мені їх стане, якби ж не стало, то попрошу в тебе і зарані дякую, що ти так готовий виручать мене 
(в сьому я, звісно, ніколи не сомнівалась!). «Брокгаузові», з ласки своєї, заплати, а я віддам, як розживусь.
Я вже писала мамі в Колодяжне, що хутко їду в Кімполюнг 
і там буде мій адрес: Oesterreich, Bukowina, Kimpolung, bei 
Frau Johanna Niesner.
 Я там, може, тиждень-півтора пробуду сама, а то п. Ольга буде зо мною, — вона так поладнала свої 
справи, щоб могти виїхати зо мною на довший час, а поки що 
листами замовила мені квартіру і пр., щоб мені вже приїхати 
на готове. Сама вона одвезе мене туди, вернеться додому, а потім знов приїде. Се справді дуже важно, що мені не треба буде 
шукати квартіри і т. и., бо се могло б замість відпочинку завдати такий клопіт, що вся моя поправка пропала б.
З Черновець вибіраюсь через те, що літом все-таки краще 
бути на зовсім вільному повітрі, і через те, що відколи настав 
I Австрія, Буковина, Кимполунг, у пані Йоганни Нізнер (нім.).
май, то в Чернівцях якось багато шумніше стало, більше торгу і більше війська, і в нас раз у раз під вікнами брязкіт навантажених возів, овечі та коров’ячі голоси, труби і барабани, так 
що вже занадто весело! Але у всьому иншому то мені тут однаково добре, як і раніше. Додому думаю вернути в кінці іюня. 
Вертаючи, буду в Київі на скілька днів, а там подамся в Гадяч. 
Точно строка повороту ще не знаю, а якби мала що в своєму 
плані змінити, то ще маю час написати.
Пиши мені, любий папочка, як матимеш час, частіше. Коли 
я тобі звичайно рідко пишу, то се зовсім «не преднамеренно» 
і не від злої волі, — я всім рідко пишу, — а часом я сама не знаю 
від чого, просто від інертности.
Жаль мені вас трьох, що мусите гнітитись в Київі, там, певне, гаряче і неприємно тепер!
Ну, ти в прінціпі проти довгих листів — правда ж? То я вже 
скінчу. Цілую міцно тебе і Оксаночку з Дроздіком. П[анна]
Ольга тобі і їм кланяється.
Твоя Леся