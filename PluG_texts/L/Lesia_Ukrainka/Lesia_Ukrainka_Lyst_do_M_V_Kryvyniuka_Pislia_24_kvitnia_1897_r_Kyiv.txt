
Шановний і дорогий товаришу!
Я була вже раз написала до Вас на страсн[ому] тижні, та тоді 
лист не діставсь до Вас, а потім він залежавсь, другого ж написати хутко не могла через Сап[єжка], що був добрий вприснути мені порцію 12-го «для веселих свят». Остатній же раз я проспала нагоду послати Вам листа.
Прикрі мені звістки Ваші про те, що, по Вашій думці, чекає 
Вас після турми,  та я все надіюсь, що, може, так не буде зле.
Життя за кордоном добре, та для нас мало чим краще від 
сибірського, се я знаю, бо я близько до нього придивилась. Хоч 
я сама думаю, що мені раніш чі пізніш прийдеться надовго 
скуштувати чужого хліба, — часто мені пригадується одна 
обіцянка, дана на чужині,  — та я знаю, що се значитиме «спалити свої кораблі». Не можу зректися думки, що моя робота, 
чі, мовляв, «призвание», — укр[аїнська] література, і то вільна 
у  всіх значіннях, ну, а  таке «призвание» може далеко закликати.
Дурна людська натура, отже, ми, укр[аїнці], родимось, живемо і гинемо в турмі, і все не можемо до неї звикнути, а вирвемось із неї і — сумуємо, немов за добром!.. Ну, та годі, се «несущественно».
Скажіть Ів[анові] М[атвійовичу],  що звісна йому моя 
статья і статья мого товариша ще не надруковані, що редактор просить мене, щоб я взяла свої слова назад, але я не беру. 
Які з того будуть наслідки, поки що не знаю. Але наше писання викликало таку бурю, що хоч не показуйсь редакторові і Сº 
на очі! І[ван] М[атвійович] Вам може се все роз’яснити. 
Я ще мушу належні Вам вірші списати, хоч вони вже й пристарілись, та виправляти вже пізно, отже, пишу так, як було 
написано одразу ще давно (бо торік):
Чі згадали хоч раз Ви про мене в турмі,
Як про Вас я спогадую хвора?
Так ростинам бракує життя в вогкій тьмі,
Як обом нам бракує простора.
От тепера мене при недузі тяжкій
Не один розважа-потішає:
«Не годиться журитись в пригоді такій,
Адже иншим ще гірше буває».
Ох, які сі слова і даремні, й нудні,
Хоч порадники щирі й охочі,
Та не знають ті люде, які то сумні
Дні без сонця, без місяця ночі,
І що гірше, ніж болі й неволя тісна,
Ся єдиная думка вбиває,
Ся розвага людська і ганебна, й страшна:
«Адже иншим ще гірше буває»
В тім і жаль, що хоч би ми черпати могли
Непомірними чашами горе,
Скілько б ми отих кубків гірких не пили,
Ще зостанеться цілеє море.
В тім і лихо, що скілько б вінців не плели
На робітників діла і слова,
Скілько б тернів на тиї вінці не стяли, —
Ще зостанеться ціла діброва.
А по сім слові бувайте здорові! В неділю ще що напишу.
Я думаю, знайдуться люде, що й Вас визволять, як Нет., при 
першій можливости.  А  все-таки, щоб вигинули Нов[ицький]
 et tutti quanti! 
Л. Косач
