
Ялта, Виногр[адная] ул., Villa Iphigenia
5.ІІ.1898

Люба мамочко!

Гоголь то правду каже, та тілько не завжді можливо відповідати
 «моментально», напр[иклад], я отримала твого листа в момент
 занятій з Капрелом, то де ж тут було моментально писать?

Листи твої я всі отримала (за нумерами), No 5 (про Міцкевича
) одіслала Міші, відповідаю тепер на NoNo 5 і 6. «Крейце-
рову Сонату» я отримала, Катюша грала її частинами, вона їй
подобається, але заграти цілу, з початку до кінця, без перериву,
 їй не під силу.
Байрона третій том теж отримала, сього тома у мене ще
не було, були тілько 1 і 2, а тепер мені належаться ще 4-й і 5-й
і буде вже все. Отримала теж і різдвяне «Ж[изнь] и Иск[усст-
во]», цікаві все-таки там речі, хоч оповідання Сари Бернар
само по собі не конечне цікаве, — таких багато єсть.
За посилку спасибі, вона мені дуже до речі. Між иншим,
у Байрона єсть переклад Евріпідового «Прометея», а я
именно думала, де б мені взяти тут сю трагедію: хотілось мені
передивитись в ній хори і т. и.
До Разум[ової] ще не хожу, але не знаю, чі відмовлюсь, бо
якось не випадає кидати занятія в самий критичний для хлопця
 час, коли йому прийшлось стілько пропустити і трудно
буде доганяти инших без всякої сторонньої помочі. Зроблю
се, може, пізніше, вибравши кращий час.
Ну, комедія у вас з тим вечором Міцкевича! Ти мені напиши,
 що там воно врешті вийшло? дуже цікаво. Тепер за тобою
установиться спеціальність писати біографічні реферати; ну,
що ж, се куди веселіше, ніж, напр[иклад], Науменкова спеціальність.
 Що Соловця з його ребятами поляки вижили, то
я дуже рада, — баба з воза, кобилі легче. А от що конкурс такий
 скупий виходить, то шкода, якось не хороше для літературної
 renommée I Київа!
Чекаю од Лілі описання маскараду, того розбору веселощів,
на який ми з тобою «чуть-чуть» не попали.
По-моєму, не гаразд відкладати твою «Світову Річ» на Великдень,
 — тепер кращий сезон, а тоді дехто роз’їдеться, дехто
 з любителів замотається, то ще й знов промажуть справу.
Що ж до моєї «Троянди», то, здається, вона «в нещасную годину
 вродилася, в нещасную й помірати буде». З Москви, од
«підпірників», ні слиху, ні вісти... справді, Вороному рука не
зломилась би, коли б черкнув хоч слово, чі хоч получена та нещасна
 п’єса!
Посилаю фотографії дві, і білу, і чорну, так просить п. Де-
рижанов, каже: «Это будет занимательно». Нехай буде по-його.
Маюся я, як і при тобі, в доброму здоров’ї, в такому, від якого
 для мене не може бути кращого. Сими днями не писала
нічого з уліт, а завтра думаю знов почати, бо оце вправилася
з листами нарешті.
Тобі хутко знов писатиму, а тепер бувай здорова! Міцно цілую
 тебе і «мерлушек, крошечек, подростков».

Твоя Леся