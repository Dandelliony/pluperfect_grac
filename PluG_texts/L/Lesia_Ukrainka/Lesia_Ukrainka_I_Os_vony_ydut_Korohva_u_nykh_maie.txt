Ось вони йдуть. Корогва у них має,
наче вогонь. Наче дим наступає
сива юрба. Сунуть лави тісні,
чутно — співають «про волю пісні».
«Смело, друзья!» Але пісня ридає,
«Смело, друзья!» Мов на смерть проважає.
Страшно, який безнадійний той спів,
хто ж би під нього боротися вмів?
Ні, не про волю сей спів! Про неволю
плаче й голосить, і тужить до болю
голос сумний, не вважа на слова,
плач погребовий слова покрива.
«Смело, друзья!» Се в тюрму чи на страту
хоче додати одваги брат брату?
Плаче беззбройний над братом-борцем
так, наче в землю ховає живцем.
Врожені в злу розпачливу хвилину,
йшли ми в життя в передсвітню годину,
чули ми спів сей у кожній порі,
він нам казав: не діждеш до зорі!
Що вам до того, ви, врожені зрання?
Личить співати вам пісню кохання
волі своїй, молодій та буйній,
рано співать панихиди по ній.
Хай процвіта ваша воля, як рута,
нащо здалась вам та пісня-отрута?
Вже досхочу зажили її ми,
ви ж собі пісню створіте сами.
Пісню нову, щоб сіяла, як промінь,
щоб гомоніла й буяла, як пломінь,
так, щоб червона ясна корогва
з піснею вкупі творила дива!