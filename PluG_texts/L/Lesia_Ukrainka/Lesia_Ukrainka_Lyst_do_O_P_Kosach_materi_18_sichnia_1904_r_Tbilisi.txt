
5.I.1904
З Новим роком! Люба мамочко, твій і папін листи ішли щось 
дуже довго, певне, через святковий натовп листів на почті, 
так що я тілько вчора отримала їх, та не могла зараз відповісти, бо якраз перед тим далеко ходила гулять, то була втомлена і якось хотілося спати, як буває ранньою весною. Тут 
оцей тиждень були трохи морози, вночі −5°, часом −7° навіть, 
а вдень −2°, −3°, не більше, був і сніг трохи, та на горах і досі лежить, а на вулицях уже пропав. Ізвощики зараз же, як тілько випав сніг (на Святий вечор саме), виїхали на санях, з великим гуком, з силою дзвінків, але сідали на ті санки тілько 
«розпущені» на свята гімназісти та кадети, а старші люде не 
рішались, чуючи, як деренчать полозки по камінні… Було сей 
тиждень і в мене в хаті холодновато, але куди не так, як бувало 
в Ялті, на Villa Iphigenia, бо таки тут грубка не до надвірньої 
стіни пристроєна, а по-людськи, в кутку двох внутрішніх стін. 
Тепер уже не холодно ні в хаті, ні надворі і тіфлісці кажуть, що 
се вже хутко і зимі кінець. Вчора була немов провесна: латки 
снігу розтавали, лід в потічках розпливався в струмки і сонце 
по-весняному пригрівало…
Я, мамочко, правду пишу, що я здорова, себто тим своїм 
здоров’ям, що у нормальної людини, може б, і не звалося так. 
Жару нема, в грудях не болить і не рипить, не худну, здається; часом трохи покашлюю, часом безпричинна втома і сонливість нападає та нерви дають себе знати, тілько що вже з тими 
нервами зробиш? От і все. Раз, правда, на один день заболіло 
горло, але перестало без жадних наслідків.
Шкода мені, мамочко, що я не знала, на коли був назначений юбілей Мик[оли] Віт[алійовича], все ж таки хоч телеґраму прислала б! Уже ж коли якась пані Грушецька од своєї тілько одної особи одважилась урочистий привіт послати, 
то і я могла б від себе голос подати на всеукраїнському святі! 
А то ж тут і більше українців є, — Квітка з охотою зібрав би їх 
підписи, можна було б і якусь адресу зладити. Я навіть, здається, питала яко́сь у тебе, коли той юбілей буде, та хоч би й не питала, то все ж комітет, де були приязні і рідні люде, міг би про 
мене згадати… Та що вже тепер! Передай Мик[олі] Віт[алійовичу] хоч тепер мій запізнений привіт і скажи, що я дуже жалую 
про те, що не могла ні своєю особою, ні хоч би підписом взяти 
участі в його святі.
Щодо ініціалів тих «товаришів», до яких були писані листи-вірші, то я з охотою виставлю їх, і коли не зробила сього, то тілько через те, що не знала, наскілько се буде приємно 
самим товаришам, а як ти певна, що буде приємно (зрештою, 
т[овариша] Стешенка не довго і спитати), то простав ініціали. 
До Стеш[енка] відносяться вірші «Товаришу мій, не здивуйте 
з лінивого вірша…» А до Крив[инюка] — «Зимова весна» і «Чи 
згадали мене ви хоч раз у тюрмі». Над віршами «Порвалася 
нескінчена розмова» я прошу надписати «Пам’яті С[ергія]
М[ержинського]». Здається, у «Відгуках», по вині коректора, 
не поставлено над «Легендами» посвяти Люді, як було в рукописі, то треба її відновити.
Та от, здається, і все щодо того.
Я, мамочко, зовсім не в претензії, що ти для більше спішної справи юбілея залишила сю, далеко менше спішну справу 
з моїм збірником, — я думаю, в сій справі і скілька місяців не 
дуже багато значать, аби тілько срок цензурний не минув, та 
до того ж іще далеко.
Чому ти, мамочко, не присилаєш відбиток з колядок своїх? Певне, ти забулася, а се ж треба, щоб вислати давно готові ноти і тілько не до кінця проредаговані, власне, через брак 
текстів. Чому теж ні ти, ні хто инший з вас нічого мені не відповідаєте на мою просьбу щодо книжок? Адже як не можна вислати, ну, то не можна, я ж нічого проти того не скажу, тілько 
я б хотіла все-таки теє знати. За моє перекладання, що так 
тебе журить і що я про нього, здається, понаписувала непотрібних речей в минулому листі, ти не турбуйся, бо я вже не
перекладаю і, певне, сей рік, принаймі сю зиму, не перекладатиму, бо мій пай роботи там скінчився. А чи трапиться инша 
робота, то ще Бог відає… Зате, коли стане настрою, може, писатиму багато иншого, та, звісно, і того з певностю не можна сказати, бо ті «настрої», або по-старосвітському «натхнення», — річ далеко непевна і наперед її трудно вгадати.
Оце писав мені Коцюбинський, нагадуючи про мою обіцянку прислати йому вірші до збірника; зараз оце познахожу дещо і пошлю, нехай не думає, що я вже так занедбую свої 
обіцянки.
А що там з тим збірником вашим, до якого ви мене ще 
з Сан-Ремо запрошували, а я так поспішилася переписувати 
своє, «щоб не запізнити»? Де він тепер? Чи в цензурі, чи ще 
вдома?
Не бійся, люба мамочко, вразити мене листами. Адже сей 
твій лист нічим мене не вразив, а як і є в ньому смуток, так все 
одно ж він є в мене і без листів; та без листів ще більший. Я розумію, що часом трудно писати, і через те не докоряю і не сержуся на тебе за мовчання, а тілько як напишеш, то я вдячна 
і рада. Бувай здорова, мамочко-голубочко, цілую тебе і всіх, 
хто вдома є з наших. Дяді Гриші і Ант[оніні] Ів[анівні] мій привіт. Ще раз всіх цілую.
Твоя Леся