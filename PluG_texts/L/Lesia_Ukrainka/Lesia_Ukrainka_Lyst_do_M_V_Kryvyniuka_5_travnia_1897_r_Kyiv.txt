
23.IV
Шановний і дорогий товаришу!
«Все добре, що добре кінчиться!» Коли б же так все кінчалось, 
як наше «непорозуміння». Ви недовольні своїм стілем, та на 
сей раз мій буде багато гірше Вашого, бо в голові шумить, аж 
гуде: ранком було вприскування — остатнє!!!.. 3-го мая встану, але що то — людська натура чудна! мені вже досадно, чому 
не завтра. Так тепер гаряче лежати, що цур йому, та й взагалі чогось, чим ближче до кінця, тим більше нетерплячка бере. 
Не мені б і не до Вас би таке писати, та вже нехай — що ж, коли 
правда?
З премією І[вана] М[атвійовича] я щось нічого не розберу, 
а  Окс[ана Старицька]  розказувала чутки, у  нас же не так 
хутко діло робиться, як хутко казка кажеться. Так же, може, 
й з адресою буде: поки всі зійдуться та поки надумаються, то 
вже турки в Афінах мечеть збудують.  Коли б мене чорт не 
прибив до ліжка, то, може б, діло було скоріш, а може, то мені 
так здається.
«Парі» у вас я ще колись виграю, теперешній час в приклад 
не йде, під нього щось і «присяжні» піїти не дуже-то віршують, 
а Ви хотіли починати. Я тепер од злості навіть на бот[анічний]
сад не дивлюсь, хоч можна б там яку галузку побачити, і солов’їв стараюсь не чути, а вони таки озиваються здалека, аби 
то дражнити, — прокляті! Куди ж тут писати, коли така злість 
напала.
Однак нічого путнього нема в сьому листі — сама бачу! Простіть, я сьогодні зовсім дурна, одна надія на Вашу вибачливість.
Ваших товаришів варто бити, та шкода кія….
Новин щось нема. У неділю був вечор Майкова,  кажуть, 
нудний, страх! Укр[аїнський] театр щось нікого не вабить: п’єси погані. Опера тим менше, бо співці погані. Одним словом: 
nic ciekawego. 
Бувайте здорові. Удруге щось ліпше збрешу.
Л. Косач
І[ванові] М[атвійовичу] моє вітання. Спасибі за пам’ять. 