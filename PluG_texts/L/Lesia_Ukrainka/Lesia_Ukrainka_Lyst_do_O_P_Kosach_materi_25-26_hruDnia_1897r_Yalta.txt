
Ялта. Екат[ерининская ул.],
д[ача] Лищинск[ого], кв. № 12
13.ХІІ.1897
Люба мамочко!
Як се часто буває, листи наші розминулись. Нема що й казати, 
як я рада була твоєму «довжелезному» листові, але ж на такий 
лист теж «коли відписувать, то відписувать», от я і прозбіралась мало не тиждень. «Ділові справи» здаю тепер цілком на 
твої руки,  бо щось я ніяк не можу тепер орієнтуватись у тих 
«трупах», «перелетах» etc., хоч мій сусід Руденко  і просвіщає 
мене щодо сього в самих широких розмірах, бо він завзятий 
укр[аїнський] театрал. З  його слів тілько здається мені, що 
у  Кроп[ивницького] нема ані прімадонни, ані «прімодона», 
а єсть тілько «чесні, коректні робітники»… Та й то ще, може, 
справді, їм моя п’єса не сподобається, яко написана «не в тому 
характері», що «Вій», «Проп[ала] Гр[амота]» et toute la boutique 
du diable.  От, значиться, і пиши драми «нового напрямку». Де 
тепер Зарницька?  Ти писала якось, що посилаєш їй «Троянду», — чі се все одно, що послати Мирославському?  Боюсь, 
Москва занадто привикла до «хохлацких коленцев», то їй, 
може, без «коленцев» і «не вразумительно» буде. Здається, я 
щодо моєї драматургії можу сказати: «Śpiéwa k jestem, niestety! śpiéwac nie mam komu!»…  Щодо поезії було б невдячно 
казати се після недавнього вибуху de ma petite gloriole.  Господи Боже мій! про мене читають люде «реферати»…  Подякуй Людю за те, що вона так щиро і некористолюбно старається для засновання моєї слави, впрочем, я думаю написать їй 
сама.
«Прімадонда»! дотепний, але мало потішаючий Witz… 
І чого іменно я маю дебютувати в офіцерському клубі? якось 
се трохи несподівано. Боюсь, що мені буде спорчений виход 
в Київі, та вже нічого не поробиш. А може, врешті, воно і нічого собі вийде, щоб дуже добре, то не сподіваюсь.
Справді великий курьоз, що ти читала про — Кольцова! 
А propos, його укр[аїнські] вірші, здається, дуже погані? як ти 
там їх читала? Скажи, як ти читала мій переклад з Ади Негрі?  — аже то був не віршований, а підстрочний переклад. Чі 
ти його сама звіршувала? Якби я завчасу знала, я прислала б 
якийсь настоящий переклад.
Тепер про закордонну літературу. Дуже приємні були мені 
прислані новини, бо сумно якось було зоставатись без журнала. Проте, читаючи лист Ф[ранка], я не могла не подумати: 
«Прийшла коза до воза». Тим часом я відповіла йому в дуже 
гречному тоні, без жадних натяків на козу, і послала два вірша. Властиве, я рада такому закінченню нашого «конфлікта», 
бо толку з нього не було жадного, а Ф[ранка] яко писателя і діяча я ніколи не переставала поважати. Хоч в його листі до мене 
нема ніякого формального перепрошування, але я його вважаю за перший крок до згоди.
Трохи «неприродний» склад нової редакції,  і навряд чі 
він довго протримається в згоді, але дай йому Боже!
Ти добре зробила, що дала мого «Співця» в юбілейний збірник,  якби я була дома, то й сама б його дала. Тілько, здається, я його колись посилала самому Ф[ранкові]. Ворон[ий] казав, 
що Ф[ранко] загубив той транспорт матерьялів, — але якщо 
Ф[ранко] тепер се знайде і  помістить у  «Вістнику», то може 
вийти ніяково. Але навряд, щоб знайшов.
Мені здається, що на Зорин розвиток мало фатальний 
вплив життя в «безалаберній» і безтолковій сім’ї Гольшт[ейнів], що невідомо чим привабили до себе дядька, кажу: невідомо чим, бо з  розповідів самого дядька ця родина, а  надто 
сама пані Г[ольштейн], здавалась мені зовсім не вартою уваги 
і сімпатії. Але ідея тримання Зорі там належала, нігде правди діти, власне, дядькові, а не Л[юдмилі] М[ихайлівні]. Взагалі 
в вихованню їх дітей було багато такого, до чого вони відносились без сімпатії і навіть з жалем, але якось вкупі з тим пасівно, вважаючи се неминучим прокляттям свого ненормального вигнанського життя. Я думаю, що у Зорі се все може ще 
вивітритись і забутись, а оте бришкання проти книжок і науки здається мені більше гаменячим шиком, ніж справжньою 
вдачею. «C’est rien que pour embêter les collégiens!» 
 — ходяче 
mot de chic паріжських і  женевських школярів, вони його 
вживають при всякій вірній і  невірній оказії, чі річ іде про 
verbes irréguliers,
 чі про «Антігону»  Софокла — все одно! 
Єсть одна дуже негарна квітка паріжської культури, зветься 
вона la blague parisienne,
 отож Зоря, по жвавості своєї натури, перейняв її хутко і в широкім розмірі, але, я думаю, він має 
час забути про неї. Починати йому з 43-х помилок на сторінку не першина — може, се й зноровило його до «літер» взагалі — було йому так, коли він перейшов з болг[арської] школи до 
французької… Якось-то наломиться. Треба буде літом помогти йому, я все-таки знаю і рос[ійську], і франц[узьку] викладову мову, то зроблю се, може, краще, ніж людина, знаюча тілько одну з сих мов.
Про мій проект подорожі до Одеси я не писала через те, що 
він стояв і досі стоїть дуже невиразно передо мною. Поїхати, 
скажу правду, я хотіла  б, — перспектіва страшенної нудоти 
в  Ялті на свята лякає не тілько мене, але навіть моїх немногих знайомих за мене, їм, бачиш ти, «въ чуже» сумно. Та все 
це залежить від погоди, від стану здоров’я і т. п. причин. Я не 
придаю великого значіння «святам», але давно замітила, що 
під час них буває ще скучніше, ніж в будні (себто коли взагалі
де нудно), бо роботи стає менше, а вид людей в празниковому 
настрої наводить не то сум, не то заздрощі. Врешті, невважаючи на се, може, й тут прийдеться просвяткувати. Якщо поїду, то виїду звідси 21-го дек[абря], а сюди вернусь 4-го янв[аря], не пізніше. Мій погляд на теперешню Маргаріту не такий 
різкий, як твій, але є в ньому подібні елементи, тебе вони можуть тілько сердить, мене ж скоріше смутить. Але все-таки 
М[аргарита] — людина до мене дуже прихильна — инакше, що́, 
властиве, могло б заставити її, при її лінощах до писання, запрошувати мене до себе трьома листами і всіма можливими 
аргументами? Після дуже, виключно тяжко проведеного часу 
за сі остатні півтора місяця (коли не лічити остатніх уже порядніших півтора тижні) мене, може, не так буде шокіровать 
і буржуазна хатність, — занадто вже пролетаріатськи-одиноко провела я сей час, для якого відповідний термін буде хіба — 
Hundesleben  (і  термін, як навмисне, пролетаріатський!)…
Врешті, годі, се тема не для листів, а скоріш для усних розмов, 
бо дуже вона складна.
Пакость, яку зробили мені «історічні» люде, справді велика 
пакость, тілько нема в ній нічого «історічного» (люде сі «відов» 
на мене не мали), а вся вона з початку до кінця чисто бабська, — 
от не люблю сього терміну, але тут ніякий инший не підходить. Позволь мені не писати про неї більше — бридко!
Мені здається, ти несправедлива до Туч[апського], я певна, 
що я для нього не «паршива вівця», инакше, вірь мені, не бачив би він від мене ні шерстини, впрочем, і так не багато він 
від мене мав. Не знаю, нащо був потрібний йому мій адрес, бо 
листа від нього я не мала.
Мушу сказати, що «свої люде» часом поступають мало чим 
краще від «історічних». Напр[иклад], мої сусіди, свідомі українці, дуже гречно приймали мене у себе, пан господарь навіть 
все на путь істини наставляв, до мене ж все «ніяк не могли зібратись», хоч живем ми буквально в п’яти шагах. Ну, та се буває, що й близько, та зібратись трудно, але ось коли добродієві 
треба було моєї помочі для надписування заграничного листа (подумаєш — грамота!), то миттю зібрався, знов же, коли я 
яко́сь чотирі дні не виходила з хати через інфлуенцу (і мої сусіди се добре знали), то «свої люде» не поінтересувались навіть 
через служанку — коли сами вже боялись зарази, — чі не пропала там часом «молода українська сила». Ратували ж сю «молоду українську силу» тілько німці, кацапи та ляхи, і, спасибі їм, добре ратували. Все оце дурниця і дрібниця, але пишу 
тобі про неї ради ілюстрації моєї думки, що, мовляв, «не знаєш, де знайдеш, де загубиш», і що між людьми всякої категорії 
є свині і навіть «по́свині», виражаючись á la bulgare.  Та, слава 
Богу, мені тепер нічиєї помочі не треба, — здоров’я до мене вернулось, і я сама собі дам раду.
У нас оці два дні — зима. Дуже чудно і навіть якось смішно 
дивитись, як на лаврах та кіпарісах лежать білі платочки снігу, так і здається, що се хтось понакладав на них вати, граючи 
«в зиму». Не менше смішно і те, що над морем, незамерзлим 
і ясним, люде їздять по набережній на санках та ще й нащось-то з дзвінками, певне, для більшого сміху. Їздити, властиве, 
зовсім нема по чому, бо снігу того ледве притрушено, але тут, 
так само як в Софії, люде чепляються до кожної приключки, 
щоб показати санки і хоч хвостик якого-небудь поганенького 
хутра, — «man zeigt am wenigsten was man ist».  Надворі не холодно, так, може, 2° морозу, або й того не буде, але ялтинські 
хати «дачного» тіпа показалися перед нами всіма дуже зрадливо, — ніхто не може здійняти в себе в хаті температури вище 
13° (pas trop, n’est-ce pas?),  у мене і в моєї найближчої сусідки 
зраня буває 10°, у одної пані на сусідній дачі всього 7°, кажуть, 
буває у людей і гірше. Крайові люде потішають нас, що се буде 
недовго, що з половини января знов вернеться весна, — справді, вона  б зробила добре, якби вернулась! Ми тут до неї вже 
привикли за цілий ноябрь.
Однак мій лист!.. Пора його й скінчити. До свят ще напишу. 
Цілую міцно тебе і всіх Geschwister.  Та не дуже мною журися: по правді кажу (инакше мовчала б), що я тепер вже здорова 
і нога мені не болить, а все инше колись, може, «приложиться». 
Кланяйся моїм «цінителям і ревнителям».
Твоя Леся
14-го [грудня]. Сьогодні рано отримала другий твій лист, де 
ти пишеш, що будеш у мене до свят, чі се напевне? Бо коли я 
і в Одесу не поїду (се само собою тепер розуміється), і тебе на 
свята не діждусь, то буде кепський інтерес…