Дочка Ієфая
Пусти мене, мій батеньку, на гори,
де ряст весняний золотом жаріє,
де вітер цвіт з миґдалів обсипає,
хай він мене дощем рожевим скропить,
оплаче цвітом молодість мою.
Там, кажуть, з гір усю країну видко, —
нехай востаннє я побачу більше,
ніж бачила за все життя коротке,
хай стану ближче до ясно́го сонця,
скажу йому: веселеє, прощай!
Пусти мене, мій батеньку, на гори!
Зберу всіх подруг, всіх моїх коханих,
я ще ніколи так їх не любила,
як от тепер, востаннє, перед смертю. 
Ми не слізьми заплачемо, — піснями
веселе дівування пом’янем.
Я золотим квіткам віддам всі мрії,
а вітрові свою дівочу волю,
мов пелюстки осиплються бажання,
у світ пущу з піснями всі думки.
Хай я сама сирій землі належу, — 
віддай мене тому, кому обрік, —
а те, що я на горах заспіваю,
належить сонцю, вітрові й весні;
кров кане в землю, а воно полине…
Пусти мене, мій батеньку, на гори!
не бійся ти, що з гір я не вернуся,
що вже не сила стане покидати
хорошого весняного життя, —
ні, — з гір прийду мовчазна і покірна,
схилюсь, мов квітка, на жертовний камінь.
Бо знатиму: хоч би сто літ жила,
такої пісні вже б не заспівала,
життя такого більше не зазнала б,
як в час прощання на горі високій.
Даруй мені, мій батеньку, той час!
Пусти мене, мій батеньку, на гори,
Коли ти хочеш, щоб твоя дитина
одважно йшла на передчасну страту,
очей в сльозах до гір не обертала
і з сонцем не прощалася риданням,
тебе, людей і Бога не кляла!
4.II.1904. Тіфліс
Поезія поза збірками 341