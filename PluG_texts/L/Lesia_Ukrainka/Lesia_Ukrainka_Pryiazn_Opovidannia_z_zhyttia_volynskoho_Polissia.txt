Приязнь
Оповідання з життя волинського Полісся
I
На призьбі під хатою у Мартохи Білашихи сидить мале дівча, 
з’юрдившись; бліде, жовте личко аж підпухло, а сиві очі якось 
побіліли; трясеться нещасне і від трясці і від плачу, бо мати 
саме набила, а тепер стоїть коло причілка з прутом в руці та 
й приказує:
 — І била, і ще битиму! от не сиди-но мені тілько в хаті, от 
побіжи-но мені ще раз до ліса з панною, то я об тебе весь віник 
обламаю! Казала я тобі, не лазь по сонці! Так от же буде лазити, 
поки знов її трясця вхопить!
 — Та хіба воно од сонця? — озвалась крізь сльози мала 
Дарка.
 — А то ж од чого, дурне вериско?
 — Панна казала — з болота та з комарів…
 — З комарів? Чи ти скрутилась, чи що, із твею панною? Чи 
то мало кого комарі кусають…
 — Таж і по сонці всі ходять! — не вдержалась-таки Дарка, 
хоч мати найбільш не терпіла, що дочка така «язиката».
 — От не мовчи-но мені, от тілько не мовчи, я-а-а-а тобі! — 
скрикнула Мартоха й замахнула різкою, а Дарка зібрала остатню силу та й чкурнула від матері поза городдям на пастовень, що коло панського садка, прищулилась у вільхах, 
сидить і хлипає та чекає, чи не надійде її подруга й однолітка 
панна Юзя.
Часом Дарка так і до смерку сиділа, а Юзя не приходила, не 
могла вирватись з дому, але здебільшого, хутко чи не хутко, 
а приходила-таки подруга вірна, і тоді вони сідали поруч у кущах, обидві тоненькі й пожовклі від пропасниці, і гірко скаржились одна одній на свою хатню неволю та справувались 
одна з одною, хоч більше Дарка панні докоряла. Так і тепер 
Дарка почала «вичитувати» панні, ледве тая прийшла.
 — Чом ви-те, панно, не вийшли зара по вбіді? Я вже тут чекаю, чекаю, аж мені нудно, а додому йти боюся, мати знов 
наб’ють, як ви-те не вбороните.
 — Та коли ніяк не можна було, — виправдовувалась Юзя, — 
по обіді дідуньо казав йому газету читати, потім бабуні нитки 
мотала, а потім треба було рахунки зробити. Та ще французьку книжку читати з мамою.
 — Овва! А ви-те чом не втікли?
 — Та як же я втечу?
 — А так, як-от я: втічу, і вже!
 — Е, тобі що иншого, тобі ж не кажуть учитись, ти собі можеш гуляти, — задумливо промовила Юзя, немов сама до себе, 
дивлячись у далечінь.
 — Еге! нагуляюся — з Пріською на руках! — палко і немов 
ображено відмовила Дарка.
 — І як ти тую Пріську носиш? вона така важка! — так само 
задумливо говорила панна, тілько звернувши погляд на Дарку, — ти б сказала матері, що ти не можеш, що ти слаба, вона б 
тобі позволила не носити Пріськи.
 — Вони того не питають. А мати скажуть: «Як з панною по 
лісах ганєти, то не слаба, а як дитини глядіти, то тебе нема!»
 — І чого ти повинна тую Пріську глядіти?
 — А ви-те чого дідуньові казети читаєте?
 — Бо… бо дідуньо слабий на очі, він сам не може.
 — А бабуні нащо мотали нитки? Бабуня ж не слабі.
 — Бабуня гнівалась би.
 — Ото мені біда! Нехай би собі гнівались, — я б на те вважала? Я б і від рахунків втікла і тую книжку хранцюзьку геть закинула, якби так на мене. Ну, що б вам було, якби ви-те втікли?
 — А чому ж ти кужеля не кидаєш? Чому від гусей не втікаєш, як заставлять пасти?
 — Ну, бо наб’ють, як покину, а вас же зрода́ не б’ють, чи ж 
не правда?
 — Та… правда… — з тихим зітханням промовила панночка, і її сиві, як і Дарчині, очі зайшли смутком; вона похилилась, як вербичка. Дарці стало шкода лагідної тихенької панночки, вона раптом зважливо підвелася і мовила веселим 
голосом:
 — Панно, ходімо до Ривки на гойдалку, там вже досі дівчата наші зібралися!
Але панночка хилилася ще нижче.
 — Ні, Дарко, я не можу більше ходити до Ривки…
 — А то чому?
 — Якби ти знала, що мені вчора було за те, що з тобою ходила гойдатися до Ривки…
Дарка вжахнулась:
 — Ей, чи ж били?
 — Ні, не били, — панночка блідо всміхнулась, — а нехай би 
вже ліпше били… Бронек увечері при гостях дратував мене, 
що я з жидівками кіз дою, а з хлопками свині пасу. Він, подлий, 
сам нас підглядав, сам все таткові розказав, а тепер ще й сміється… А я зовсім кіз не доїла, неправда його, тілько гойдалася! — Юзя почала хлипати.
 — А він доправди бачив, як ви-те з нами позавчора свині 
пасли? — цікавилась Дарка.
 — Я не знаю, може, й бачив. Що ж я вже зроблю?.. Тілько 
мамця плаче… і бабуня гнівається… і татко каже, що мамця 
через мене захорує… я не можу… я не знаю…
Дедалі за риданнями нічого не можна було розібрати з Юзиної мови.
 — Панно Юзю! — почувся з садка тонкий голос панської покоївки, — панно Юзю! До гарбати! Мамця гніваються! Панно 
Юзю!
А тут і Дарчина мати голос подавала з свого дворища:
 — Дарко! Дарко! А не прийдеш ти до хати, холєро! Дарко! 
Дарко!
Мала Пріська долучала і свій голос до материного.
 — Ой, побіжу вже, а то гірше битимуть! Йдіть, панно, й вите додоми, — он кличуть, — не біжіть за мною, ще й на вас 
насварять.
Але Юзя таки бігла за Даркою.
 — Ні, я з тобою, я з тобою! Не дам бити, я не хочу! Я скажу 
вдома, що не чула… що вчилась… коло кроликів була… я не 
дам тебе бити!
Задихані, бліді, а не червоні, від швидкого руху, прибігли 
обидві дівчинці на подвір’я до Дарчиної матері, завзятої Мартохи Білашихи.
Мартоха стояла на воротях з прутом в руках і саме в той час, 
як Дарка хотіла прошмигнути повз неї до хати, вона вхопила 
дівча за руку і замахнулась прутом, але Юзя повисла на її правиці, і Мартоха мусіла спинитись, щоб не затяти ненароком 
панської дитини.
 — Пустіте, панно, оступіться, не бороніте її, ви-те не знаєте, що то за холєрна дівчина!
 — Не пущу! Ви не смієте її бити! — здавленим голосом перечилась Юзя, і її бліде личко вкривалось нерівними рожевими плямами.
 — Не смію? А то чому? — гукнула Мартоха. — Отакої не бий, 
то до чого вона розпаскудиться!
І Мартоха пробувала ворухнути рукою з прутом, все-таки 
вважаючи, щоб не штовхнути Юзі, тимчасом як Дарка пручалась, надіючись втікти, поки там та розмова скінчиться.
Юзя здавила скільки сили Мартоху за руку.
 — Неправда, не розпаскудиться! Дарка й так все робить для 
вас… А чого вона повинна все робити? от не схоче і не буде! — 
закінчила Юзя розпачливо дзвінким голосом.
Мартоха споважніла й насупилась.
 — Ви-те, панно, не вчіть мені Дарки такого. То, може, там 
у вас, у панів, такий звичай, щоб дитина матері не слухала, 
а в нас того нема. Чи то я на те над нею ночей не досипляла, 
собі од рота хліб одривала, щоб мені якесь дармоїдисько в хаті 
росло? Я на те маєтків не маю. Та я ліпше її заб’ю, а дармоїди 
мені не потрібні.
Тут Мартоха вирвала свою руку від Юзі і так потягла Дарку 
прутом, що та аж звилася з болю.
Дарчин крик покрився голосом Юзі, що впала додолу, трясучись і кидаючись, як непритомна, і лементуючи.
Тим часом від панського двора надбігла покоївка. Пані, 
Юзина мати, почула з рундука Юзин крик і послала дівчину, 
щоб зараз завела панночку додому, але Юзю прийшлося скоріш нести, ніж вести. Дома дівчинку зараз роздягли і поклали 
в ліжко, бо в неї почався напад пропасниці.
Юзя лежала, укрита двома ковдрами і хутром, вся посиніла від холоду, що проймав її і тряс до болю, до млості, вона 
все слідкувала очима, як татко ходив з кутка по кімнаті та все 
вичитував їй за неслухняність. Чутно було по голосу і видно 
по очах, що він щиро жалував свою хвору дитину, а все-таки і щось прикре, дражливе прокидалося в його словах: «От 
завжді так, — не слухаєшся, бігаєш, куди не потрібно, поки захоруєш, а потім возися з тобою!» Теє «возися з тобою» боляче 
різало Юзине серце і вона думала: «Та я ж і не прошу, щоб зо 
мною возились… я б ліпше пішла до Дарки на сіно, там би й перележала без ваших ковдр та без хіни… хоч би не гриз ніхто!..» 
Тілько вона не сміла того вимовити, бо вже й так мама зросила геть-чисто одну хусточку слізьми, сидячи мовчки над нею; 
вже й так бабуня казала принести ароматичного оцту та олівців від міґрени, а дідуньо з великим притиском розпочав знов 
мову про те, що вже крайня пора взяти до Юзі гувернантку, 
а то дитина дедалі зовсім «схлопіє». Мама давніше було завжді брала Юзю під свою оборону, доводячи, що вона не може допустити чужу людину, гувернантку, справляти материнські 
обов’язки коло Юзі, але на сей раз мама тілько плакала, та вже 
не перечилась. Юзю з холоду кинуло в пал. Таткова постать 
порушувалась, немов у тумані, голос долітав уривками, і Юзя 
вже часто не могла розібрати, чи то Мартоха кричить десь надворі: «Мені дармоїди не потрібні!», чи то знов татко вимовляє: 
«Захоруєш, а потім возися з тобою», далі сі різні слова злилися 
докупи: «Возися з дармоїдом, возися з дармоїдом…» І Юзі було 
так гірко, немов вона була винна проти когось чи, навпаки, 
проти неї хтось завинив, її гаряча, хвора голівка не могла того 
збагнути, а примара-пропасниця несла її геть з покоїв, з двора до Дарки на сіно…
II
З того всього вийшло, що до Юзі, не вважаючи на її сльози, 
просьби та обіцянки бути «гречною», згодом взяли-таки гувернантку, але за те стара пані сама пішла до Мартохи Білашихи і рішучо «поговорила» з нею, щоб вона більше не «робила авантур», себто не била Дарки, принаймні не доводила б 
до галасу і прилюдного бешкету. Мартоха зрозуміла ту «розмову» за наказ, — як же инакше розуміти панські «розмови»? 
До того ж Мартоха була найближча панська сусідка, а її родина найубожша в селі, то їй таки конче випадало не в одному 
«послухати» панів, щоб не втратити сусідської ласки. Якби не 
поденна робота в дворі та на панських ланах, то хтозна, як би 
Мартоха прожила з дрібними дітьми за своїм «п’яницею-недбалицею», що запродував лихварям збіжжя ще в накоренку і перевів увесь Мартошин посаг пусто-дурно на жидівську 
користь. Правда, Мартошине жито не раз висипалось нежате, 
Мартошині коноплі марнувались нетіпані через панську роботу, бо вже Мартоха мусіла йти чи в пору, чи не в пору, коли 
тілько кличуть. Та й за тую «совину» (так Мартоха звала хіну), 
що стара пані давала для Дарки, і за стареньке шмаття для малих дітей, і за маслянку та сироватку від панських корів, за все 
випадало не раз «послухати» панів, коли не роботою, то чим 
иншим. Адже й після сеї «розмови» пані дала-таки теї «совини» для Дарки і якихсь «порошків від живота» для Пріськи, 
ще й наказала прийти до двора взяти дещо старого з панича 
Бронка для Мартошиного Івана, а при тій нагоді й «послухати» трохи: пограсувати стежки в саду, бо слуги всі в роботі, 
а на вечер мають приїхати гості, то стежки мусять бути чисті.
 — Та добре, прошу пані, я вдух, от таки зара і прийду, — 
сказала Мартоха, поцілувала пані в руку за лікарство і відпровадила за ворота, ще й надвела трохи вулицею, для пошани.
У Мартохи двоїлось почуття: і дражнило її панське втручання в її родину, і підлещувала панська ласка до її дитини; 
вона не раз перед багатими сусідками, немов ненароком, споминала, як то панна аж захорувала за її Даркою: «Вже ж вона 
й любить мою Дарку, Господи, як рідна сестра! Вже нема їй 
другеї такеї на всім селі!» Багатирки надимали призирливо 
губи, а Мартоха думала: «З заздрощів!»
Провівши пані, Мартоха вернулась до хати й кликнула 
Дарку.
 — Йди й ти, недоторкана!
 — Куда? — обізвалась Дарка, що сиділа з Пріською на 
полу, ще жовта після нападу пропасниці, але вже не гаряча 
й прочумана.
 — До двора, — відповіла мати, — я буду стежки грасувати, 
а ти замітати.
 — А Пріська?
 — Як то ти за Пріську журишся, чи ба! як до роботи, то й за 
Пріську пам’ятаєш!.. Пріськи батько поглядить. Занеси-но її до 
батька, онде до стодоли.
 — А батько схотять глядіти? — питала неймовірна Дарка.
 — Кажу, неси, то й неси! Мені твеї гуторки не потрібно! — 
гукнула Мартоха так, що Дарка поспішилася з Пріською за 
двері.
Перейшовши через ясний двір і вступивши на тік у темну клуню, Дарка одразу не могла розгледіти, де сидів батько, 
і кликнула:
 — Тату, тату, а де ви-те?
 — А чого тобі? — озвався ядушливий голос з кутка.
Се там на соломі лежав Дарчин батько, Семен Білаш. Він часто так лежав не тілько в свято, як то всі добрі люде роблять, 
але і в будень. Найчастіше він лежав так з похмілля, порозгонивши дітей в хаті та набившися жінки, що ніколи йому «не 
мовчала» ні тверезому, ні п’яному. Та тверезий ще він їй мовчав. Тверезий він мовчки згожувався, що вона всіх «іздержує», 
що тілько за нею й «дихає» вся родина, та й він сам, «ядуха 
проклята», «п’яниця невсипуща»; він тямив добре, що жінка 
правду каже. Він і п’яний це тямив, але тоді його та правда 
лютила. Може, якби він був такий багатир та ще й сам дужий-здоровий і до всякої роботи здатний, як-от хоч би сусід 
Яким Гречук, а жінка недолуга і вбогого роду, як Гречучиха, то він би не був п’яним такий лихий. Він би, може, сміявся, пританцьовував п’яний, лицявся б до жінки, окручував би 
її навколо себе, мов у танці, називав би її «робітничкою» своєю, «хадзяєчкою» і хтозна-як ще, поки б і вона подобріла та 
й собі засміялась би, що старий «чудака з себе робить». Адже 
так завжді буває у Гречуків, коли Якимові Гречукові трапиться прийти додому «під охотою» (правда, Якимові воно не так 
часто трапляється, як Семенові, — так багатир же такої біди 
не має, щоб мусів заливати). Уляна Гречучиха сама знає, яка 
там з неї «хадзяєчка» та «робітничка», — за Якимом же тілько 
й на світі держиться, — вона Бога хвалить, що її чоловік жалує, 
то ще добрий чоловік. Але й Семен такої жінки не зачіпав би. 
«От, Біг-ма, не зачіпав би, — думав він собі не раз, — хоч нехай 
би й різно називала, так, як і моя. Коли ж бо моя сама, як мур, 
а на мене каже «ядуха»! Чорт їй винен, що така багатирка з білої хати та за мене в курну хату пішла. Що вона має мені дотинати? я їй покажу!..» І ядушливий Семен «показував» жінці сп’яна усю, скільки мав, свою силу, так що вона при всьому 
своєму здоров’ї не вміла боронитись від нього, а другого дня 
лежав на соломі, і всі кості йому боліли, і в грудях рипіло, і заздро і неначе сором було йому дивитись, як Мартоха, ще проворніща зо злості, ніж звичайно, звивалася коло господарства, 
даючи лад і в хаті, і надворі та гукаючи на діти згрізна, по-господарськи. Так нібито не її було бито, а його, бо він лежав «як 
збитий», «ні до чого», а вона «от-таки, як мур», мовляв Семен.
Але сього разу Семен лежав не з похмілля і не після бійки. 
Він вже третій день був тверезий і третій день лежав. Відколи описали бидло за податки, відколи Мартоха визволила те 
бидло, виблагавши в пана грошей на відробіток, а сама того ж 
таки дня побігла до волости на скаргу проти чоловіка, — так 
Семен і зов’яв. Мовчки вислухав він рішинець у волості, що 
вже тепер не він, а жінка має перед вести в господарстві, «бо 
вона податки платить, то її й право в хазяйстві буде». З яких 
законів волосні судді висудили той рішинець, того ні Семен, 
ні Мартоха, ні самі судді не знали, але про писані закони якось 
ніхто не думав при тому. «Согласен?» — спитали в Семена. 
«Та… що ж…» — мовив він, похнюпившись, і знов замовк. Дорогою з волості додому жінка ще пояснила йому той рішинець 
просторо: «Тепера вже не діждеш мене бити, тепера моє право 
в хаті: схочу — дам на горілку, не схочу — не дам, схочу — дам 
їсти, не схочу — й так буде, а що сам візьмеш — позиватиму, 
як злодія». Даремно Семен змагався, що такого «права» нема, 
щоб жінка чоловіка голодом морила, — Мартоха доводила, що 
нема ж і такого, щоб «дармоїдів» годувати: «Як заробиш, так 
і з’їси. Бездаремно морити не буду, та й не годуватиму дурно, 
не бійся». І в перший же день дотримала слова. Семен з досади лежав і не йшов ні до якої роботи. Мартоха не говорила до 
його і не кликала ні до обіду, ні до вечері. Так він в клуні й заночував натще серце. Другого дня по сніданні Дарка, крадькома від матері, принесла батькові шматок палінки: «Їжте, тату, 
хутчій палінку, а часнику не можна, бо мати почують, що вите їли, та будуть сварити». — «Я не хочу їсти», — сказав тихо Семен, та так подивився, що Дарці аж на плач зібралося. До вечора зовсім охляв і став кашляти та стогнати вголос. Жінка вже 
сама винесла йому в мищині кулішу, як діти полягали спати, 
але він мовчки штовхнув ту мищинку, вивернув куліш і знов 
обернувся до стіни.
Мартоха постояла над ним мовчки, потім здійняла з долу 
мищинку, обтерла її хвартухом і пішла повагом до хати. Семен знов заночував у клуні. Ранком діти підгледіли і матері 
сказали, що «тато їли гнилиці під грушкою та все оглядалися, а впосля ще назбірали та й в ямку закопали». Мартоха саме 
надумувалась над тим, як би його обійтися з чоловіком, коли 
тут надійшла пані з тією «розмовою». Тоді Мартосі впало на 
думку взяти й Дарку з собою до двора на роботу, — «вже не така 
мала, все хоч десятку відробить», — та ще маячіла й невиразна 
думка, що, може б, варто Дарку частіше панам на очі накидати. «А дитини і той “нероба” догляне», — зважила вона раптом.
Коли батько озвався до Дарки «чого тобі?», голос його бренів так хрипко й понуро, що дочка не одразу зважилась відповісти. Дарка перше посадила Пріську коло батька долі, на голім току, а потім, відступивши до виходу з клуні, промовила 
шпарко, але не голосно:
 — Мати казали, щоб ви-те Пріськи гляділи, а ми підемо до 
двора на роботу! — із остатнім словом помчала до матері.
Семен спочатку сидів нерухомо, дивився понуро на малу 
Пріську, але дитина, ще не міцна в спинці, незабаром втомилась сидіти, хитнулась, перекинулась і, вдарившись потилицею об твердий тік, зайшлася безгучним плачем, тілько видко 
було, як язичок тремтів і лице синіло. Семен не витримав. Він 
не діждався, поки те мовчазне ридання прорветься голосним 
криком, схопився з місця, здійняв дитину і почав тулити до 
себе, колишучи та зацитькуючи.
 — Цить, цить, моя малейка, моя Прісюню! Овва! забилась 
дитина! Цить, цить, не плач, ось я дам грушку, цить! — Він добув з-за пазухи гниличку і тикав її Прісьці в рот.
Пріська помалу замовкла, забавившись грушкою, посмоктуючи та схлипуючи, і сиділа тихо в батька на руках. Він трохи незграбно, притискаючи, гладив її долонею по білій головці й примовляв:
 — О, то в мене дівчина! вона не плаче! Дати ще грушку? 
дати? А ось, диви, бозя.
Дитина почала всміхатись, а батько лагідними смутними очима дивився на неї і бавив мідяним хрестиком, що висів 
у його на зсохлих грудях.
III
Від того ж часу Семен все частіше, поки не підросла старша 
від Пріськи, а менша від Дарки тихенька недолуга Улянка, лишався з Пріською вдома. Тоді вже шестилітка Улянка гляділа двохлітки Пріськи, а Семен, як не йшов на роботу до панів 
(його рідко кликали, бо вважали недбалицею), то шпортався 
на своєму дворищі, от нібито при ділі. Дарка стала раз у раз 
ходити до панів на роботу з матір’ю, з старшою сестрою Яриною, а то й сама. Часом, коли мати не мала часу, а Ярині припадала черга пасти бидло замість брата Івана (вони все по черзі пасли, кожне через день), то Дарку посилали й саму в двір до 
легшої роботи: квіток полоти, кревавник для индиків збірати, стежки замітати тощо.
Праця всеї Мартошиної родини на панськім обійсті йшла 
за довг панам, а на панськім полі оплачувалась готовими 
грішми окроме. Дарці заздро було, що Ярина в жнива приносила по злоту додому, заробивши в’язанням снопів, бо хоч 
мати й забірала ті гроші до себе, а таки справила Ярині по жнивах нового «каптана», бо дочка «заробила». Дарка ж приходила 
додому з порожніми руками, хіба що грудочку цукру Прісьці 
принесе, або яку стару лахманинку, — отож і ходила вона в старому лахмітті, та так і не виплакала від матері нової спіднички того літа.
 — Буде з тебе й стареї, навчися-но перше робити, — дала вирок мати, і на тому скінчилося.
Дарка раз попробувала упімнутися, що й вона ж робить, як 
не за готові гроші, то все одно «за відробіток». Мати навіть не 
розсердилася, тілько легковажно здвигнула плечима і спокійно промовила:
 — Одчепися з такею роботою: на десєтку заробиш, на двадцєтку з’їсиш. А з відробітків у новому не находишся, хіба що 
може батько справить.
При тому Мартоха засміялася, а Семен посеред обіду встав, 
вийшов з хати і почав рубати дрова. Рубав до самого вечора, 
мов найнявся.
Одно потішало Дарку на панській роботі, що там вона частенько мала нагоду бачитися з панною. Правда, Юзі вже не 
вільно було побігти з Даркою в ліс або на пастовень, бо гувернантка, підстаркувата Fräulein Therese, ніколи не спускала надовго з очей свою вихованку. Ледве оце Юзя почне крадькома 
простувати до вільх за ставком, а вже з альтанки або з ганку 
I Панна Тереза (нім.). 
чутно рипучий голос: «Jussa! Jussa! Wo gehen Sie hin?» І Юзя 
знов мусіла братись до нудної німецької книжки (sehr interessant — каже Frl. Therese) або до вишивання на папіровій канві 
якого «сувеніру» мамці, бабуні або иншим родичам.
Юзя тепер вже воліла тую, колись таку осоружну «французьку книжку» і навіть рахунки, ніж ті «інтересні історійки» 
та роботки, що нібито мали бавити її. Читання й роботки відбувалися конечне при німці, а вчитися завданків дозволялося де-небудь недалечко в садку на самоті, бо, запевнивши таке 
користне заняття своїй вихованці, Frl. Therese вважала вже 
згідним з своїм профессіональним сумлінням узятися до своїх нескінченних листів або до читання інтересних вже для неї 
самої романів Фрейтага. Взявши «французькі слова» або «табличку множення», Юзя бігла в садок, на город або в зільник, 
відповідно до того, де на той час працювала Дарка. Коли Дарка замітала стежки, панночка «клепала» німецькі слова, ходячи стежкою сюди й туди, а кожний раз, порівнявшися з Даркою, всміхалася або озивалася словом, тілько не дуже часто 
і не дуже помітно, бо стежку могло бути видко звідки-небудь 
панні Терезі. Коли Дарка була в зільнику, тоді було нудно, бо 
зільник був під самими вікнами, перед будинком, і з покоїв 
все чисто було видко, та й Дарка полола здебільшого не сама, 
а з родичками або з чужими, — при тих уже не розговоришся 
так, як удвох, та й Юзя соромилась довго сидіти коло політниць: «ще подумають, що я наглядаю над їх роботою». Вона 
зроду якось не могла «наглядати», так як отой Бронек, що його 
й не просять, а він нависає над над молотниками. Їй і так сором було, як Ярина раз на зільнику сказала: «А що, панно, добре в холодку сидіти? Пустіте-но мене до книжки, а ви-те поможіть Дарці полоти».
Яка та Ярина! вона й забула, як Юзя, поки ще не було гувернантки, виполювала вкупі з Даркою її ж таки, Яринин, зільник, що за хатою «на клинку» насаджений. Ще ж Юзя їй тоді 
I Юзя! Юзя! Куди ви йдете? (нім.) 
II Дуже цікавої (нім.). 
«панської м’яти» і «оргінії» в мамці випросила, а Ярина не дала 
їй «чоловічка» пересадити в її, Юзин, зільничок: «Ви-те однаково зопсуєте, малі ще садити!» Вже тая Ярина! Думає, що як їй 
12 чи 14 літ (а от і сама не знає, скільки їй є!), то вже вона й «дівка»! Ходить на музики, хустку на голові вив’язує, як велика! 
Юзя її ніколи не любила так, як Дарку. От найліпше, як Дарка 
приходить сама кревавник збірати, там, де щепи, в новий садок. 
Туди не видко ні з будинку, ні з альтанок, там Юзя лягає в траву коло Дарки, помагає їй збірати кревавник (та й щавель — вже 
не панам, а Мартосі на борщ), книжка лежить близенько — «на 
всякий випадок», як би хто з старших надійшов, — але Юзя не 
вчиться, вони балакають з Даркою по щирости.
 — І нащо ви-те, панно, стілько вучитесь? — питає було 
Дарка.
 — Ну, бо кажуть мені.
 — А нащо воно їм?
 — Так, бо в нас всі діти учаться.
 — А що з того?
 — Так, бо всі учаться.
 — А що з того?
 — Як то що? — здивувалась Юзя, але відповіді не знайшла.
 — А відомо, що́ вам з того? Ну, от ви-те вчитесь по-німецькому і по-хранцюзькому, а нащо воно?
Юзя всміхнулась, як доросла до дитини.
 — Як же нащо? А як я поїду за границю, — там же всі говорять або по-французьки, або по-німецьки, то я ж би нічого не 
розуміла там.
Дарка насупилась.
 — Потрібно вам за границю їхати!.. Чом ви-те не хочете тут 
сидіти?
Тепер уже Юзя сміялась.
 — Та ну, яка ти, Дарко! Хіба ж я кажу, що от я вже маю їхати? Я так тілько кажу — «якби»!
 — Ну, то й не потрібно вчитись, — обстоювала Дарка, — як 
не поїдете, то що вам з того прийде, як будете по-якомусь там, 
невідь-якому знати? то нащо вчитись?
 — Ну… що?.. А нащо ж всі вчаться?
 — Або я віда? — понуро відказала Дарка.
 — Ну, от же й ваш Іван до школи ходить.
 — Ба, хлопець! Хлопцям що гиншого! — Дарка оживилась, 
забула гніватись і повернулась до Юзі. — Хлопець менче у війську буде, коли вивчиться в школі, хлопець може на писаря 
вийти, на вчителя…
 — І дівчина може на вчительку вийти! — перебила Юзя.
 — То ви-те були б вчителькою в школі?
 — Може, й була б, — нерішуче, без всякої певності промовила Юзя.
 — Ей, годі-те! Так вам хочеться говорити.
 — Ну, може, гувернанткою була б, — трохи певніше промовила Юзя.
 — По чужих панах служили б, як ота ваша німка? Та нащо 
вам того? Ви ж багаті!
 — Ай, одчепися, я не знаю!
Юзя нагнулась над книжкою, і губи її почали тремтіти.
 — То нащо ж тоді вчитися, як так? — сливе пошепки спитала Дарка, скоса дивлячись на Юзю і щипаючи якусь травинку.
Юзя раптом кинула книжку, впала в траву і заплакала 
безгучно.
Дарка збентежилась.
 — Панно, панно, чого ви-те, чого? Або ж я що? Та я ж нічого!
 — Чого ти мене мучиш? — озвалась Юзя крізь сльози. — Хіба 
я знаю, нащо вчитись? Вчусь, бо так кажуть… бо мушу… Я й за 
границю не хочу… Обридло мені все! і німка, і книжки!.. все!.. 
все… А ти ще допитуєшся… Що я тобі скажу?
Дарка сиділа ні в сих ні в тих і не знала, як одмінити розмову. Кинувшись у траву, Юзя ненароком покрила Дарчині ноги 
своєю широкою спідничкою. Дарка взяла в руку фалдочку тієї 
«маринарської» спіднички, синьої з білими стяжечками, і промовила, ніяково всміхаючись:
 — То ви сьогодні нову спідничку вбрали? Щось-бо я її ще не 
бачила… Коли-то вам її пошили?
 — Вчора, — крізь білу хусточку озвалась Юзя.
Вона теж рада була одмінити розмову і теж не вміла того.
 — Яке ж то хоро́нейке, — провадила Дарка, гладячи пальцем стяжечки, — безмаль дороге́? — В голосі Дарчиному забреніла вже натуральна цікавість.
 — Не знаю… ні, дешеве, по два злоти, чи що, — без інтересу, 
але вже спокійніше відповіла Юзя.
 — Ой, моя долейко! — скрикнула Дарка, — то то вам ще недороге?.. Коли-то я собі на таку зароблю?! мати водно говорять: 
зароби! Добре то їм говорити, коли ж моє все йде на відробок.
Юзя почервоніла. Вона знала, що її приятелька робить їм, 
панам, «за довг».
Дарка сиділа замислена.
Юзя пождала трохи, потім обізвалась:
 — Про що ти думаєш, Дарко?
Дарка стрепенулась.
 — Та все за той довг, — коли-то ми його відробимо?.. Ей, вже 
хоч там як, а на той рік і я піду на поле. Вже ж тоді я буду більша. Ярина торік вже ходила… Тілько що́ я собі за одно літо зароблю? Така дорога спідниця, а в мене ж і каптана так само 
нема… Ще то чи мати дадуть справити.
 — Як же вона може не дати? — палко вступилась Юзя. — 
То ж будуть твої власні гроші! Вона й так повинна тобі все 
справляти! З якої речі вона може брати твої гроші собі? Як 
мені татко дарує срібні п’ятачки, то мамця їх ніколи не забирає, а твоя мати все собі горне!
 — Та не так то й собі, — розсудливо пояснила Дарка, — от 
так, відомо, то солі нам тра купити, а тут нема відки, то селедця, то запалок, чи там ще чого, а то таки й хліба не стане, та 
вже й по грошах… Проте, може б, якось-таки можна справити 
спідницю, коли ж дорога́! по два злоти локоть, тож то сума!.. 
А встаньте-но, панно, нехай я подивлюся на вашу спідницю, 
чи рясна, — кілько то на неї йде?
Юзя встала, а Дарка розп’яла на ній спідничку, шукаючи 
швів та рахуючи пілки.
 — Якось воно так порізано, що я й ладу не дійду… В нас не 
так шиють, як у панів, — мовила знеохочена Дарка.
 — А ти приміряй, може, й так добре, — і Юзя хутенько спустила з себе спідничку, зоставшись сама у спідній білій, ще коротшій. Далі скинула й блузку, щоб Дарка могла зовсім «бути 
панною».
Дарка тим часом розперезала крайку, скинула «хвартух» — 
білу домоткану спідничку, переткану в подолі червоною заполоччю в п’ять рядків, — і зосталася в самій сорочині. Потім 
наділа Юзине убрання, насилу насунувши вузенькі рукавця 
блузки поверх широких рукавів, поверх сорочки з десятки. 
Юзина спідничка ледве сягала за коліна Дарці.
 — Ой, яке ж кусе, та яке ж тісне! як ви-те в такому ходите? 
Дивіться, геть ґали видко! — зареготалась Дарка.
Юзя теж дзвінко засміялась.
Раптом за ними хтось голосно сплеснув у долоні й крикнув:
 — Matko cudowna!
Дівчата заніміли з переляку.
Під найближчою грушею стояла клюшниця, пані Качковська, жінка панського оконома. Зморшки на її підстаркуватім 
обличчі якось поглибшали від гнівного здивування, і через те 
обличчя здавалось зовсім старим і грізним.
 — Matko cudowna! — волала вона. — Панно Юзю! Як же панєнка може позволяти, щоб отакий кокоть напинав на себе 
сукенку з панєнки? Таж то панєнка може Бог зна чого набратися! Потому лікар буде панєнку від корости корувати! Фе, 
встид! А хто ж таке видав?.. Ну, а ти чого стоїш, як пень? — 
звернулась вона до Дарки, змінивши проникливо-докірливий 
тон на грубо-лютий, — Скидай-но панські сукні та бери свою 
радюгу! — Дарка похапливо стала роздягатись, але Качковська 
не вгамувалась.
 — Що то ти собі думаєш? Чи то твоє діло в машкаради бавитись? Я її кличу, я її шукаю, а вона… Дивись ти на неї! Нехай-но 
я матері скажу, вона з тебе панські іграшки прутом виб’є!
 — Мартоха не буде Дарки бити, мамця не позволяє, — оступилась Юзя.
I Мати предивна! (пол.)
Пані Качковська затиснула губи, потім знов озвалась тонким проникливим голосом:
 — Прошу панну Юзю, нехай панєнка не псує Дарки, бо то 
хлопській дівці на добро не вийде. А панєнка ліпше нехай о тім 
погадає, що то ще панна Тереза та й мама панєнці скажуть. 
Панна Тереза вже від години шукає панєнки до лєкції музики.
На спогад про Frl. Терезу Юзя метнулась до свого вбрання, 
але Качковська перейняла її.
 — Jesus-Marya! Чи ж панєнка буде то після тої-ó вбирати? 
Я пришлю дівку забрати сукенку до прання, нехай панєнка 
того не зачіпає.
 — А як же я додому піду? — плаксиво скрикнула Юзя.
 — А о тім було панні Юзі раніше подумати, — завважила 
клюшниця масненько.
 — Jussa! Jussa! Aber wo sind Sie doch? Du, liebe Zeit! — почувся заклопотаний голос панни Терези, і за хвилину з’явилась і вона сама.
Пані Качковська, гукнувши ще раз на мовчазну Дарку і кинувши проймаючий погляд на Юзю, подалась геть. Ідучи, 
вона підганяла Дарку, а та на ході підперізувалась і старалась 
не впустити з рук кошика з кревавником.
Fräulein Therese лишилась коло плачущої Юзі. Чимало часу 
минуло, поки вона допиталась від панночки, що́, власне, трапилось. Тим часом прийшла дівка й забрала Юзине убрання. 
Frl. Therese розточилась в довгій нотації про Юзину «невихованість» і ще не скінчила тієї «літанії», як надійшла задихана, зовсім перетурбована бабуня, — вона зостріла в садку пані 
Качковську і вже «все знала». Стара пані, зовсім несподівано, 
напалась не на Юзю, а на Frl. Терезу.
 — Як могли ви, — докоряла бабуня Терезі каліченою німщиною з виразним польським акцентом, — як могли ви так 
занедбати дитину? А тепер студите її! Ведіть же її до покоїв! 
Вона ж тремтить від холоду!
I Ісус та Марія! (пол.) 
II Юзя! Юзя! Але де ж ви? Боже милий! (нім.)
Юзя тремтіла, але не від холоду. Бабуня вкрила її своїм великим чорним шалем і повела додому. Frl. Тереза, похнюпившись, ішла за ними позаду. Всі три мовчки дійшли до покоїв.
Ну, вже ж і було того дня! всякого було: і сліз, і докорів, і міґренів! На родинній раді зважено було, що Frl. Therese зовсім 
«ні до чого»; бабуня пригадала, що вона й одразу те казала і що 
взагалі «тілько французка може дати панні відповідне виховання, до того ж Юзя вже досить вміє по-німецьки, а французьку вимову німка їй навіть попсувала».
Що гувернантку треба взяти иншу, на тому згоджувалися 
всі, але незгода була, чи німку зараз відправити, чи затримати 
її, поки нагодиться французка. На село французки не дуже-то 
охочі виїздити, і може статись, що Юзя кілька тижнів чи навіть кілька місяців буде сама, — бо мамця «завше хора», а бабуня стара і наглядати за Юзею нема кому, а се вже ж цілком не 
випадає, бо дівка «з каприсів» може ще більше привернутись 
до тієї Дарки і всяких подібних, — мовляла Качковська, — «кокотів» і «кучкуданів». Знов же бути їй з німкою після того, як 
німчин авторитет захитаний в її очах, теж не годилось з погляду педагогічного.
Трудне питання помогла рішити-таки пані Качковська. 
Увечері, здаючи справу з денного господарства старій пані, 
клюшниця обережно запитала, чи не мають пані що «do 
dyspozycyi», бо, здається, панна Тереза щось казала, ніби має 
виїзжати, то, може, годилось би що їй на дорогу спекти. Стара 
пані не могла втриматись, щоб не розповісти «коханій Качкосі» («можна, зрештою, мати довір’я до такої поштивої кобіти») 
усіх родинних ваганнів у тій справі.
Качковська несміло, спустивши очі й підвівши брови, 
заговорила:
 — Якби так пані позволили, то я могла б тимчасово знайти 
відповідне товариство для панєнки… ну, натурально, не зовсім відповідне, але хоч jako-tako. Пані Качковська має в селі 
I До розпорядження (пол.).
II Сяк-так (пол.). 
Красиловці — три милі відси, тілько три милі — молоденьку 
небогу, сирітку по небіжчиці сестрі. То та небога мешкає при 
мачусі і при вітчимові, — чи як то казати? — От, прошу пані, 
так: вмерла її мама, а батько оженився та й сам потому вмер, 
та й мачуха за другого віддалася. Та й ото мачуха якось там 
ніби з ласки тримає ту бідну сироту. То добра ласка, моя пані 
ласкава… opieka oczy wypieka… Кождий би таку ласку показав, 
як дівчина задурно і шиє, й гаптує… Коби пані бачили ту роботу!.. Biedactwo!
 — Чи вона ж має якусь едукацію, та ваша небога? — недбало спитала пані.
 — Аякже, моя пані ласкава, аякже! За життя родичів дівчина зазнала ліпших часів, бо то покійний татко її був управителем у пана графа в Красиловці — пані мають знати того графа. То Зоня…
 — Вона зветься Зоня? — перебила пані.
 — А так, прошу пані, Зоня, Зофія… Ну, то вона, можна сказати, зросла при молодій граб’янці і має досконале виховання, 
а як для простої шляхцянки, то навіть niepospolite. Якось-то 
не випадає вихваляти своїх, але то ж таки можна сказати, що 
Зоня була б відповіднішою товаришкою для панни Юзі, ніж 
якась Дарка.
 — А скільки їй літ? — знов перебила пані.
Качковська трохи подумала:
 — От, може, вже є з шістнадцять…
 — Трохи замолода, — сказала пані.
 — Але ж, прошу ласкавої пані, що то шкодить? Може, то 
ще й ліпше: панні Юзі тринадцятий рік, а в такім віці трудно жити все межи старшими особами, то панянка з нудів 
і водиться з такими Дарками. Запевне, з нудів, бо панна Юзя 
dzieckoV послушне і шляхетне, — де ж би вона вдавалася 
I Опіка очі випікає (пол.). 
II Бідна, нещасна! (пол.) 
III Незвичайне (пол). 
IV Дитя (пол.). 
в таке, якби мала коло себе ліпшу і навіть веселішу товаришку 
відповідного виховання? Зоня весела розмовна дівчина, себто 
була такою за життя родичів… biedactwo!..
На остатнім слові пані Качковська піднесла кінчик хвартушка до очей, а стара пані промовила, поклавши руку їй на 
плече:
 — Ależ, kochana Kaczkosiu, Pan Bog nigdy nie zapomina 
o sierotach. Качкося може йти спати, я сама поговорю про те 
з моїми.
Качковська пішла спати, зовсім заспокоєна про долю своєї небоги Зоні.
Другого дня рано Fräulein Therese, заплакана, складала 
свої пакунки. Бідна німка плакала із жалю та сорому за таку 
відправу від панів і таки перед розлукою з Юзею. Добродушна стара дівчина мала те нещастя, що завжди щиро прихилялась до своїх вихованок, а та прихильність була здебільшого 
без відповіді… Юзя з гречности мала поважний вираз в той 
день (та й тямила неначе якусь вину за собою проти ні в чім 
не повинної німки, що сталась «козлом відпусту» на сей раз). 
Але навіть з гречности Юзя не могла плакати за гувернанткою.
Дарка ж навіть не вважала за потрібне крити своєї втіхи 
з того від’їзду «холєрного німчиська». Коли бричка з панною 
Терезою проїзжала селом повз Мартошину хату, Дарка вибігла вкупі з меншими сестрами й братом за ворота і протанцювала щось подібне до танцю диких, приспівуючи:
Ой ти, бабо, ой ти, стара відьмо,
Запрягаймо, їдьмо,
За границю по пшеницю,
А поки ще видно!
Дарка раділа, що тепер уже без німчиного дозору знов почнуться таємні стрівання «у вільхах» (хоч у неділю, коли в будень ніколи!), а може, навіть у Ривки на гойдалці, в порожній жидівській шопі… Але ба! Та сама бричка, що вполудня 
I Але ж, люба Качкосю, Господь Бог ніколи не забуває про сиріт (пол.). 
одвозила заплакану стару німку до залізниці, привезла увечері скромно усміхнену молоденьку панну з Красиловки.
Дарка спала й не бачила того в’їзду.
IV
Панна Зоня хутко знайшла дорогу до Юзиного серця, дорогу, що була наглухо замкнена для Fräulen Therese. Все сприяло тому. Перш усього Зоня не звалася зненавиженим словом «гувернантка», вона отримала скромний тітул «panny 
garderobianej», хоча коло гардероби їй, властиве, мало було 
роботи, — пані не любила туалетів домашнього шиття; Зоня 
була не учителькою, а старшою літами і меншою становищем 
товаришкою, при тому товаришування з нею було дозволене і навіть бажане родичам, але не примушене — Юзі не казали, що Зоня приїхала вмисне для неї, бо й сама Зоня не мала 
того знати, щоб «не заносилась» дуже, хоча спритна Зоня хутко про те догадалась. Для Юзі було новим мати таку товаришку, з якою не треба було по кутках ховатись, щоб, борони Боже, 
хто не побачив. Зоня була така добра, вона не гордувала увіходити у всі ще напів дитячі інтереси Юзіни, а їй розказувала свої «секрети» 16-літньої панни. Зоня знала стілько веселих, 
дотепних краков’яків, уміла так гарно танцювати — і Юзю навчила, служачи їй «за кавалєра». З її приїздом якось повеселіла хата, мамуся стала рідше плакати, дідуньо пригадав гречности своїх молодощів, а бабуня часом доводила свою ласку 
до того, що грала для панночок старосвітські «вальчики» до 
танцю. Після кожного «вальчика» Зоня так зграбно підлітала 
до бабуні, щоб поцілувати її в плече, що навіть ся стара воркотлива пані зволяла називати молоду дівчину «motylkiem» 
і «przepióreczką». Зима, завжди така тяжка для хоровитої Юзі, 
здалась далеко легшою того року, і весна немов скоріше наступила, ніж звичайно.
I Метеликом і перепілонькою (пол.). 
Юзя ожила тої весни. Навіть пропасниця мучила її менше. 
Може, се було тим, що Юзя не пересижувала тепер по вогких 
захованих кутках, як то робила раніше для Дарки, а то таки 
й весна видалась добра, не мокра, немов не поліська. Май був 
ясний, сухий напрочуд. Зоня і Юзя цілими ранками то ходили по луках, шукаючи незабудок, то по лісах, зриваючи конвалії, то пустошили рожеві й жасминові кущаки в садку, — все 
те йшло на покраси до «майового набоженьства». В Юзинім 
покоїку спала тепер і Зоня, «тим часом», поки мала приїхати 
все ще не знайдена французка-гувернантка. Ох, Юзя так ревно молилась, щоб та гувернантка якнайдовше не знаходилась. 
На ту «інтенцію» вона прочитувала довгі літанії та антифони (так їй порадила Зоня), стоячи на колінах перед олтариком, що вони обидві врядили в своїй хаті. Ніколи до сеї весни олтарик не був так гарно і рясно вбраний і ніколи Юзя не 
молилась так щиро. Досі вона молилась більше з обов’язку, її 
думка при тому мовчала, її серце спало, а тепер мов якісь таємничі двері в рай відкрились перед нею, і крізь квітки перед 
образом матері Божої їй марилося щось блакітно-срібне, щось 
немов хвилі містичного небесного моря, осяяні промінням незбагнутої Зірки Моря, матері — діви Марії. Вона забувала про 
свою «інтенцію» і промовляла палкі, мов серенади, слова літанії з захватом, мов у нестямі, вони п’янили її: «Матір святая, молися за нами!.. Діво пречиста, молися за нами!.. Роже 
чудовна, молися за нами!.. Зоре порання, молися за нами!..». 
Зітхання виривалися за кожним покликом і голос переходив 
у гарячий шепіт… Зоня стояла поруч, мов білий ангел, і тихим, 
ніжним голосом подавала слова літанії: Kyrie eleison! Christe 
eleison!..
 — таємничі слова, неначе з ангельської мови… Часом 
Юзя не витримувала, кидалась в обійми до Зоні і заливалась 
слізьми.
 — Панно Юзечко, люба, солодка, чого? — питала Зоня, пригортаючи її.
 — Не знаю… мені так добре… так добре…
I Господи помилуй! Христе, помилуй! (грец.) 
 — То прошу не плакати! моїй дорогій панні Юзечці недобре 
плакати, кохана панна Юзечка мусить уважати на себе.
 — Чому?
 — Тому, що панну Юзечку всі так люблять, всі жалують, 
і що ж почне бідна Зоня, коли панна Юзечка, моя найдорожча, буде нездорова?
Тими ніжними, солодкими словами Зоня могла все зробити з Юзею, що хтіла. Зоня не плакала, як мама, не «гдирала», 
як бабуня, не «злостилась», як Дарка. І Юзя почала зраджувати в душі своїй Дарці для Зоні, але разом з тим їй мулило серце якесь невиразне почуття… Юзі часто пригадувалась її остатня лялька в той день, коли Юзя зважила вже не гратись 
в ляльки, бо в дванадцять літ то вже «сором». Юзя одягла ляльку в найкращу сукню, зібрала всю її «виправу» і відчинила велику скриню в маминій кімнаті, щоб покласти ляльку туди, 
на саме дно. Лялька тим часом сиділа на великій канапі, сама 
така маленька, з безпомічно розставленими руками, з широко розкритими невинними блакітними очима; волосся якось 
незугарно загорнулось над головою вгору, випростані ніжки 
в дитячих плетених черевичках виставились безпорадно з-під 
сукенки; здавалося, що ляльці холодно і невигідно, що вона 
така бідна і зайва і тямить се… Юзя тоді вийшла з хати з слізьми на очах і попросила Зоню сховати ляльку, а сама навіть в ту 
хату довго-довго не наверталась. І тепер завжді, як тілько вона 
згадувала про ляльку (а це бувало часто), вона чогось мусіла 
згадувати про Дарку, не раз навіть плакала при тому — чи за 
лялькою, чи за Даркою, вона якось сама не могла здати собі 
в тому справи… Але перед Зонею вона ніколи не говорила ні 
про ляльку, ні про Дарку, чогось не могла… Але раз воно само 
вийшло. То було так.
Надходило Boże Ciało,, врочисте свято маєвого зілля 
й квіток. Служниці чепурили покої, поденниці білили будинок знадвору, між ними й Дарка з матір’ю й з Яриною, а Зоня 
з Юзею ходили по зільнику і рвали квіти для незчисленних 
I Боже Тіло (пол.). 
китиць та віночків, що панночки мали пов’язати на завтра до 
костьола.
 — Боже, Боже, панно Юзечко! — бідкалась Зоня, розставивши фартушок, повний зілля і квітів, — у нас тілько одинадцять ґатунків квіток, а треба щонайменше дванадцять, щонайменше! І то конечне, інакше не годиться на Boże Ciało!
 — Чому не годиться? — здивувалась Юзя. Вихована на самоті, без дівчат-католичок, вона багато чого з дрібниць панянського маєвого культу довідувалась тілько тепер від Зоні.
 — Ну, бо дванадцять було апостолів! — пояснила Зоня.
 — А правда…
 — І що найгірше, панно Юзечко, у нас розхіднику нема,
а то дуже добре для корів, як потому будуть їх коли віночками підкурювати, від розхіднику дуже прибуває молоко. Панна Юзечка того не знає? Таж то річ відома!
При слові «розхідник» Юзя стенулась і почервоніла, потім 
нагнулась низенько до кущика стокроток і прожебоніла:
 — То його багато є… розхіднику… десь на пастовні, тілько я не знаю де… Дарка знає, — вирвалось у Юзі, і вона ще гірш 
почервоніла.
 — Яка Дарка? — спитала Юзя.
 — Он ота, що там білить, найменша, коло тої, що в червоній спідниці.
 — Чому вона має знати, де розхідник?
 — Напевне знає, у неї в хаті завжді висить вінок з розхіднику під образами.
 — А панна Юзечка відки знає, що в якій хлопській хаті вісить? — засміялась Зоня.
 — Я… часом ходила… з мамою… вони вбогі… — Юзя почервоніла ще гірше, а коло серця знов щось замулило. Зоня не завважала її змішання і промовила спокійно:
 — То нехай би та Дарка пішла по розхідник або нам показала, де він росте.
 — Прошу сказати пані Качковській, щоб її пустила, — сказала Юзя, і серце їй затіпалось.
 — Ліпше би панна Юзечка сама сказала.
 — Ні, я… вона мене не послухає… прошу сказати… так ліпше буде.
Зоня злегка здвигнула плечима, проте пішла до своєї 
тітки, пані Качковської, і зараз же дістала дозвіл «взяти» Дарку, щоб показала, де росте розхідник. Зоня сама й до Дарки 
пішла.
 — Ходи покажеш мені і панні, де є розхідник на пастовні.
 — Я не маю чєсу! — понуро відповіла Дарка, кинувши скоса 
на Зоню темно-сірими очими з-під білих од вапни брів.
 — Цьоця дозволила.
 — Яка то цьоця? — так само понуро спитала Дарка.
 — Ну, моя цьоця, пані Качковська!
 — Ага, клюшниця…
Дарка замахала квачем по стіні, не оглядаючись на Зоню.
 — Що ж, підеш ти, чи ні? — крикнула Зоня. — Та помалу ти 
з тим квачем! Ось на мене ляпнуло!
 — Та йди, Дарко! — сказала Ярина.
 — Та відомо, йди, коли кличуть, — додала й мати з трівожним поспіхом, штовхнувши Дарку під лікоть.
Дарка оглянулась. За нею, трохи віддалік, біля альтанки 
стояла Юзя і так жалібно-тужно дивилась…
Дарка поклала квача коло відра, втерла обличчя рукавом, 
обсмикнула підтикану хвартушину і подалась до фіртки, мовивши через плече Зоні:
 — То ходіть!
Юзя перейняла їх коло фіртки і пішла поряд з Даркою, несміло-ніжно поглядаючи на неї, але мовчки.
 — Та не біжіте так, — спинила їх Зоня, як вони вже були 
коло «офіцини», що стояла «на тім дворі» (себто на чорному 
дворі), — почекайте, я піду візьму парасольку, на тім пастовні 
засмалишся, як циганка.
 — Як ви-те будете по парасольки заходити, то я йду мазати, 
я не маю чєсу довго ходити, бо ще мені клюшниця впосля виверне півзлітку, скаже — не цілий день робила.
При слові «клюшниця» Зоня злісно стиснула губи, а Юзя 
почервоніла і швиденько заговорила:
 — Ні, ні, пані Качковська того не зробить, вона ж дозволила, вона ж…
 — Говоріте ви-те!.. Я йду просто на пастовень, а хто як хоче, 
про мене.
І Дарка рішучо поступила наперед. Зоня було відстала і надулась, але Юзя щось зашепотіла їй на вухо і так заметушилась, що Зоня змилувалась і пішла за Даркою, закриваючись, 
як могла, хустинкою і широким рукавом блузки.
На самому сонячному місці пастовня яснів блідим золотом 
островок дрібного низенького, немов воскового, розхіднику 
серед моря барвистого майового моріжку.
 — Генде-о! — показала Дарка на той островок, і всі три почали рвати розхідник.
Але Зоня хутко відстала, сказавши, що вона не може знести 
сеї «шаленої спеки», одійшла собі на «потереб» (поруб) і лягла там у холодку під кущиком.
Юзя провела її поглядом. Потім тихо, трохи тремтячим голосом обізвалась до Дарки:
 — Що ти тепер робиш, Дарко?
 — Бачите, розхідник збераю…
 — Ні, не тепер… а завжді…
 — А завше, як завше: ходжу на роботу, вдома все роблю, 
гоню бидло.
Дарка говорила не дуже-то привітно, але все ж не так понуро та жорстко, як недавно до Зоні, скоріше смутно. Її очі розширились і нерухомо дивились на дрібненьку квіточку з розхіднику, що тремтіла в її руці.
 — А Пріськи хто глядить?
 — Пріська велика, нашо її глядіти? Тепер вже Гапка менча є.
 — А її хто глядить?
 — А наша Улянка! Вже ж Улянка безмаль шість літ має тепера — чи ж не догляне?
 — А ти… а… а з ким ти тепер бавишся?
Дарка перевела очі з квітки на Юзю.
 — Або мені є чєс бавитися? Хіба я мала?
 — А тоді ж бавилася?
 — Тоді!.. Та й тоді, як я там бавилася? При гусях та при дітях — то-то вже гранє! Ну, та ще тоді можна було якось хоч 
у свято або втікачем.
 — А тепер? Хіба й у свято не бавишся?
 — Ні.
 — Чому?
 — Бо кажу ж, не мала́.
 — А що ж ти робиш у свято?
 — Що? По ягоди ходжу, по щавель, а що зберу, несу продавати. А то в неділю мати з бидлом посилають, бо Ярина з Степаном вже на музики ходять.
 — А ти на музики не ходиш?
 — Мало коли.
 — Чому?
 — А хто ж буде бидло гонити?
 — Чому ж Ярина не чергується з тобою в свято? — наставала 
Юзя, по-давньому проймаючись інтересами своєї товаришки.
 — Ярина каже, та й мати кажуть, що вона вже дівка, то їй 
випадає йти на музики, а я ще мала́.
 — Та ж тілько що казала, що ти вже не мала́?
 — То як до чого! — Дарка усміхнулась вперше за всю розмову, і то смутно. Але Юзю та усмішка все ж підбадьорила.
 — Слухай, Дарко, чи ти ж собі справила таку спідницю, як 
то була в мене, пам’ятаєш?
 — Ей, де там! Мати з димки пошили — та й вже.
 — А ти, Дарко, знаєш, що? Ти от увечері прийди, так коли-небудь, ну, може, сьогодня. То я тобі ту спідницю дам, мамця позволить, хоч вона ще добра, але я з неї виросла… А, правда!.. тож і ти виросла, — Юзя якось засоромилась.
Але в Дарки щоки спалахнули й очі заграли і вже не здавались темними.
 — То нічого, панно! Я надточу коло коміра, в нас так роблять, з-под каптана не видко! То коли, кажете, прийти?
 — Увечері, як доїтимуть корів. Я тоді буду вчитися в своїй 
хаті… сама… ти прийди під вікно.
 — Може, нехай би ліпше мати пошли?
 — Ні, ні, Дарко, ти прийди, ти сама, сама! Прийдеш? — Юзя 
нишком сіпнула Дарку за рукав і заглянула їй в очі.
Дарка усміхнулась, не так, як перший раз, а немов зацвіла, 
аж Юзі пригадались найвеселіші хвилини з їх колишніх таємних забав: жидівська гойдалка… «совгання» по сіні…
 — Добре, прийду! — і Дарка весело, зважливо кивнула головою двічі.
 — Ой, чи хутко ви там? Тут комарі заїдають, — протягла немов заспаним голосом Зоня, ліниво встала з-під куща і, звільна переступаючи, подалась до них.
 — Та вже, вже досить! — спішно гукнула їй Юзя і побігла назустріч. Дарка пішла повільніше.
Дорогою додому всі три йшли поруч, Юзя посередині; Дарка несла в хвартушку розхідник. Сонце припікало, дівчата розімліли, якось не говорилося. Як прийшли до будинку, Юзя казала нести розхідник до її покою, де було складено й все инше 
зілля на Юзиному столі поверх книжок та зшитків.
Юзя сіла писати на довгастих папірцях слова: «A słowo stało 
się ciałem i witało między nami».
Зоня сіла там же, при столі, закладала ті папірці вузенькими смужками, зв’язувала каблучками і брала їх за основу 
для маленьких віночків, вплітаючи в кождий віночок по кілька стебел з кождого розбору зілля й квіток. Віночки виходили 
в неї дуже зграбненькі та малесенькі, мов для королеви ельфів. 
Дарка, поклавши розхідник на стіл, не пішла з кімнати, а стала за стільцем Юзі й задивилась на роботу панночок, на Юзину з цікавістю, на Зонину з похмурою заздрістю.
Згодом Зоня вийшла до сальону, щоб ущипнути кілька гілочок мірту й розмарину на найменший зелений віночок, що 
мав прикрасити завтра саму найсвятішу святиню — «монстранцію» з св[ятими] дарами. Ледве причинились за нею 
двері, Дарка пошепки обізвалась до Юзі:
 — А дайте-но, панно, й мені того папірка, нехай-но я зроблю одного віночка.
I А слово стало тілом і перебувало поміж нами (пол.). 
Юзя дала їй папірця, глянувши перше на двері. Дарка почала його закладати незручно, мнучи й каляючи пальцями, замазаними вапною та зелениною, нарешті папірець порвався, 
але Дарка не посміла просити другого і почала вити віночка 
на зелині, замотуючи на ній квітки й зілля просто, без ниток. 
Вінок виходив великий, пелехатий, але Дарка хапалась вити 
скоріше і ні на що не вважала.
Зоня увійшла в кімнату, поспівуючи набожний гімн «Do 
serca Jezusa» (їй хотілося взагалі співати, та напроти такого 
свята не годилося співати звичайних її веселих пісеньок), але, 
глянувши на Дарку з вінком у руках, урвала спів і залилася 
сміхом.
 — Ой, панно Юзечко, прошу подивитися, що вона зліпила! 
Якесь чепірадло!.. нащо ти переводиш зілля, хто тобі позволив? — звернулась вона до Дарки вже без сміху.
 — Та нічого… нехай… — прожебоніла Юзя і, почервонівши 
до болю, схилилась, немов пишучи.
 — Чи то панна Юзечка дозволила їй?
Юзя промовчала. Зате Дарка обізвалась.
 — А що там дозволяти? Або то мало того зела́ на городі? 
Чи ж я не збирала розхіднику так, як і ви? ще й більше!
 — Ну, ну, мовчи-но ти! Роздерла губу від уха до уха! То казала: «Не маю часу», — а тепер стала собі та й стоїть, а робота нехай почекає! Я цьоці поскаржуся!
 — Не вельми я боюся вашої цьоці! — одрізала Дарка, проте 
кинула недоплетеного вінка на стіл і вибігла геть.
 — Нащо було так?.. Нехай би собі… — несміливо пробубоніла Юзя.
 — Ай, я не зношу таких грубіянок! — палко заговорила 
Зоня. — Та й пощо їй тут бути? Якби ще яка чистіша, порядна 
дівочка, а то — з курної хати!
 — Відки Зоня знає, з якої вона хати?
 — Але ж прошу! Таж від неї за милю чути стухлим димом! Фе, аж досі чую! — Зоня помахала хусточкою в себе перед 
I «До серця Ісуса» (пол.). 
носом, далі відчинила настежи вікно і викинула в нього Дарчин вінок. Дарка те бачила, бо власне білила стіну недалеко 
від того вікна.
Юзя сиділа, одкинувшись на стільці, склавши руки на колінах, і нерухомо дивилась в вікно.
 — Панна Юзечка вже надписала всі папірці?
 — Всі.
Короткий і приглушений тон того «всі» стрівожив Зоню: 
вона ще не чувала такої нотки від Юзі.
 — Чому ж панна Юзечка не плете віночків? — запитала 
Зоня, немов запобігаючи ласки.
 — Так.
 — Але ж прошу сказати, чому?
 — Бо Зоні не сподобається, і Зоня викине за вікно. — У Юзі 
вже тремтіли губи, і голос ледве проривався, так що той ущипливий тон, яким вона хотіла це промовити, зовсім не вдався, 
а вийшло жалібно, плаксиво, зовсім по-дитячому.
 — Панна Юзечка гнівається на мене?
Юзя вже не мала голосу відповісти.
Зоня заглянула їй в лице, Юзя спустила тремтячі вії.
 — Панна Юзечка гнівається на мене, на свою Зоню, і за 
що ж? Що ж я винна, що я не люблю диму? Хіба ж то неправда, що з курної хати всі річі димом відгонять? За якусь хлопку? 
І що ж я тій дівчині зробила? Що не дуже гречно заговорила? 
Таж вона преці не граб’янка!
Юзя таки здобулася на голос.
 — Fräulein Therese казала, що треба бути гречною до всіх, 
навіть до челяді. Вона казала, що так поводяться всі аристократки. Хіба ж ні? Зоня повинна те ліпше знати, бо Зоня виховувалася з граб’янкою.
Зоня злегка почервоніла, але ще завзятіше заговорила:
 — Ніхто не може бути гречний до грубіянок. Чи панна 
Юзечка вважає, що кожна хлопка має право мені як хоче говорити, а я їй повинна гречненько кланятись за те?
 — Але ж Дарка Зоні перша не зачіпала, — тихенько і немов 
не Дарку, а себе виправдуючи, сказала Юзя.
 — Було послухати, як вона говорила зо мною ще спочатку! 
Я її кликала, як добру, а вона мене мало не з’їла! І перед всіма 
хлопками, аж мені встид було!.. А панна Юзечка забула, як те 
оприскливе дівчисько визвірилось, коли я хтіла піти по парасоля?.. Та що маю говорити? Панні Юзечці то все одно. Нехай 
бідну Зоню хто хоче ображає, панна Юзечка ще й нагнівається, що вбога сирота Зоня не вміє бути гречною, як граб’янка. 
Де ж було Зоні брати приклад з граб’янки? До граб’янки всі 
були гречні, а Зоньку годували штурханцями по кутках, бо за 
неї ніхто не вставився б. Зонька мусить все од всіх терпіти, на 
те вона бідна.
 — І Дарка ж бідна, Зонечко, — благальним голосом промовила Юзя.
 — Чим вона бідна? Має хату, до роботи звикла, має батька, 
матір, має готовий хліб, має завжді де притулитись. А я? Все 
на «ласкавім хлібі», все «під опікою», все по чужих кутках, нікому не потрібна, сама одна на цілім світі, ніхто мене не любить… нащо мені жити?.. Ох, Боже, як би я хотіла вмерти!.. 
Боже, Боже!..
Зоня вже плакала справжніми сльозами.
 — Зоню, Зонечко! — кинулась до неї Юзя, — як можна так 
казати? А я ж? Я ж люблю Зоню, як рідну, як сестру! Зоня ж 
моя єдина, єдина приятелька! хіба ж Зоня вже не вірить? Зоню! 
Зоню! — Юзин голос бренів розпачливо, вона стала навколішки і обняла Зоню за стан. Зоня припала обличчям до волосся 
Юзі.
 — Я вірю… тілько… мені жаль… так жаль… бо панна Юзечка гнівається…
 — Ні, ні! Я не гніваюся, не гніваюся! Я прошу Зоню не гніватися на мене! — Юзя в пориві каяття і любови взяла Зонину 
руку і притулила собі до уст.
 — Панно Юзечко! але ж… — і Зоня стиснула в обіймах Юзю, 
а та ревне розплакалась, силкуючись поцілувати Зоню.
Раптом стукнуло вікно. То Дарка наблизилась підбілювати коло луток. Крізь причинену шибку глянуло її поцятковане вапною, біле, аж страшне, як маска, обличчя.
 — Чого ти? що тобі? — озвалися обидві панночки злякано.
Дарка нічого не відповіла, тілько так шпарко-завзято замахала квачем, що й шибка хутко забіліла не згірш від її обличчя.
Панночки забрали зілля і пішли довивати віночки на веранду. Потім вони довго ходили по садку, аж поки стемніло, до самої вечері, бо мама дозволила Юзі не вчити завданків 
проти свята. Зоня розповідала різні смутні пригоди з своїх 
дитячих літ. Юзя до сліз проймалася тим, стискала Зоні руки, 
присягалася, що любитиме її «завжді, завжді, до самої смерти», нарешті взяла слово, що Зоня казатиме на неї просто «ти» 
і «Юзю» або «Юзечко», тілько вже без «панни». Зоня довго відмагалася, потім згодилася так говорити, тілько на самоті, 
бо инакше старші гнівались би на неї. Теє «ти» було першим 
спільним «секретом» межи ними. Сидячи за вечерею, вони кидали одна на одну таємничо-радісні погляди, а потім, як були 
вже сами в своїй кімнаті, Зоня сказала Юзі:
 — Візьми, Юзечко, книжку. Ти будеш молитися, а я повторятиму.
Юзя поцілувала її довгим-довгим поцілунком, і того вечора душа Юзина була в раю, там, де «лілія чистості» і «джерело святості» манили її до себе Зониним голосом: «Kyrie eleison! 
Christe eleison!..»
Лежачи в ліжку, вже от-от засипаючи, Юзя раптом здрігнулась. Ох, то ж, певне, Дарка приходила по спідницю і дарма 
простояла під вікном, хтозна як довго!
Юзя даремно турбувалась, — Дарка по спідницю не приходила.
V
Відколи Зоня з Юзею перейшли на «ти», в їх приязні непомітно, але хутко сталася зміна, і хоч Юзя не сміла навіть сама перед собою скаржитись на ту зміну, але душу її мулило вже не 
одно, а два почуття, однаково тяжкі, хоч знов-таки однаково 
невиразні, не окреслені словами. До того часу, поки перейшли 
на «ти», більше Зоня запобігала перед Юзею. Тепер Юзі часто 
спадало на думку, що Зоня таки вважає себе «великою» і тілько 
«з добрости» товаришує з нею, «малою» Юзею. Ну, не дуже малою, бо Юзі вже п’ятнадцятий рік пішов, а все ж вона ще в короткій сукні ходить і «не знає» багато такого, про що, каже 
Зоня, всі дорослі панни знають. А що ж то за приязнь, коли 
одно щось знає, а другому не каже? Але ж хіба Зоня не присягалась, що вона не має ближчої, дорожчої приятельки над Юзю? 
Ще недавно присягалась пам’ятею своєї небіжки-мами. «То, 
може, недавно так і було, — думалось Юзі, — а сьогодня, може, 
воно вже й не так?» Юзі треба було щодня, щогодини доказів 
приязні від Зоні. Юзіна приязнь була неспокійна, забаглива. Вже зникло те почуття тихого відпочинку, що було в перші тижні, як тілько приїхала Зоня. Юзя не любить, що до Зоні 
стала ходити хвершалова сестра панна Октуся, теж 18-літня 
дівчина, чорнява, повновида, з таким «противним» блискучим, мастким волоссям і з «коров’ячими» очима. Зоня сама 
рідко ходить до Октусі, бо Юзя кожний раз плаче, коли Зоня 
ходить хвершалової родини. Ах, нащо було Юзі показувати ті 
сльози! Тепер нема потіхи, як Зоня й не ходить до їх, бо якби ж 
то вона «сама» не ходила, а то через Юзю, а сама може й хоче 
з примусу, — що то варте? Може ж, вона сама й хоче, тілько не 
сміє або «щадить» Юзю? І Юзя неможливо обридала Зоні то домаганням «правди», то каяттям за свої «kaprysy і grymasy», то 
благанням, щоб Зоня її «хоч трошки-трошечки любила». Зоня 
збувала її сміхом, але, одвернувшись, кусала губи і приймала 
Октусю «jak zbawienia».
Юзя здебільшого виходила з хати, коли з’являлась Октуся, але довго не витримувала осторонь і знов наверталась. 
Кожний раз їй здавалось, немов панни замовкають або зміняють розмову, як вона увійде, але впевнитись у тому вона сама 
не могла, а Зоня казала… Ох, Юзя не мала певности в тому, 
що Зоня казала, таки не мала, хоч і картала себе за те, хоч 
I Капризи і гримаси (пол.). 
II Як спасіння (пол.). 
і крижем лежала щоночі на голій підлозі (того Зоня не бачила, 
бо спала) на ту «інтенцію», щоб Бог їй дав певність і щире довір’я до приятельки. Юзя знов набула собі пропасницю тим лежанням, а певности й довір’я таки не було.
І Юзя не втрималась: підійшла одного разу під двері і підслухала, «як покоївка», — корила вона себе в думці. Крізь шум 
своєї стурбованої крови в вухах вона почула приглушений 
грубенький сміх Октусин, далі Зонин поклик: «Пан Фелікс? 
Ах, чи ж то може бути?! Ха-ха-ха! Ото добре мати такого брата!.. То як, як?» Октуся щось впівголоса проказала, потім вони 
обидві заспівали на голос краков’яка: якийсь діалог, ніби між 
«панєнкою» і її «кавалєром», брудні натяки ставали все виразнішими, а в Юзі очі все ширшали, ширшали, немов до неї наближалося щось несподіване й страшне, а вона не мала сили 
одвернути своїх очей від нього.
Дівчата скінчили співати і знов розляглися сміхом. Юзя 
стрепенулась і мов не своєю силою влетіла в кімнату задихана, 
тремтяча, мов від холоду, а разом з тим червона, розжеврена.
 — Що ви співаєте? Нащо се ви співаєте? Що це? Як ви 
можете?
 — А панєнка як чула, що ми співали? — спитала Октуся, 
прижмуривши не то хитро, не то безсоромно карі очі.
Зоня в першій хвилині змішалась, а потім шпарко підвела 
голову догори і глянула просто на Юзю.
 — Ну, і що ж? Співали! Ми ж не знали, що нас може підслухати хто-небудь недорослий, а дорослим то нічого не шкодить.
 — Авжеж, — підхопила Октуся, — от нехай-но панєнка вбере довгу сукню, то признає нам рацію. А зрештою, до того не 
конечне довгої сукні треба, то як для кого…
Юзя дивилась на неї безпорадно. Зоня смикнула Октусю за 
рукав і з прикростю мовила до Юзі:
 — Найліпше було б не підслухувати наших секретів або не 
зражатись ними, а так одно з другим не йде! — Тут Зоня взяла 
шиття і почала гаптувати, вже не дивлячись на Юзю.
 — Октусю, — звернулась вона до товаришки, — чи добре так 
буде отаке Z на хусточці, чи, може, воно завелике?
 — Трошки завелике, для панни треба менше — скромніше 
якось виглядає. Якби так ще для mężatki.
Юзя, похнюпившись, тихенько вийшла з хати, панни мов 
і не помітили того, проте Юзі здалось, як вона вже була за дверима, що которась панна приснула, втримуючи сміх. Юзя 
спинилась і завмерла, слухаючи, але нічого не почула більше 
і подалась далі.
Юзя вийшла в садок, пішла вузенькою протоптаною стежечкою геть до вільх коло тину — на те місце, де колись вони 
з Даркою сходились на розмову, — лягла у високу траву ницьма, лицем на долоні, і лежала тихо-тихо, їй неначе ніяково 
було дивитись на думливі, поважні вільхи, на малу водицю, 
що бігла з лісу в ставок, їй немов не хотілось зустрітися поглядом з блакитними очицями незабудок. Вона не плакала, 
тілько дрібно тремтіла і почувала всередині якусь прикру порожнечу, а в тілі омлілість. Вона хотіла не думати про те, що 
тілько що почула, але воно думалось само… Такі погані, такі 
бридкі ті слова, тая пісня, теї все… Нащо, нащо було слухати 
теє? Юзя тепер не така, як була, не така, і ніколи вже не буде 
такою… Господи, ліпше ніколи не бути дорослою!..
Крізь стулені Юзині пальці почали протискатися сльози 
дуже поволі. Юзя не кривилась, не хлипала, як звичайне бувало, по-дитячому, вона ледве сама завважала, що плаче. Сльози 
мовби не з очей ішли, а з глибшого якогось джерела.
 — Не хочу! не хочу! — хрипло вимовила Юзя вголос, підвелася і, стоячи навколішках, зняла руки вгору. — Боже, найсвятіша Діво! я хочу все забути!.. Діво Пречиста, зроби сеє чудо!
Крізь вільхове листя пробився промінь сонця, і в Юзі раптом заграли золоті стрілки в очах, — то соняшне світло переломилось у невисохлих краплях сліз на віях… Юзі то здалося 
«знаком з неба», початком чуда.
Заспокоєна Юзя вернулась до покоїв, але не до Зоні, а до сальону, де були старші. Помогла бабуні набрати на дротики 
I Заміжньої жінки (пол.). 
спущені вічка в недоплетеній панчішці, дідуньові прочитала 
карток з десять дуже нудних «мемуарів», таткові заграла мазура «На смерть Конарского», з мамою поговорила по-французьки. Була така «гречна», що справді заслугувала на всяке 
чудо.
Але чуда все-таки не сталося.
Того ж таки вечора, лежачи в ліжку і дожидаючи Зоню 
з гостини від Октусі, Юзя все згадувала, все думала про те, 
що була сподівалась забути. І мучили її жаль, відраза і злість 
до Зоні і гнітили душу присяги в вічній приязні до «бідної 
сироти».
 — Невже я зраджу її так, як зрадила Дарку? — се Юзя вперше сама перед собою зважилась назвати свою зміну до Дарки 
зрадою. — Так, Дарці ж я не присягалась, а Зоні перед олтариком заприсяглась! Яка я недобра, яка зрадлива!..
Як Зоня прийшла, Юзя зробила їй «сцену». Юзя чула, що 
Зоню проважав додому її хвершал, молодий пан Фелікс, і почала гірко докоряти Зоні, що вона зражує приятельку для кавалєра.
Зоня сіла коло Юзі на постіль і зашепотіла, затуляючи їй 
уста рукою:
 — Тихо, тихо! Ще старші почують… Ну, Юзечко, не будь 
же дитиною! Я бачу, що справді ліпше вже тобі все розказати, 
а то ж се чиста кара Божа!.. Ну, то бачиш, кавалєра до приятельки, а приятельку до кавалєра не можна рівняти, то цілком що 
иншого…
Зоня лягла коло Юзі, поклала її голову собі на груди, обняла голими руками її худеньку постать і пригорнула до свого 
теплого, повного здоров’ям тіла. І все розказувала, розказувала… Юзя слухала, розкривши в темряві очі й уста, і їй чулося, 
немов серце її б’ється десь уже в самому горлі, аж дихати заважає…
Заснула Юзя вже аж тоді, як біла грубка зовсім виразно виступила з темного кутка, а над образом Матері Божої вже можна було одрізнити в вінку сині квіти від червоних… Прокинулась Юзя дуже пізно, з важкою головою, з тупою нудьгою на 
серці. Зоня вже була вбрана й відмовляла «różaniec», перед 
образом. Юзя мляво і недбало одяглась, одчинила вікно і сіла 
край нього, бездумно дивлячись у простір.
 — Чому ти, Юзечко, не молишся зо мною? — обізвалась 
Зоня.
 — Н-нехай потім… я ще не вмивалась, — в’яло протягла Юзя.
 — Ну, то вмивайся скоріш.
 — Н-не хочеться, — криво потягаючись, так само протягла 
Юзя.
 — Ти, може, хвора, Юзечко? Може, знов пропасниця?
 — Н-не знаю…
Юзя поклала голову на підвіконня і безвладно простягла 
вздовж його одну руку, а другою накрила голову.
 …Ой ти, дівчинонько хорошого строю,
Берися за вила, ходімо до гною!
Зоня і Юзя здрігнулись од сього несподіваного співу, що 
знявся десь посеред кущів малини.
 — То та дурна Дарка галасує! — мовила з прикростю Зоня. — 
Цур їй, аж злякала! Вже ж і пісня делікатна: «…ходімо до 
гною»! То так хлопський кавалєр свою даму запрошує. Ото чистенька пісня! аж пахне!
Дарка не чула тої критики і вигукувала собі далі умисне 
грубшим від натурального, дужим голосом:
Ой ти, дівчинонько, роби, не роби,
А прийде неділя, хороше ходи!
Дарчина голова в червоній хустці красіла серед темно-зелених кущів, як велика ягода. Пісня замовкла, либонь, уста 
у співачки зайнялися иншою роботою. Дарка збирала малини панам на конфітури, — ну, вже, певне, й собі якийсь відсоток натурою брала на місці.
Прийшла пані Качковська і покликала Зоню помагати перебірати ягід на конфітури, «бо то робота до нескінченя».
I «Розарій» (пол.).
Юзя лишилася сама і все не рушала з місця.
Дарка завела весільної. Там були всякі дива: і «віночок 
з перлами», і «терен, золотом перевитий», та все те якась 
«Мар’юся» покидала для свого «Іванка», бо «полюбила як 
душу». Дарка співала те все так бадьоро, голосно, завзято, відбиваючи кожне слово так само, як і ту пісню, де хлопець дівчину закликав іти до гною.
Юзя, слухаючи, почала усміхатись. На хвилину сталося 
чудо: Юзя таки забула вчорашній день, і сю минулу ніч, і все. 
Їй зробилося весело, вона завважила, що сьогодня було і гаряче і легко в повітрі, що пахло малинами і місячною рожею, 
і так се було просто і мило, дуже мило. Вона хутенько вмилася і стала таки знов коло вікна, вихилившись трохи з нього та 
спираючись на руки, одсвіжила тим голову.
З-за кущів з’явилась височенька, але тонка Дарчина постать. Сухорляві, але міцненькі руки держали на плечі чималий кошик, повний малин, з-під закачаних по лікті рукавів 
видко було, як мускули на руках нап’ялись, мов пружини; ще 
зовсім дитячий стан, тісно стягнений вузенькою крайкою, одкинувся назад, і через те вся постава здавалась гордою, а лице 
від легкої напруги було поважне і зовсім «доросле». Дарка вже 
не співала і мовчки надійшла стежкою попри Юзине вікно.
 — Добридень, Дарко! — весело привіталась до неї Юзя і хотіла щось спитати, але Дарка поважно відповіла: — Добре здоров’я, — і, не спинившись, не глянувши на Юзю, подалась тою 
самою ходою до кухні.
Юзя знов сіла, схилила голову на підвіконня, — в голові 
знов стало важко, мов після чаду, почало думатися щось безладне. Десь далеко, в кухні, Зоня заспівала краков’яка, слів не 
можна було розібрати. Як нитка з кинутого з рук додолу клубка, хутко-хутко почали розмотуватись у Юзі в думці спогади 
про вчорашній день, минулу ніч… Чудо вже зникло…
 — Юзечко, чому не йдеш до гербати, дитинко? — запитала 
бабуня, увійшовши в кімнату.
 — Зараз іду, — відповіла Юзя, цілуючи бабуню в руку і в 
плече.
 — Ти сьогодні заспала, koteczko. Чи вже молилась?
 — Вже, — тихо мовила Юзя, спустивши очі в землю.
 — Ти щось наче знов хора. Випий, серце, хіни перед гербатою.
 — Добре, бабуню, я вип’ю, — і, покірно похиливши голову, 
Юзя пішла за бабунею до їдальні.
VI
Чуда не сталося, але сталося багато иншого, поки Юзі скінчилось шістнадцять літ. Найголовніше — розлука з Зонею. Раптова, несподівана, жорстока розлука. Юзя сама не знає, як 
вона пережила теє. Очі їй днів три не висихали від сліз перед 
від’їздом Зоні. Вона благала усіх родичів навколішках, цілуючи руки, обіцяючи все можливе і неможливе, аби Зоню не відправляли з двору, але родичі були невблаганні: «Так мусить 
бути. То конечне і для неї самої ліпше». От і все, що почула 
Юзя. Ні слова пояснення ні від кого. Юзі так-таки ніколи й не 
сказали причини від’їзду Зоні. Юзя питала і Бронка, що приїхав на вакації додому тижнів за три до того нещастя. Бронек — 
веселий, моторний ґімназіст, запізнений трохи в науці, але 
не в житті, — здвигнув плечима, помахав паличкою, посвистав, кинув сестрі недбало: «Найліпше спитай її саму, може, 
скаже!» — і пішов собі, поспівуючи «Ja kawaler, a ty wdowa»
з дуже веселою приспівкою «trom drita, trom ta drita»… А Зоня 
на питання Юзіни відповідала тілько слізьми, наріканням на 
свою сирітську долю, на жорстокість якихсь «людей без серця» (але не Юзиних родичів) і говорила щось таке, чого зовсім 
ніяк не можна було зрозуміти; перед панами мала упокорений 
вид, а тітці своїй не сміла в очі дивитись. Качковська не дала 
Зоні на прощання і руки своєї поцілувати, а Качковський, заїхавши з возом перед офіцину (остатні дні Зоня вже там жила, 
а не з Юзею), не йшов, як звичайне, у хату сідати перед виїздом, 
I Кошенятко (пол.). 
II Я парубок, а ти вдова (пол.). 
«щоб усе добре сідало», тілько крикнув з воза на Зоню: «Ну, то 
йди вже! коні не стоять!» Бліда, сплакана, зав’язана хусточкою, 
Зоня сіла, згорбившись, на візок; робочі коні сіпнули, і Зоня 
проїхала повз гурт цікавої челяді геть з двора і зникла в сірій 
куряві. Юзя лежала в своїй кімнатці і без пам’яти ридала.
Але дивно, Юзя не довго тужила. Либонь, уся туга занадто невтримливо, раптово вилилася заразом, і надалі її не стало. Хутко настав час, коли Юзі треба було нагадувати собі, щоб 
думати про Зоню рано й вечер при молитві, як то вона обіцяла при розлуці; прийшлось навіть вузлики на хусточці зав’язувати, щоб не забути. Листи ж не писалися; їй якось зовсім 
не було чого писати до Зоні, хоч сказати знайшлось би чимало. 
Юзя писала листи ще зовсім по-дитячому, самими фактами, 
та й тих не вміла склеїти докупи інакше, як словами «і donoszę 
tobie»,
 — се її саму дражнило, — і так ні один лист до Зоні не 
був скінчений і не був посланий, а Зоня, певне, не посміла обізватися листом перша.
Та й не було коли Юзі розпливатися в спогадах. Приїхала 
нова учителька-французка («ліпше пізно, як ніколи», зважили в родині), і зовсім вона не була така страшна, як Юзя собі 
уявляла; навпаки, — весела, привітна, цікава, трошки насмішкувата, але «приємна». Юзя почала надолужити «ходом 
поспішним» прогалини в своїй науці і вихованні. Наука хутко дійшла до того вищого ступіня, що Юзя робила вже тілько ті ортоґрафічні помилки у французькому письмі, які робила сама учителька, колишня продавщиця в великому Magazin 
de Louvre; а що музики, рахунків та инших наук Юзя набувала 
і перед тим, їздячи тричі на тиждень в повітове місто на лєкці[ї] до одної «дипломованої» панни, то їй і небагато бракувало до повної панянської «едукації». Виховання теж багато посунулось наперед: тепер Юзя вже твердо знала, нащо й пощо 
треба панні учитися, а власне, «щоб уміти показатися в товаристві, щоб не сміялися люде, щоб бути не гіршою від инших 
і щоб инші навіть заздрили». Для чого ж це все було потрібно, 
I І доводжу до твого відома (пол.). 
їй не казали, та вона й так догадалась. Юзя тепер вже багато 
чого догадувалась без наївних і настирливих питань. Французка докінчила Юзине виховання, почате під Зониною орудою, докінчила і самохіть, і несвідомо! Все служило за підручники до «науки життя». Перш усього вся власна особа панни 
учительки mademoiselle Lucie, шнурована, глянсована, фризована, уроча своєю парижською неподільністю штучного 
й натурального в найменшому рухові й слові; а далі і книжки, 
ті, що ніколи не давалися Юзі з рук в руки, але завжді лежали або під подушкою, або в незамкненій шухляді в учительки. 
Юзя навчилася читати їх тепер «поспішним ходом» і то так, 
що ніколи нікому не наверталася на очі з таким підручником. 
Яким наївним здавалося їй тепер те нескладне ABC Зониних 
та Октусиних краков’яків, перейнятих від пана Фелікса! Як та 
бідна Зоня мало знала! Та що може знати панна, коли вона не 
знає по-французьки і не може читати ні Прево, ні Жіпа, ні Марні, ні навіть Дроза! не може прочитати в оригіналі? Правда, 
і в сій новій науці життя все ще зоставався якийсь таємний куточок, завішений поетичним напівпрозорим серпанком; він 
вабив, але вже не лякав Юзю. Вона вже не хотіла чуда повороту 
до дитячої несвідомості, — ні, навпаки, вона прагнула. Коли б 
тілько швидче пізнати на ділі те життя, описане так повабно 
в книжках. Хоч би вже тиї 16 літ кінчались! Тоді, казав татко, 
вони поїдуть на зиму до Варшави (бабуня з дідуньом лишаться на господарстві), і мама вивезе Юзю «в світ», на той оспіваний, обмарений «перший баль»… Юзя вже знає прелюдії його, 
бо m-lle Lucie намагалася, щоб її повезти на кілька дитячих вечорків до міста, — метка французка уважала, що Юзине виховання було досі trop isolée. Після тих вечорків Юзя не раз по 
ночах не спала, думаючи про «перший баль», справжній баль, 
для дорослих… Чи діжде вона тих шістнадцять літ?!
Шістнадцять літ таки скінчились! Сьогодня, сьогодня 
Юзині роковини! Скілько буде гостей, яка буде забава! У Юзі 
I Панни Люсі (фр.). 
II Занадто ізольоване (фр.). 
тепер багато приятельок, все завдяки тій добрій m-lle Lucie, 
що вміла підтримати знайомості і згуртувати товариство молодих сусідок, різних сільських панночок. Юзі справили на роковини таку гарну-прегарну білу довгу сукню… ах, шкода, що 
вчора цілий день ішов дощ (уже тая проклята поліська осінь!), 
було б так гарно походити в легкій білій сукні по сухому листі під жовтими й червоними вітами дерев! Десь є такий опис 
у романі: «Вона була, мов біла душа весни серед руїн умерлої 
осені…» Все-таки це нічо, той дощ, бо татко наказав посипати 
свіжим піском усі стежки коло будинку і ту довгу, що веде до 
альтанки. Он уже Максим і Яків привезли перший віз, а Дарка з Улянкою розносять і розсипають його по стежках. Славно 
буде! Чудово! Який татко добрий!
Дарка з Улянкою хутко звивались. У Дарки аж хустка з голови зсунулась, а біла полотняна одежа геть зажовтилась піском; вона трохи засапалась, носячи кошиком важкий пісок, 
а все-таки кожний раз, висипавши пісок, вона жваво вимахувала порожнім кошиком і підбігцем спішилася до возу по 
нову ношу. Улянка ж, навпаки, швидче бігла з повним кошиком, згинаючи в три погибелі недолугу постать, а впорожні 
йшла помалу, волочачи ноги і безсило баламкаючи руками. 
Улянка ще тілько починала ту боротьбу, з якої Дарка вже виходила з перемогою. Дарка вже подолала «шіплю», зжилася 
з півголодом, виросла з «няньки» та «підпаска» в дівчину-робітницю (хоч більш як сороківку за день роботи їй таки не давали) і несвідомо, але живо, цілою своєю істотою тішилася 
з свого молодого життя, з молодої, але загартованої сили, винесеної з трудного дитинства, наче скарби з пожару. Про колишню, ще недавню недолугість нагадував тілько надто тонкий, подібний до хлоп’ячого стан та тонкі, хоч і міцні, немов 
сталеві, ноги з вузькими довгими ступнями — за се її й тепер, 
як бувало за малих літ, свої й чужі дражнили «тонконогою». 
Барва її лиця не була й тепер рум’яною, зостався й досі легкий 
відтінок слоневої кости в смуглявім обличчі, щоки не були 
круглі, в очах не було дівочої легкодумної безжурности, обличчя здавалося вирізьбленим скупою на легкі ефекти рукою 
думливого артиста, що, творячи красу, зовсім не дбав про неї. 
Та й мало хто, дивлячись на сю дівчину, тямив, що вона гарна, і не було звичаю називати її так, а проте, хто раз придивився до неї, той потім пізнавав її скрізь, хоч і сам не знав, чим 
відбивають ті неблискучі сиві очі від инших сивих очей, і вся 
оця просто русява, не білява й не руда, не безброва та й не чорнобрива, не велика й не мала дівчина одрізняється від тисячі 
инших таких «створіннів Божих». Може, тим, що, дивлячись 
на неї, здавалось, ніби дівчина ся тямить щось таке, чого не 
тямлять або рідко тямлять инші, тямлять з певностю, раз на 
завжді, і від того вона дивиться так поважно і просто в очі кожному, без тої звичайної дівочої соромливости, трошки щирої, 
а трошки й удаваної, що наказує хихотіти й закриватись рукавом прилюдно. Дитиною Дарка часто бувало дивилась понуро, 
спускала очі в землю, насупивши брови, немов шукала на землі щось загублене, або дивилася скоса на того, хто говорив до 
неї, і морщила лоба та прикривала очі рукою; тепер вона мала 
звичай здебільшого дивитись просто поперед себе, хоч би перед нею були люде чи просто далекий простор, і здавалося, що 
її очі були створені власне для такого погляду.
Отак вона й тепер дивилася на Максима, спинившися з порожнім кошиком коло воза з піском. Максим, молодий двірський парубок, подивився й собі і всміхнувся.
 — Ну, чого стоїш, ти?
 — Або то вже й постояти не можна? — спокійно промовила 
Дарка, — таж я не конєка.
 — Ба, дівчино, — озвався Яків, старіший, жонатий вже робітник, — коб ти була конякою, то б мала чєс стояти от як от 
оця, — він ткнув пужалном коня в бік.
Дарка помалу перевела очі з Максима на Якова.
 — А ви-те, дядьку, проте стоїте.
 — Н-ну, я… Поповозила б ти та попокидала б лопатою оте 
пісчиско!..
 — Диво! Я й глину возила, не то що. А ви-те, дядьку, ліпше 
тачку притягніть та поможіть з Максимом розкидати пісок, 
бо так до вечора не вправимося, а дівчина, дивіть, вже й так 
пристала, ледве лазить. — Дарка показала на Улянку, що стояла, поспускавши руки.
 — Потрібно було таке здихля брати на роботу, ліпше б Ярина прийшла, — завважив Максим.
 — Ярина не прийде, — коротко й поважно мовила Дарка.
 — Нашу Ярину вчора запили, приходили свати од Гаптона, — тоненьким голоском, з дитячою вимовою обізвалась 
Улянка.
 — Ей, чи ж пак? — скрикнув Максим.
 — А ти ніби й не знав? — неймовірно спитала Дарка.
 — Та що тут будеш знати, коли ганяють тебе, як хорти зайця, то до міста, то по панах, то знов по пісок, то нема відома 
по що? Геть подуріли з тими менинами, — закінчив Максим 
значно тихшим голосом, ніж почав.
 — Коли веселє? — перебив його Яків, звертаючись до Дарки.
 — От, аби заповіді вийшли.
 — Спішиться Гаптін!
 — А відомо, бо мати йому слаба, та ще вмре, то вже ж тоді 
не годиться веселє справляти, а хто ж їм буде робити, як стара вмре?
 — Правда, — сказав Яків.
 — А Ярина ж за його хоче? — запитав Максим.
 — А чому ж би не хтіла?
 — Правда… — знов сказав Яків, а Максим промовчав.
Всі четверо стояли й думали.
Втім надбіг «оконом» Качковський з криком:
 — Ну, чого поставали? Кара Божа з тими людиськами! От 
тілько не стій над ними!..
Дарка з Улянкою кинулись до роботи. З поспіху, а то й з перестраху Улянка спотикалась і розсипа́ла без пуття пісок. Качковський вирвав у неї з рук кошика.
 — Ей, така мені робота, то ліпше не треба! Вам тілько дарма гроші давай! Максиме, бери тачку. А ти, Якове, будеш з Даркою носилками вдвох носити, поки ще є пісок на возі, — чого 
дармуєш? Ну, а ти, — звернувся він до Улянки, — пошла додому, нехай прийде та, засватана!
 — Ярина рушники торочить на веселє, їй нема коли, — озвалась Дарка.
 — Велике свято ваше веселє! Поспіє з козами на торг. А як 
не хоче, то забирайтесь собі всі к чортовій матері, я знайду инших! Ще якісь церегелі: одна хоче, друга не хоче. Я вас просити не став. Або нехай Ярина сю минуту йде сюди, або жадної 
не тра, сказав раз!
Дарка кивнула Улянці, і та побігла додому.
 — Скажи й матері, щоб прийшла! — гукнув їй услід Качковський і звернувся до Максима: — Ага, слухай, як прийде 
Мартоха, то стане на твоє місце, а ти збирайся до Жабокриків 
по панней. А ви тут глядіть, щоб мені до обіда було все готове, — наказав він Дарці й парубкам і подався спішною ходою 
до стайні.
Максим пішов услід за Качковським, досадливо знизавши 
плечима.
Прийшли Мартоха з Яриною, та й Улянку таки знов привели з собою. Носили пісок і в кошиках, і на ношах, і в приполах, 
возили в тачках, кидали руками й лопатами, зашурували одежу, запорошили собі очі, аж таки ще до обіди, перед панським 
другим сніданком, панна Юзя пробігла мазурковим кроком 
по довгій жовтенькій, мов золотій, стежці до альтанки, увитої червоним диким виноградом, злегка черкаючи по пісочку 
білою сукенкою.
 — По піску навіть ліпше, — зважила вона, — а то мокре пале 
листя шелестить так смутно… та й сукню може сплямити.
І панна Юзя поспішилася до покоїв, бо почали з’їздитися 
гості, то Юзі випадало приймати повіншування й дарунки та 
припрошувати панночок до кави з усякими присмаками; обід 
мав бути далеко пізніше і дуже парадний, а потому танці та 
урочиста вечеря, — Юзіни родичі не жалували коштів на учту 
шістнадцятилітніх роковин дочки-одиначки.
VII
Тим часом Мартоха з родиною, вернувшися з роботи, засіли вже до обіду. Ярина сіла поруч з батьком на покуті, їй, яко 
засватаній, належало чільніше місце в хаті, та й вона вже не 
виходила з-за стола помагати матері коло печі. Воно, правда, 
мало що й потреби було в помочі, бо страва була звичайна: 
житня затірка та картопляні товкмачі з маком, от і все. Але 
Дарка все ж помагала, то ложки подавала, то соли насипала, то хліба вкроїла, раз у раз встаючи з ослона, де вона сиділа проти покутя. Улянка з Іваном сиділи при столі на ослоні 
проти покуття, а Пріська, тепер вже опецькувата, мордатенька семилітка, сиділа «по-турецьки» на полу, держачи на руках незвичайно головату й черевату, але тонконогу й тонкоруку Гапку, носячи через її голову собі до рота ложкою страву 
з миски, що стояла в ногах. Гаряча страва не раз капала на 
дитину, і тоді Пріська мусіла кидати їсти та зацитькувала 
малу. Жвавій Прісьці обридла така повільна їда, і вона вже 
крадькома від матері дала Гапці штурханців зо два. Дитина 
вереснула.
 — Та цить ти, бодай ти скопотіла! Цить, нех ти скиснеш! — 
не втерпіла Пріська.
Мартоха одвинулась од печі, дала потилишника Прісьці, 
але таки забрала від неї Гапку.
 — Я тобі раз казала, не смій мені клєсти дитини, — сказала 
Мартоха і сіла на лаву годувати Гапку, що, заткнувши рота, замовкла, — сама здорова, як кобила, та ще й клене, бодай тебе 
заглумило!
Пріська щось промурмотіла, але зараз урвала, бо мати 
загрозила:
 — Ну, ну, поговори, поговори мені!
Мартоха з усіх своїх дітей найбільше любила «головату» 
Гапку і не терпіла, як сусідки хитали головами та пророкували, що «безмаль з неї нічого не буде, бо в неї ж, кумойко, і переніссячко синє і очі, як у стареї». Гапка була обличчям «викапана» мати, тілько здоров’ям найгірша за всіх; вже третій 
рік їй кінчався, а вона ледве голову тримала. І Мартоха немов спішилася натішитись нею дитиною і пестила її так, що 
Пріська з Улянкою аж зненавиділи «мазуху». Мартоха навіть не раз спихала головну господарську роботу на старших 
дочок, і попускала Прісьці «байди бити» з дітьми на вулиці, 
а сама сиділа з Гапкою, то бавлячи її, то лікуючи всякими 
ліками.
І на цей раз Мартоха через Гапку передала свій головний 
хатній обов’язок Дарці (знов-таки минаючи Ярину, яко засватану), тілько сим разом звернулася до підстаршої дочки лагідніше, ніж звичайно:
 — Дарусю, витягни там з печі товкмачі… Ага, слухай, там 
десь від учора кришку горілки зосталося, то подай батькови.
Відколи Гапка прийшла на світ, Мартоха злагідніла до 
чоловіка.
Через свою хвору мизиночку вона, либонь, навчилася більше жалувати та розуміти і свого нещасного «ядуху» чоловіка. 
Коли сьогодня вона дорівняла здорову, колись наймилішу їй 
за те здоров’я Пріську до «кобили», то в душі їй ворухнулось 
щось дуже подібне до того почуття, з яким, бувало, Семен бив 
її саму та докоряв, що вона «от таки, як мур»; тілько Мартошине почуття було ще тяжче.
Семен тремтячими руками взяв «половинчика» з горілкою, що подала йому Дарка, мовчки кивнув головою до жінки, 
на знак «дай, Боже, здоров’я», — жінка так само до нього кивнула, тобто «здоров був, пивши». Спочатку Семен хотів випити маленькими ковточками, щоб продовжити втіху, знаючи, що більш, як одну чарку, вже не дадуть, але не втерпів 
і вихилив цілу разом і хрипко-голосно крекнув: «а-а-а!». Після вчорашніх «запоїн» йому таки конечне треба було похмелитись, а жінка досі не догадувалась дати, просити ж — Семен 
ніколи не просив у неї нічого, — сей «гонор» у нього таки міцно держався.
Який час Семен їв, як звичайно, мовчки, але похмільна чарочка дражнила язика до розмови, тож він таки нарешті обізвався, ні до кого зосібна не звертаючись:
 — Так, так… запили ми, знацця, нашу Яринку, а от не видно, як і Дарочку зап’ємо.
 — Та мені, тату, ще літа не вийшли! Що́ ви-те мене заміж 
випихаєте? — жартівливо обізвалась Дарка, приязно подивившись на батька, немов усміхнувшись очима. Вона любила, 
як батько говорив вільно й весело, хоч це бувало тілько тоді, 
коли він випивав, і то не занадто, бо, сп’янівши сильно, він 
ставав зовсім понурий, і, хоч не бився тепер, але стискав кулаки і кляв крізь зуби невідомо кого. Дарка часом навіть купувала йому «малу порційку» за свої зароблені гроші, «аби батько 
поговорили трошки».
 — Я тебе, Дарочко, не випихаю, — високим і тихим голосом 
спроквола заговорив Семен, — а тілько відомо: дочки — чужа 
користь. А літа, хто ж їх відає, чи вийшли, чи вони не вийшли? 
про те піп знає. От як піду по метрики Яринині, то й про тебе 
попа запитаю, — бігма, запитаю, — думаєш, ні? Ану ж тебе свататимуть-таки тепер, до Дмитра, то треба ж нам знати, що людям казати.
 — Нема там чого знати, — обізвалась Мартоха, — бо я Дарки 
однаково тепера не дам.
 — А то чому, стара?
 — Чому! Ти ж би й сам подумав: Ярину віддамо, Улянка ще 
мала та й невдала, ну, та й хто ж мені робити поможе?
 — А ми Йвана оженимо, от і невісточка буде! — ще веселіше 
перечився Семен.
 — Вже то за невісткою наживешся! Що невістка, то не дочка. Та й Іванові ще рано женитися?
 — Хто рано жениться, той не кається. — напосідався Семен; видко, вчорашні запоїни розохотили його до думки про 
весілля.
 — Ет, дай спокій, старий! — розсердилася Мартоха, — аж 
не хочеться слухати! Та нехай би там хоч і сто невісток було, 
а я Дарки не дам, бо я без неї як без рук. Пошукай-но ще такої 
дівки!
Дарка спаленіла. Се вперше мати так виразно похвалила 
її. Ні, се, власне, не було хвалою, але се більше варто було, ніж 
звичайне величання инших матірок своїми дочками. Се мати 
вимовила вголос те, що Дарка й сама знала, тілько Дарка ніколи не думала, що вибаглива мати коли-небудь се скаже, та ще 
при всіх.
 — Ну, чого розсілася? — звернулась мати до Дарки знов суворим голосом. — Зберай зо стола та поможи Ярині рушники торочити. Батько плете без толку, а вона слухає, якби що доброго!
Дарка всміхнулася і почала збірати зо стола, переглянувшися з Яриною.
Перехрестившись, Семен встав з-за стола, постояв трохи, мов хотів ще про щось поговорити, але роздумав і вийшов 
з хати. За хвилину вернувся знову.
 — Ага, скажіть ви мені, чого це у дворі такий ярмарок? Все 
чужі пани їдуть. Таж сьогодні не свято.
 — То паннині менини справляють, їй сьогодні шістнадцять літ вийшло, — сказала Дарка.
 — Шістнадцять літ… тсс… диви ти!.. А котра з вас старша, 
чи ти, чи панна?
 — Або я відаю? Мамо, як ви-те кажете?
Мартоха трохи подумала, потім сказала.
 — Еге, так… правда… день у день! Ще то до пані тую кушерку привозили, та вона й мені щось там радила, бо я таки тоді 
ледве не сконала за тобою. Так-таки воно є, що ви в один день 
обидві знайшлися, — і ти, і панна.
 — Ей, то треба й нашій Дарці менини справити! — раптом 
гукнув Іван, що досі мовчки щось стругав. Він встав і пацнув 
Дарку з розмаху по плечах.
 — Одчепися, очмано! — відгризнулась Дарка.
 — Ну, ну, ще побийтеся! — спинила їх Ярина, а Пріська 
захихотіла.
Раптом у хату вбігла чорна, як жук, присадкувата дівчина, 
Яринина товаришка Мотруна. Вона з розгону підбігла до Ярини, вихопила в неї з рук недотороченого рушника і потягла її 
за рукав з-за столу.
 — Братице, біжімо хутчій до двора!
 — А то чого?
 — Та чи ж ти не чуєш? О! — Мотруна зняла пальця вгору, 
і всі почали прислухатись: в покинуті розчиненими двері долітав відгук скрипок та решітки.
 — Музики? де ж то? У дворі? Чого? — питали навперейми 
дівчата.
 — Та то ж пан найняв челяді музики. Менини паннині, чи 
що… Там такий баль. То ввечера пани танцюватимуть — буде 
гинча музика, а тепер пан позволив на току мужикам танцювати. Та ще, кажуть, старим та хлопцям по порції дадуть, 
а дівкам косники роздаватимуть, чи що… Ой, біжімо, мої любойки, хутчій!..
Остатні слова Мотруна договорювала, вже біжучи вулицею 
до двора, а за нею поспішала вся родина Білашів. Мартоха навіть і Гапку понесла з собою на руках.
На панській оборі зібралось багато людей, малеча танцювала по куточках попід хлібами, а коло самого току був великий тиск. Проте жвава Мотруна і дужа Мартоха протовпилися-таки наперед, а за ними вже й вся родина Мартошина, 
тілько Улянка лишилась позаду, бо якийсь парубок відсунув 
її ліктем, і вона вже не важилась більше потикатись у натовп, 
а пішла в куток межи хлівом і стайнею, де малеча танцювала, дрібно кружляючи, мов ті маленькі блакітні й червонясті метелички, що в гарячу пору жнив низько в’ються понад стернею, прудко-прудко. На току зостався вільним від 
людей вже тілько невеликий круг землі, і на ньому витинали «крутяхá» пара молоденьких дівчат, побравшись попід 
руки, і тройко: хлопець з двома дівчатами, — хлопець посередині, а дівчата, кожна обіч нього, — і він обіймав обох їх за шиї, 
одну правицею, другу лівицею. Всі троє кружляли трохи важким кроком, не звертаючи ніякої уваги на пару, що не раз налітала на них з розгону. Дівчата були дуже поважні, а парубок 
здавався гордим від тої постави з піднятими на дівочі плечі 
руками, усміхався, як переможець, та підморгував товаришам. Музики сиділи високо на соломі; гуркіт решітки слався низом, немов розкочуючись по темних кутках, а дрібчасті 
перебої скрипки та басолі літали понад людьми і виривалися 
з клуні вкупі з промінням осіннього пообіднього сонця, що 
стріляло крізь стіну, де була вийнята одна дилина, і слалося 
через увесь тік аж до розчинених воріт широкою яскравою 
смугою, живою від мільйонів блискучих порошинок, що мінились, як дрібні золоті комашки. Серед осінніх темних колірів чоловічих шапок, сіряків та серм’яг, дівочі та молодичі, білі, сині, червоні, рябі убрання красіли, як весняний цвіт, 
тілько на деяких брунатні, барханові каптани та темні набиванки-спідниці глушили ту веселу мішанину барв. Усі дівчата були зав’язані великими хустками так само, як молодиці, 
«з вушками» й з «концем», тілько Дарка та ще «дурна» Грипа 
були з непокритими головами. Дарка не терпіла ніякого покриття на своїй голові, хіба вже як мати було насварить за 
те, що ходить «як циганка простоволоса». То «закрутиться» 
хусткою, як мала́, а таки не вив’яже по-молодичому. Не раз її 
за се дорівнювали до «дурної» Грипи, але вона на те не вважала, тілько часом недбало відмовляла: «Ще колись нахожуся 
по-бабськи, а тепера не гріх і так».
Пара дівчат, втомившись, покинула танцювати. Мотруна вхопила Ярину під руку і полетіла з нею в танець, сипнувши, навперебій музиці, веселою танцюристою піснею. Парубок, що танцював з двома дівчатами, пустив одну і поклав 
було свою руку поза шию Дарці, але Дарка випручалась, відмовивши: «Я втрьох ненавиджу, загайно так!» Тоді хлопець пустив і другу дівчину, потяг саму Дарку в танець і хутко-хутко 
закрутився з нею, держачи під руку. Вони не бачили обличчя 
одне одного, лівиця лівицю держала, правицею хлопець немов хотів піймати Дарку за стан, вона ж утікала від нього, немов уникаючи все вколо, все вколо, а все не випускаючи його 
руки. Обоє співали навперейми, і пісня Дарчина немов утікала, глузуючи, від пісні парубка. Раптом пісні й погляди зустрілись — хлопець перейняв Дарку за другу руку й заглянув в очі; 
Дарка урвала пісню, вирвала лівицю і вихром закружляла в інший бік, з іншою піснею, і знов хлопець бачив тілько блискучу 
плетеницю русих кіс, що немов одбивались від нього тонкими розвіяними кісниками, черкаючи по лиці й примушуючи 
хлопця одхилятись назад, дарма, що лівиця простягалась 
вперед, немов шукаючи дівочого стану. Серед прудкого танцю Дарка танцювала так само поважно, як і другі дівчата, 
тілько не спускала очей в землю, а дивилась просто на людей. 
Коли краска вступила їй в обличчя, а волосся потемніло, спотівши, вона, трохи задихавшись, але спокійно, сказала хлопцеві: «Ну, вже годі, пусти», — і він зараз же пустив її та й сам зійшов з круга.
Поки люде «йшли козака», поки поважно, троє против одного, водили «чумака», Дарки не було видко. Вона трохи потопталась в «вальці» та й знов відстала. Але раптом музики 
врізали «гречки»; увесь передній ряд людей захвилював 
колом, побравшися за руки, а посеред кола замайорила Дарчина голова, кружачи в пари то з парубоцькою шапкою, то 
з дівоцькою хусткою. Коло важко притупувало в лад музиці, раз по раз чоловічі голоси, розбиваючи жіночий дрібний спів на рівні частки, вигукували «сам п’ю, сам гуляю»… 
але кінець тої приспівки губився в швидкому диханні гурту, 
в тупанні кількох десятків ніг та в несамовитому гуркоті решітки. Коло розривалось, випускало одних людей, приймало других і знов оберталось живим колесом; пари єднались, 
розлучались, двоїлись, число їх росло в очах, вони кружляли 
і в колі, і поза колом, танець викочувався геть за ворота клуні і викидав деякі пари на двір, на вільне місце, і там вони літали, як буйні пчоли, що відбились на простір з тісного рою 
в поле. Танець докотився до кутків, де кружляла дітвора, і до 
призьби коло пекарні, де сиділа стариня; тут музика запалювала гострим огнем невинні дитячі очиці і дратувала безсилі 
старечі ноги своєю непереможною, дикою силою. «Сам п’ю!.. 
Сам п’ю!..» — бухало уривчасто, мов важкі гупання збунтованої крові в жилах.
Танці тривали вже з годину, коли се надійшов Качковський.
 — Музика, ша! — крикнув він таким гучним голосом, що 
скрипка й басоля раптом замовкли, мов урвали струни, тілько решітка ще загурчала сама, але зараз же її вгамував хтось, 
сіпнувши решітника за полу. 
Танцюристі пари не встигли одразу спинитись, а ще кілька 
раз окрутнулись, поглядаючи здивовано на музик.
 — Ну, годі вам крутитись! — крикнув на їх Качковський. — 
Ви за панські гроші готові до вечора скакати!.. Ви, мужики, 
баби й парубки, ступайте на пекарню, там вам сам пан дадуть 
по порції, а ви, дівки, йдіть до ґанку, перед покої, паннунця 
вам пам’яткового дадуть. — Качковський вимовив се таким 
самим грубим, начальницьким голосом, яким звичайне давав 
розпорядок до роботи. І зараз же юрба поділилась на два гурти, — більший сунув до пекарні, а менший подався через вулицю на «білий» двір.
У пекарні, на стільці, коло чисто застеленого столу сидів 
молодший пан (старий загрався в безіка і не пішов), за ним на 
лаві скілька панів гостей, що мовчки пересміхувались межи 
собою.
Качковський спинив юрбу в сінях і почав упускати по одному, по два в пекарню.
Семен Білаш поткнувся було в першу пару, але Качковський визвірився на нього:
 — Куди лізеш? Чи то нема старших за тебе?
Семен засоромлений сховався в гурт, а якийсь парубок вголос пожартував:
 — А відомо, дядьку, по старшині батька в лоб!
 —Ш-ша! — зашипів, як гусак, Качковський.
Дехто з молоді приснув, затуляючись долонею.
 — Випий, діду, за паннине здоров’я, се вже їй шістнадцять літ скінчилось, вона у мене панна на виданню, — казав 
тим часом, пан старому, як світ дідові Ляшеві, що стояв, спершись на ціпок і притиснувши рукою почеплену на ціпок шапку. Дідова правиця так тряслась, що він на силу Божу улучив нею чарку, та й то розхлюпав половину горілки, несучи 
до рота.
 — А дай Боже, дай Боже, — прошепотів дідок, зовсім не 
дочувши, що саме пан сказав, — дай, Боже, здоров’я і панові, й пані, і паничеві, і… і… — решта слів десь загубилась у кущастій сивій бороді старого.
Ляш хотів поставити чарку на стіл, але рука тіпнулась, 
чарка впала додолу і розбилась на скалки. Другі діди охнули 
зо страху, якийсь пан з гостей не втерпів і вголос промовив: — 
І пощо таку старизну скликати? — Качковський зробив люту 
міну, але пан, надзвичайно ласкавий з радощів, сказав тілько: — To nic, to nic, to szczęście. Подайте другу чарку.
В тій заметні Мартоха, швиденько ткнувши Гапку на руки 
сусідці-кумі, промкнулася в двері повз Качковського, що прогавив її нечерговий вихід, вхопила з мисника малу шкляночку з зеленого шкла, «половинчика» звичайного мужицького 
(Мартоха добре знала, де що стоїть у панській пекарні) і, приступивши до пана, подала йому того половинчика, обвинувши… «для церемонії» краєчком фартуха.
 — Ось-ось-о, прошу пана, порційка.
 — Держи, бабо, — сказав пан і налив Мартосі горілки.
 — Дай вам, Господи, і з роси, і з води, — приговорювала 
Мартоха з чаркою в руці, кланяючись раз по раз панові низько-низесенько, — щоби-сьте сих менин і на безрік діждали із 
паннунцею в щасті, в здоров’ї. І дай вам, Боже, із панійкою дочечку до року до вінцє благословити…
 — Спасибі, бабо, спасибі, дай, Боже! — перебив її втішно 
пан, думаючи, що «тост» уже скінчений.
Але Мартоха провадила далі:
 — І дай вам, Боже, зятейка багатого і внучечок хороших, та 
й щоби паннунця в золоті ходили й на золоті їли, та й як золото єсне, щоб так було житє щєсне! — Тут Мартоха почала хилити горілку маленькими-маленькими ковточками, кривлячись, 
теж «для церемонії», але не дуже; потім, лишивши трохи горілки на дні, підкинула бризками вгору, при тому вона не вимовила вголос, як то звичайно, бажання «вибрикувати» панні, 
тямлячи, що то було б якось незугарно, — кожний же й без слів 
тямить, против чого теє підкидання. Поставивши чарку на 
стіл, втерлася, обережно, мов святощі, поцілувала пана в руку 
I То нічого, то нічого, то щастя (пол.). 
і тихим кроком подалась до дверей, спустивши очі і якось особливо підобгавши губи.
 — Чи ба, запишалась, панська підлиза, — шепотіли молодиці, — думає, підмастила, то вже панська ласка так і спливе 
на неї «і з роси, і з води»! Аякже!..
Пан обернувся до гостя, що найближче сидів, і промовив:
 — А треба признати, що не раз у таких хлопських тостах 
трапляється якась наівна поезія, щось таке щире, дитяче…
Poczciw ludek, якби тілько йому не завертав голови…
Гість підтакував головою і всміхався.
Пан почастував ще двох старих, тиї «промовили» далеко 
не з такою «поезією», як Мартоха, заикуючись і мимрячи. Пан 
прижмурившись подивився у сіни, — там бовваніло щось багато poczciwego ludku. Пан кивнув на Качковського.
 — Слухай, коханку, ти вже тут сам їх дочастуй, бо я…
Пан, не договоривши, передав чарку окономові і вийшов 
з пекарні, а за ним і гості-пани. В сінях юрба, душачись до млості, дала панові широку дорогу.
Поки пан з гостями дійшов до білого двору, Мартоха була 
вже там, у зільнику, перед ґанком. Вона зараз же знайшла в дівочому гурті своїх дівчат і стала поза Даркою й Яриною, держачи на руках Гапку, що вона встигла біжучи забрати знов 
від сусідки; Улянка й Пріська притулились до матери. Поруч 
з Мартохою стояло ще кілька матірок, то поправляючи хустки на дочках, то перешіптуючись межи собою.
 — Там, кажуть, такі хороші застяжки даватимуть, геть чисто шовкові, — казала висока чепурна Олександра Чугаїха до 
Уляни Гречучихи.
 — Ей, де! — відшепнула та призирливо, — покоївка казала: 
по п’ять грошей локоть. Або то коли наші пани що доброго дадуть? От, як за на́пасть…
 — Цитьте-но, кумо, генде вже пани йдуть! — перебила її 
Олександра.
I Поштивий народець (пол.). 
З будинку на ганок вийшла панна Юзя з панночками-гостями. Невважаючи на довгу сукню, вона здавалась дитиною при 
дорослих товаришках, тоненький, нерозвинений стан, маленьке, бліде личко з наівно-несмілим поглядом мало нагадували, що Юзя вже «панна на виданню». Всі панночки мали, або 
намагались мати, безжурний пташиний вираз, покручуючи 
головками та щебечучи; Юзя теж нагадувала пташку, але приборкану, з прихованою на дні погляду мрією вирватися кудись 
на волю або в ширшу клітку. За Юзею покоївка винесла кошика, 
повного стрічок, порізаних на рівні, не дуже довгі кінці. Після 
панночок в’явились паничі, але ті не пішли на самий рундук, 
а спинилися в дверях і почали поверх панянських голов і плечей роздивлятися на дівчат, хто в pince-nez, хто так, прижмурившись; паничі переморгувались межи собою, але ніякої критики вголос не вимовляли, може, з уваги на панночок. Зате 
панни щебетали, ні на кого не вважаючи, що спадало на думку.
 — Чи то все дівчата, чи замужні? — питала одна варшав’янка і, не діждавшись відповіді, засміялась: — Ах, тут же й зовсім 
маленькі єсть, що ж то за mężatki? O чім я мислю? Але то, що 
вони всі в хустках, то я думала… Скажіть, чи то тілько в поезіях дівчата-селянки бувають заквітчані? Як то у Міцкевича про 
вінки — «z róż, lilii i tymianku»…,
 — Не знаю, як де, — завважила одна сільська панночка, — 
але тут на Поліссі дуже шпетно одягаються.
 — А правда, — докинула друга, убрана з великою претензією, — дивіться, навіть біле убрання на їх негарне.
 — Чому? — озвалась несміло молоденька дочка посесора, — 
як чисте і добре викачане, то…
 — Але ж прошу! — перебила «елегантка», — «чисте, викачане», що ж то поможе, як воно з грубого полотна?
 — І таки страх нефоремно пошите, — знову умішалась 
варшав’янка, — не розумію, нащо вони роблять такі вузькі рукава і такі широкі, виложисті коміри, як хомути.
I Заміжні жінки (пол.). 
II «З троянд, лілей та тим’яну»… (пол.) 
 — То, прошу пані Ванди, маринарський стрій, — вкинув, 
сміючись, панич Бронек.
 — Milcz, pan!
 — кинула йому через плече варшав’янка, 
стреливши очима. — Панове не розуміються на строях.
 — Але на чім іншім, — докінчив Бронек, а варшав’янка загрозила йому пальцем.
 — Як так, то панська здатність до обсервації даремно пропадає, — завважила, іронічно всміхаючись, чорнява струнка 
«граб’янка», — бо на Поліссі страшно ординарний тип у селян, 
навіть у молодих дівчат.
 — Вплив клімату й оточення! — з удаваним педантизмом 
бовкнув Бронек.
 — О, то мусить бути дуже неприємно мешкати в такому негарному краю! — сказала варшав’янка.
 — А певне! Страх неприємно! — потвердило кілька панянських голосів.
 — Але то, може, не скрізь по селах так, — защебетала варшав’янка, — я собі то цілком, цілком інакше уявляла, бо, як я 
бачила раз у театрі «Wesele na Mazowszu» — то зовсім що іншого, ніж тут, — і строї, і все, навіть не зле, зовсім не зле…
Тим часом дівчата стояли, збившись у гурток, і не знали, 
що почати. Панна Юзя теж була ні в сих ні в тих. Але покоївка 
перебила ту ніяковість.
 — Чи паннунця кажуть їм по одній сюда поступати, чи нехай я їм роздам, а паннунця подивляться?
 — Нехай прийдуть сюди по одній.
Покоївка поставила кошика на ґанковім поруччі, а сама 
метнулась викликати дівчат.
 — Ну, йдіть хутчій, котора там найстарша чи найменша, 
а то панна чекає. А баби чого поприходили? — зашепотіла вона 
до Дарки. — То ж тілько дівчатам роздаватимуть.
Мартоха почула теє і вголос обізвалась.
 — Та ми ж, Марисю, тілько-но подивитися прийшли, а я ж 
і найменшу дівочку принесла, вона самейка не зайде, ще 
I Мовчіть, пане! (пол.)—Ред.
ніжки малейкі, — і Мартоха голосно поцілувала свою мизиночку.
 — Ну, на таких дівочок ще косники не поросли! — засміялася покоївка. — Нехай-но перше коси виростуть.
 — А воно на шєпочку почепить, — облесливим голосом провадила Мартоха, поправляючи обшиту барвистими китицями перкальову шапочку на Гапці. Але Марися вже її не слухала і знов почала кликати дівчат.
 — Ну, йдіть котора! Іди ти, Ярино, ти засватана, тобі годиться перед вести.
Ярина почервоніла й сховалась за Мотруну.
 — Ну, то ти, Мотруно! — і Марися сіпнула Мотруну за рукав.
 — Ей, бігма, не піду, бігма, не піду, — забурмотілата, кидаючи полохливо чорними очима на всі боки.
 — Іди ти, Дарко!
Дарка подивилась на Марисю мовчки і не рушила з місця.
 — Ото дурні дівки, не хтять іти! — звернулась до Юзі вже 
розгнівана покоївка.
 — Та, прошу паннунці, вони не сміють, — озвалась Мартоха, — бо то, відомо, зросло, як у лісі, та й що воно видало? Чи 
воно тямить, як де обійтись? Нехай паннунця будуть вибачні…
Говорячи те, вона крадькома підштовхувала Дарку, щоб та 
йшла, але Дарка стояла, як вмурована.
 — То я вже сама їм роздам, — зважила Юзя і подалася з ґанку вниз по сходах, — Марисю, неси кошика за мною.
І вдвох з Марисею Юзя почала обходити дівчат, наділяючи кожну урізком стрічки. Стрічки були простенькі, з шовкової жички, такої, як на ярмарках по ятках продаються. Багатшим дівчатам ті стрічки були невдивовижу, але вбогі були 
раді, бо й таких не мали. Юзя, почавши скраю, спершу роздавала всім, і дорослим дівчатам, і малим дітям. Дорослі сами 
нахилялись і цілували панну в руку, декотрі ще примовляли: 
«Дзінькую паннунці», — а малих матірки або старші сестри 
наштовхували, наказуючи: «Поцілуй панну в руцю!» Тілько «дурна» Грипа не вклонилась і не поцілувала руки, кинула 
синеньку стрічку додолу і сказала: «Не хочу, дай красну!» Але 
«красної» Юзя не дала і, не звернувши уваги на Грипу, пішла 
далі ділити по черзі.
Вже десятків зо два барвистих голов нахилилось до Юзиної 
руки, але саме коли Мартоха виставила свою Гапку через Мотрунине плече до панни, покоївка сказала до Юзі:
 — Прошу паннунці, нехай не дають тим малим, а то дівкам не стане, тут уже небагато зосталося. Мале однаково не 
розуміє.
І Гапка зосталася без стрічки.
Наділено Мотруну, Ярину, аж ось і Дарчина русява голова 
з непокритою короною кіс похилилась до білої ручки панни 
Юзі; запечені від смаги уста торкнули ту руку сухим поцілунком і промовили безвиразно, спокійно: «Дзінькую паннунці». 
Потім Дарка випросталась і подивилась просто поперед себе 
через паннину голову кудись удалину.
 — А це ж моя Дарка ровесниця паннунці, — не втерпіла 
Мартоха, — їй же якраз сьогодні сімнайцятий рік пішов.
 — Так? — ласкаво усміхнулася панна Юзя і чогось поглянула на біле, дуже зашуроване убрання Дарчине, але більш нічого не сказала, роздала дівчатам остатні стрічки і, скінчивши 
наділяння (декому таки не стало), вернулась до ясного гурту 
панночок.
1 мая. 1905 р. Тіфліс