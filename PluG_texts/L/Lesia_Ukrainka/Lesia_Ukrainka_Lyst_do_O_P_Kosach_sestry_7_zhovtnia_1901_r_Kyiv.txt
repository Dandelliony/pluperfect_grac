
24.IX.1901
Лілея моя лілейная!
Пересилаю тобі листа п. Кривинюка, отримала його позавчора, але вчора не могла послати, бо він був мені потрібний для 
відповіді і для «справоздання». Сама на сей раз пишу мало, 
бо занята: післязавтра вечер в Літ[ературно]-арт[истичному]
тов[аристві], то там будуть читати мій реферат, викроєний 
з моєї статі про драму новітню, а я ще маю до нього доточити 
новий хвостик (огляд на українську драму) — треба се скінчити сьогодня, бо той, хто читатиме, мусить перше репетицію вдома зробити. Сама я читати не хочу, боюся втоми, та 
й просто може голосу забракнути і кашель на естраді напасти; 
і так, може, прийдеться трохи поговорити під час дебатів (що, 
певне, будуть), то треба зберегти енерґію. Ти, певне, розсердишся, прочитавши, що я до вечерів уже берусь, але сей вечер 
треба було врядити (так уже вийшло), а труда він мені стоїв самого мінімального, бо робота з рефератом залежала головно 
в скороченні, та от іще маленький хвостик написать. За співцями і т. и. я не бігала, тілько дві записки написала, а бігали 
лакеї від общества, — і так я заміряюсь робити завжді.
Ну, однак я все про вечер, а се, може, й нецікаво.
У нас все гаразд, Оксана з Гадяча приїхала дуже поправлена, я її ще такою й не бачила досі. Дора трохи підтяглася раді 
гімназії, раніше лягає, раніше встає і трохи більше за порядок дбає, хоча при науці досить лінується. Вчора Оксана, Дора 
і Рада цілий день видавали публіці виграни на пріютській лотереї і сами виграли деякі дурнички, з чого досить були втішені. Микось виріс як дуб, захоплюється гонками велосіпедними і бродить взагалі занадто багато. На мене було по приїзді 
напав нежит, і я від того часу знов кашляю, тілько не дуже. Ну, 
решту згодом. Цілую тебе міцно.
Твоя Леся
Товаришці твоїй (що казала про неї Щер[бань]) постараюсь помогти, елика в моїй силі. Слухай, що з твоїми очима? Напиши по правді, бо вже все одно більш ніж тепер не злякаєш, я 
й так боюся.