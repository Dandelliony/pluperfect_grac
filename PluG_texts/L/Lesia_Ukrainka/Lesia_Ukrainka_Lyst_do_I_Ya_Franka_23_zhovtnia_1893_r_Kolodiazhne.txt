
11.X. 1893, Колодяжне
Високоповажний пане!
Дуже я рада, що довідалася з Вашого листа до мами моєї Вашої адреси, а то не знала, як до Вас дістатися з листом. Адже 
я досі навіть не подякувала Вам за ту працю, якої Ви не побоялись, видаючи мою книжку. Дякую Вам тим часом тілько добрим щирим словом, а надалі постараюсь віддячитись і ділом.
З Вашого листа до мами (мама отримала Ваш лист якраз перед виїздом) я знаю, що Ви маєте видавати новий журнал і бажаєте від мене деяких матерьялів. З великого охотою послала б я Вам їх тепер, але вони ще потребують хоч 
якого-небудь впорядкування, або хоч переписки, а я тепер 
зовсім не маю часу на таку роботу, бо, власне, вибіраюся в дорогу, — днів за два, за три маю виїхати до Київа, як тілько повернеться мама з Київа, де й пробуду цілу зиму. Оселившися 
в Київі, я зараз візьмуся до впорядкування жаданих Вами матерьялів. Притім маю такий замір: при моїх купальських піснях (і инших обрядових) маю записані мотіви, отже, хотіла б просити п. Лисенка проредагувати мені ті мотіви, а може, 
й написати до того яку розправу, — здається, він навіть збірався щось подібного писати. Не знаю, чі влад Вам така робота? 
Я, бачте, думаю, що пісня без мотіва тілько наполовину жива. 
При друкуванні тут не буде великої невигоди, бо ноти будуть 
в одну стрічку, самий мотів без гармонізації (вона ж бо до 
етнографії не належить), і се може кожний літограф справити таку роботу. Врешті, коли для Вас мотіви зайві, то я можу 
прислати самий текст пісень, тілько хотіла б знати, якої правописі хочете Ви триматись при записах етнографічних, — 
так званої фонетики, чі т[ак] зв[аної] правописі радикальної 
(йотованої)? бо у мене записані пісні і так, і так, наполовину. 
Описання хати волинської (а власне, поліської нашої) я Вам 
хутко пришлю.
Щодо якого оповідання або віршів, то сього не можу Вам 
тепер обіцяти, бо готового нічого не маю такого, щоб придалось до Вашого журналу, а писати вмисне ніколи, бо я зайнята 
тепер одним більшим оповіданням, мушу його хутко скінчити, бо воно призначене до одного збірника, що хутко має 
друкуватись. Маю тілько деякі віршовані переклади, між иншими переспіви гімнів з Рігведи, якби Вам що з того придалось, то можу прислати. Майте певність, що я, чим зможу, 
буду Вам допомагати і в Київі шукатиму Вам співробітників 
між своїм товариством.
Бувайте здорові! передайте моє вітання Ользі Федоровні, — 
бажаю їй доброго здоров’я!
Л. Косач
P. S. Мама запевне писатиме Вам, як повернеться додому, перед виїздом їй дуже не було часу.