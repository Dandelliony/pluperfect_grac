
6.ХІ
Ялта. Екатерининская ул.,
д[ача] Л[и]щинского, кв.12
Люба моя дядино!
Не буду вже і вибачення просить, бо все одно я його не варта. 
Я  вже раз починала писати Вам листа, але початок порвала 
і стала ждать слушного часу, себто коли здоров’я і настрій поправляться трохи, а то противно було писать єреміяди. Тут 
було раптом упала зима, було до −3°, се вже для Крима багато, 
нога мені почала боліти, а тут ще прилучились моральні злидні, що довели було мене до справжнього «умопомрачения», 
отже, писать, правду кажучи, не ставало одваги. Тепер принаймі зима зникла, а се вже дає можливість жити. На горах 
сніг розтав, море знов засиніло, дами знов понадівали demisaison, у хаті в мене вітер не гуляє (між иншим, ще і через те, 
що я перебралась в кращу хату), я примусила себе взятись за 
роботу вечорами — се у мене remède suprȇme, I а вдень стараюсь 
як можна більше бути на вулиці, ну, от воно якось і живеться.
З поворотом «весни» нога моя знов поправилась і бігає досить швидко, тілько я не можу нічого тяжкого надівати, і на 
гору, хоч би і невеличку, йти мені дуже трудно, зараз задихаюсь — се все наслідок довгого лежання. За сей тиждень зими я
зовсім допевнилась, що київська зима була б мені дуже трудна, бо там уже тепер − 8°, отже, в легкій одежі і не думай гуляти, 
а серед ноября весни там не сподівайся! Отож в Київ мені нема 
воріття, аж поки справжня весна не прийде. Страшенно жалую, що не можу приїхати до Вас, — Софія мені була б далеко 
меншою чужиною, ніж Ялта, чужіше від неї трудно собі здумати місце. З усіх причин, через які я не могла приїхати до Вас, 
я сама признаю тілько одну, а власне, ту, що мені було б нелегко відбути тепер таку далеку подоріж, бо сила у мене тепер не 
та, що була два роки тому назад, і, певне, ще прийдеться довго 
ждати, поки вона вернеться. Що ж, почекаємо! Досадно тілько, 
що мушу тратить на чекання той час і ті літа, які люде звичайне вживають на роботу…
От ще одна, правда неважна, причина мого мовчання: я хотіла, раніш ніж писать Вам, побачить Токмакову. Довго я не 
могла зібратись, нарешті зібралась до неї в Олеїз (се верст 12 від 
Ялти) і — не застала її дома, застала тілько її чоловіка, але сей 
російський landlord  зробив на мене не саме краще вражіння. 
П[ані] Т[окмако]ва обіцяла в листі бути у мене «на днях», я навіть по її просьбі визначила їй години, коли вона може застати 
мене, сиділа в ті години дома, але «дні» минули, а п. Т[окмако]­
вої мені не прийшлось бачити. Чому? не знаю. Може, landlady 
просто забула про мене…
Тепер маю Вам написати про одне діло, наперед думаючи, 
що з сього нічого не вийде. Одна панна, курсистка-фельдшериця, просила мене спитати кого з живших в Женеві або Паріжі, чі не можна б їй устороїтись за очі (à prioré, ще не приїзжаючи) в якій сім’ї руській чі французькій, себто, щоб вона 
(панна) могла просто з Росії приїхати на готову квартіру і в відому їй по листах обстановку, щоб тілько та обстановка була 
сімейна, а не пансіонна і не отельна. Панна ся — молода дівчина (20 л.), великороска, на курси попала, здається, більше згаряча, ніж «по призванию», виховання досить дворянського
і має в натурі певну дозу російської «безалаберности», впрочем, добродушна, з добрими замірами; хоче — походити за границею в універс[итет] і «присмотреться к жизни»… Не бідна, 
але далеко не щедра. Ми з нею місяць жили тут в одній хаті, 
і  вищесказане єсть результат моїх безпосередніх спостережень над нею. Я їй казала одразу, що мені трохи ніяково морочити Вам голову такою невиразною просьбою: помістити 
в сім’ю Ваших «друзей» зовсім невідому Вам особу (окрім Вас, 
мені нікого просити). Вона відповіла: «Ваша тьотя, певне, не 
відмовить Вам, коли Ви її просите, бо сказано “Les amis de 
nos amis sont nos amis”». I Я  поставила три objections: 1)  ми 
з нею не друзі, а тілько знайомі, 2) Ви можете не признавати 
сеї приказки, 3) Вашим знайомим прийшлось би уважати сю 
панну яко l’amie de l’amie de notre amie…  Але все-таки я обіцяла написати Вам. Я думаю, практичний виход такий: спитайте, будьте ласкаві, кого з  Ваших паріжськ[их] чі жен[евських] знайомих, чі хтіли б вони взагалі прийняти до себе en 
pension молоду росіянку, якщо вони в прінціпі нічого не мають против, то дати їх адресу сій панні і нехай вона списується з  ними сама про всякі матеріяльні і  моральні умови життя. Я просила б Вас все-таки, коли Ви берете на себе спитати 
яких Ваших знайомих, спитати їх скоріше і, не гаючись, відповісти мені про такий чі инший скуток Вашого запитання. 
Я знаю, що я не заслужила скорої відповіді від Вас, але я сподіваюсь, що Ви мені готові простить «не тілько сім раз, а і 77», — 
по-евангельськи.
Ся панна, певне, і так мене лає там у Москві, що я затягла її 
справу так довго!
А тепер бувайте здорові, іду спать, пізно вернулась з урока 
і порядком втомилась. Завтра пишу Раді, а може, і Ліді, коли 
буде час і голова служитиме.
Як Ваші діла? Як наші шанси побачитись з Вами на Україні?
Цілую Вас міцно-міцно і прошу… ні, я знаю, що Ви вже і так 
пересердились.
Ваша Леся