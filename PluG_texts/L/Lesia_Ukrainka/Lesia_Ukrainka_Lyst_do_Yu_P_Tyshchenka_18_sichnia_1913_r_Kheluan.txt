Egypte. Hélouan. Villa Tewfik 
5 (18).І.1913
Високоповажаний Павле Пилиповичу!
Сподіваюсь, Ви не ображені на мене, що я так замовкла? Винна тому моя хороба, що перед виїздом сюди загострилась 
була дуже, потім тяжка дорога і втома по ній, а нарешті, велике виснаження, що триває і досі та примушує мене зводити 
до minimum усяку переписку, щоб мати хоч яку-небудь силу 
на иншу роботу. Правду кажучи, як на добрий лад, то слід би 
мені на сю зиму абсолютно полишити усяку роботу, бо вона 
мені йде з тяжкою бідою, але що я обіцяла ініціаторові «Дзвону» зладити до друку написану ще восени драм[атичну] 
поему «Орґія», то якось потроху нипаю і, може, колись донипаю до кінця ту нещасливу двохактівку. З ініціатором ми 
списались безпосередно, роз’яснили непорозуміння, і, певне, він сповістив Вас про результати тих переговорів. Поему я 
пошлю йому, як тілько буде готова, а вона вже й була б готова, 
якби не різні сюрпрізи з моїм здоров’ям, що трапляються й тут, 
хоч і в слабшій мірі, ніж дома.
Надійшла мене звістка, ніби Ви вже от-от збіраєтесь видати т[ом] ІІ моїх творів «з “Лісовою Піснею” на чолі». Я гадаю, 
що ся звістка основана на непорозумінні, бо після того, як Ви 
написали мені, що спиняєтесь з сею справою на неозначений 
час з браку видавничих фондів, то переговори наші на сю тему 
перервались, не дійшовши до остатнього слова, умови не встановлені, план видання не обговорений і виправлений матеріял до друку не посланий, та навіть і само виправляння я залишила, вважаючи його не на черзі. Як же супроти того всього 
можете Ви «от-от видати» сю книжку? Будьте ласкаві, сповістіть мені, чи має ся чутка якусь фактичну підставу, чи ні. 
Я ж, на всякий випадок, звіщаю Вас, що я з собою ніяких матеріялів для сього видання не брала, а на пересилку їх з дому 
треба не менше як місяць (від того моменту, коли пошлю про 
те лист додому, а на остаточне умовлення з Вами (теж листовне) теж, либонь, не менше часу. Тому чи не практичніше буде 
пождати з сею справою, поки я опинюся десь у ближчих сторонах, коли вже взагалі Ви маєте охоту братися до неї. Само собою розуміється, що не виправленого мною матерьялу я нікому не можу дозволити друкувати.
Будьте здорові з новим роком і на безрік.
Леся Українка