Підписано — то з плечей геть!
Щоб розподілити ліміт на хліб по місту, необхідно заздалегідь мати заявки від торговельних організацій та відділів робітничого постачання про контингент споживачів.
Справа ясна і проста. А для завідуючого міськторгвідділом тов. Можаровського вона є непідсильною. Рознарядки на хліб ним складаються «на око», з великим запізненням. У березні ц. р., наприклад, рознарядка була спущена лише 29 числа. При чому, в рознарядці враховується не печений хліб, а борошно. Якщо врахувати, що різні сорти борошна дають різний припік, то не важко буде зрозуміти, чому щомісяця бувають перебори і недобори хліба. Тільки в березні деякі відділи робітничого постачання перебрали хліба на 30 процентів більше місячної норми. І тов. Можаровський не поцікавився, в чому криється причина перевитрати хліба. 
Плутається торгвідділ не тільки в контингенті. Він плутається також і в своїх багаточисельних рознарядках. В січні 1946 року тов. Можаровський виділив управлінню тресту «Укргаз» 9,5 тонни борошна, потім додав ще 2,7 тонни. Всього, таким чином, було виділено 12.200 кілограмів борошна. Однак, в своєму листі заводоуправлінню «Головхліб» тов. Можаровський повідомляє: відділу робітничого постачання Стрийського управління тресту «Укргаз» виділено 17 тонн борошна. І тут же додає: «зніміть додатково для «Укргазу» від змішторгу 1 тонну борошна, тому що в змішторзі, мабуть, людей менше, а в «Укргазі», мабуть, більше.»
Відпуск борошна зі складів заводоуправління «Головхліб» категорично заборонено. Та тов. Можаровського це «неторкається». Одним розчерком пера він розпорядився видати борошно з загальних фондів для ряду підприємств міста, які до цього не були включені в рознарядку.
 — 	Я — господар, і роблю так, як мені збагне, — часто підтверджує на словах свої паперові розпорядження тов. Можаровський.
Високий тон, що й говорити! Точнісінько як у грибоєдівського Фамусова: «Звичай мій такий: підписано — то з плечей геть!»
Порочний стиль роботи Стрийського міськторгвідділу в особі завідуючого тов. Можаровського призводить до ряду великих неточностей, а підчас і зловживань, в розпреділенні ліміту хліба для торговельних організацій міста. Такому стилю роботи зав. міськторгвідділу пора покласти край.
