На заводі „Металіст“ масово-політична робота в занепаді
	Всі сили, помисли і знання зараз направлені радянським народом на виконання і перевиконання великих завдань нової сталінської п’ятирічки. Виконувати план кожного дня, кожного місяця, кожним підприємством значить боротися зі всією більшовицькою наполегливістю за план нової п’ятирічки. Проте це найважливіше завдання виконання нової п’ятирічки ніяк не доходить до свідомості керівників заводу „Металіст“ (директор заводу тов. Медюх А.). Тут виробничий план за 6 місяців виконано лише на 54,5 проц. Не покращилась справа за виконанням виробничого завдання і в послідуючі місяці липень і серпень.
	В чому ж причина такого ганебного відставання на заводі „Металіст“? Перш за все тут немає соціалістичного змагання, відсутня будь-яка політмасова і культурно-виховавча робота серед робітників. На цьому підприємстві, яке має республіканське значення, на превеликий жаль, досі не організовано профспілкової організації, немає ні агітаторів, ні бесідчиків, голосної читки газет серед робітників ніколи не проводиться. Більше того, жоден робітник в тому числі і директор тов. Медюх не виписує і не читає ніяких ні центральних, ні обласної і місцевої газет. Як не соромно, але факт, що на заводі „Металіст“ до цього часу робітники не обізнані з Законом про п’ятирічний план відбудови і розвитку народного господарства. Вже не кажучи про те, що тут немає ні плаката, ні лозунга, ні діаграми про нову п’ятирічку.
	У невиконанні виробничої програми в занедбані масово-політичної роботи у великій мірі винні і господарське керівництво, партійна і профспілкова організація „Украгазу“.
	Стає дивним, чому парторг ЦК ВКП(б) тов. Гранкін і голова об’єднаного комітету профспілки тов. Зотов припустили до такого стану ввірене їм підприемство – завод „Металіст“
І. ДРОЗД.
