Швидше відбудуємо міський стадіон
	За прикладом патріотів міст Ленінграда, Сталінграда, Одеси і багатьох інших міст великого Радянського Союзу робітники і службовці підприємств та установ, домогосподарки та учні шкіл нашого міста включились в загальнонародну справу будівництва міського стадіону. В попередніх номерах нашої газети „Ленінським шляхом“ друкувалось про те, як трудящі багатьох підприємств і установ, проявляючи палке патріотичне почуття за своє рідне місто, за те щоб воно було красивим і благоустроєним, в неурочні години, а також шляхом недільників вибрали і завезли на будівництво стадіону десятки тисяч цеглин.
	До попереднього списку передовиків загальнонародної будови міського стадіону з 14 по 17 червня ц. р. добавилось ще 16 підприємств та установ, а також шкіл міста.
	Трудящі промартілі імені Щорса за короткий час вибрали і вивезли 970 цеглин, понад 1500 штук цеглин вибрали з руїн і підвезли до стадіону учні 2-ої і 4-ої шкіл. З честю виконали свої завдання працівники міськфінвідділу, управління тресту „Укргаз“ і багато інш. На 17 червня патріоти Стрия вибрали і завезли до місця будівництва стадіону понад 30.000 цеглин.
	Вчора, 17 червня, бюро МК КП(б)У, перевіряючи виконання об’єднаного рішення міськкому партії та міськвиконкому про будівництво стадіону, встановило, що переважна більшість трудящих сприйняла будівництво міського стадіону як загальнонародну справу в упорядкуванні міста.
	Проте, знайшлись окремі господарники, секретарі, парторганізації, які багато базікають про благоустрій міста, але коли справа підходить до практичного здійснення її, вони тікають в кущі. Так на сьогодні „в кущах“ опинилися начальник паровозного депо тов. Мельник та секретар парторганізації тов. Єрмолаєв, головний інженер вагонно-ремонтного заводу, який зараз заміняє начальника завода тов. Савін та секретар парторганізації тов. Подаревський, а також такі, з дозволу сказати, „патріоти“ міста, як нач. Вагонної дільниці тов. Гришин, начальник заводу ім. Кірова тов. Камінський та інші які до цього часу нічого ще не зробили в справі будівництва стадіону.
	Будова міського стадіону, яка повинна закінчитись в середині липня, цього року, - є загальнонародною будовою. Її треба здійснити будьщо повністю у визначений строк.
В. НАГОРНИЙ.
