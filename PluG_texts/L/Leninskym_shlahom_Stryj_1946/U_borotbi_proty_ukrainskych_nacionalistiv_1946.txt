КП(б)У у боротьбі проти українських націоналістів
Українські буржуазні націоналісти, незалежно від того, в який одяг вони нарядилися, завжди були запеклими ворогами пролетарської 
революції, ворогами трудового, волелюбного українського народу. Будучи прихильниками буржуазного ладу, українські націоналісти люто 
виступали проти єдності пролетарської боротьби. Культивуючи національну відокремленність, українські буржуазні націоналісти сіяли національний 
розбрат, що було властивим капіталістичному ладові. Національний розбрат полегшував експлуатацію і грабування трудящих мас пануючим 
класом капіталістів. Ось чому партія більшовиків вела непримиренну боротьбу проти буржуазних націоналістів, які відвертими ворогами 
соціалізму. Комуністична партія (більшовиків) України у боротьбі за побудову і зміцнення Української соціалістичної держави нещадно 
громила найлютіших ворогів трудящих мас українського народу - українських буржуазних націоналістів усіх мастей і відтінків. Буржуазна 
демократична революція 1917 року принесла першу перемогу народам колишньої царської Росії. Царизм повалено. Пролетаріат і найбідніше селянство 
на заклик Леніна готувалися до нового, другого етапу революції, до боротьби за встановлення диктатури пролетаріату. Буржуазні українські 
націоналісти були проти дальшого розвитку революції. Після повалення самодержавства вони всіма силами намагалися зберегти буржуазний 
характер революції, зберегти капіталістичні та поміщицькі порядки. Центральна рада, яка утворилася незабаром після Лютневої революції, на 
чолі з буржуазним націоналістом Грушевським, що належав тоді до партії есерів, з першого дня почала провадити політику буржуазного 
Тимчасового уряду. Українські націоналістичні партії - українські соціал-демократи, есери і соціал-лібералісти, які становили ядро 
Центральної ради, боролися проти розвитку революції. Борючись проти зростаючого руху пролетарських мас, українські націоналістичні партії, 
обдурюючи народ, намагалися створити враження, що серед українського народу немає буржуазії, немає класових суперечностей і що увесь 
український народ об'єднується тільки однією національною ідеєю. Прикриваючись національними лозунгами, націоналісти намагалися ровірвати 
єдиний фронт робітників і селян у боротьбі за соціалістичну революцію. Більше того, українська буржуазно-націоналістична Центральна рада 
прямо висловилася проти збройного повстання і заявила, що буде рішуче боротися проти встановлення радянської влади на Україні. Більшовики 
України, згуртовуючи український народ навколо партії Леніна-Сталіна, ламаючи опір буржуазних націоналістів, готувалися до збройного 
повстання. Більшовики України, керуючись вказівками товариша Сталіна, викрили справжнє контрреволюційне обличчя Центральної ради, викрили 
до кінця її членів як зрадників інтересів українських трудящих мас. Після перемоги Великої Жовтневої Соціалістичної революції, яка дала 
українському народові повне соціальне і національне розкріпачення, українські буржуазні націоналісти ще більше посилили свою боротьбу 
проти нового ладу. Вони продовжували сіяти недовір'я і ворожнечу між українським і російським народами. Антинародну політику українських 
буржуазних націоналістів з винятковою силою викрив товариш Сталін у "Відповіді товаришам українцям в тилу і на фронті". Товариш Сталін 
зазначав, що "між українським і руським народами немає і не може бути конфлікту. Український і руський народи, як і інші народи Росії, 
складаються з робітників і селян, з солдатів і матросів. Всі вони разом боролися проти царизму і керенщини, проти поміщиків і 
капіталістів, проти війни і імперіалізму. Всі вони разом проливали кров за землю і мир, за свободу і соціалізм. В боротьбі з поміщиками і 
капіталістами всі вони брати й товариші".