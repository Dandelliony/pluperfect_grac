Будівництво стадіону — закінчити в строк
Понад 97 тисяч штук цегли, які вже є на стадіоні, підвезені підприємствами та установами міста протягом 20 днів. Ряд громадянських організацій вже давно виконав свої зобов’язання.
Поряд з цим є підприємства, які злочинно затягують виконання даних нам міськкомом КП(б)У та міськвиконкомом завдань: Це — артіль «Трудовик», склозавод, маслозавод, вагонна дільниця та інші, які до цього часу не закінчили вивозити до стадіону належної кількості цегли, думають залишитися в стороні від всенародної будови стадіону.
А ось до чого додумались «мудреці» з відділку руху: замість придатної цегли привезли на стадіон купу битого каміння, замаскувавши його кількома десятками цілої цегли. «Винахідники» в відділку служби руху надіялись «без зайвої мороки» закінчити свою справу і, як кажуть, помити руки.
Ні, мабуть, не вийде! Кожна організація повинна підвезти до стадіону належну кількість цегли, активно сприяти тому, щоб будівництво міського стадіону було закінчене в строк до 15 липня.
