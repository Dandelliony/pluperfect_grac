СІЛЬСЬКИЙ КЛУБ
	Робочий день закінчився. Вечірні сутінки окутують землю. До клубу села Добрівляни поспішають хлопці і дівчата, літні селяни і селянки.
	Весело провадить своє дозвілля добрівлянці. Щовечора з приміщення клубу доносяться гучні голоси, співи, жарти. Клуб став любимим місцем відпочинку трудового селянства.
	Завідує клубом с. Добрівляни п'ятидесятирічний селянин тов. Корман. Приваблює зір виняткова чистота і порядок, який панує в приміщенні клубу. На стінах - плакати, гасла, портрети керівників партії і радянського уряду, класиків російської та української літератури. Меблі виблискують новизною, в шафах рівними рядочками розкладені книжки невеличкої бібліотечки. Їх з задоволенням читають селяни.
	Тов. Корман організував при клубі співочий гурток, який налічує зараз біля 30 чоловік сільської молоді. Репертуар хорового гуртка - різноманітний, співаки виконують такі народні пісні, як "Ялинка", "Ой, при лужку", "Зима" і інші. Пожвавлено працює також драматичний гурток. Сільські аматори сцени часто виступають перед своїми односельцями з п'єсами класиків української літератури.
	Виступи співочого і драматичного гуртків з великим задоволенням відвідують всі селяни.
	При клубі працює також політгурток, провадяться голосні читки газет, журналів. Директор школи села Добрівляни тов. Резніченко, вчителі, завідуючий відділом державного забезпечення сімей військовослужбовців Стрийського райвиконкому тов. Крисько систематично виступають в клубі з доповідями та бесідами на науково-популярні теми.
	Самовіддано трудяться на полях добрівлянці, а у вільні від роботи години вони культурно відпочивають. Цей культурний відпочинок їм забезпечує сільський клуб, який на ділі став центром масово-політичної і культурно-виховної роботи трудящих. 
		Р. Фісай. 