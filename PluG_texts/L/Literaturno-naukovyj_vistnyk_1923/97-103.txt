Антін Вартовий
Не бідні ми!
Не бідні ми,
Коли в тюрмах нас повно
Й терпіння ллються — над чари береги,
Не бідні ми, та бідні наші вороги!
Не бідні ми,
Коли в тюрмах притворах
Братається мужик зі — сином мужика,
Щоб варту завести по долах і по горах.
Се певно всіх веде рука якась свята.
Не бідні ми,
Коли несем у жертви
Найкрасші плоди гір, вертепів і степів,
Коли одного з нас, закутого в кайдани —
Веде в тюрму цілий десяток ворогів.
Не бідні ми,
Коли по чорноземі
І по пісках сухих, та килимах гаїв
Біліються кістки Замучених, струждені,
А спів іде кругом, про гордих тих Борців!
Не бідні ми,
Як Сонця золотого
Проміння ясні йдуть, присвічують шляхом,
Що тернем хоч заріс, Народу дорогого
Не звів у манівці, обходить їх кругом.
Не бідні ми, та бідні вороги!
Л. Жабко-Потапович
У Великий піст
Прийдіть, прийдіть Ійосифа благати…
Він в темну ніч вернув від трьох христів
І став просити Понтія Пилата,
Щоб той йому Ісуса відпустив…

Імла вечірня церкву оповила,
Тремтять огні на чорних образах;
Зі співами блакитний дим з кадила
Над вівтарем пливе під темний дах…
Старенька мати, бачучи учора,
Що на хресті конає в муках син,
Ломила руки, немічна і хора,
І по землі стелився плач вдовин…
»Ох, сину любий, скоїлося лихо,
Яке колись пророчив Симеон«…
Замовкне хор — у церкві тихо-тихо…
Сумні напіви навівають сон…
І бачу я під церквою тихенько
Сижу й з гори дивлюся за Дніпро
І слухаю оповідання неньки,
Як відрікався від Христа Петро…
Дніпром пливуть в темряві тіні дивні…
Свитає десь… Над степом місяць зблід…
І за Дніпром горить далекий схід,
І на селі співають треті півні…
Минуло все… Давно в могилі мати…
На чужині я свій марную вік…
Дитячий сон, як дим кадильний, знизу…
»Прийдіть, прийдіть Ійосифа благати«…
Борис Гомзин
1922 рік.
Жаль невимовний… жаль тихострунний
Лине з широких ланів
Марш похоронний!… Сльози і трумни —
Похід запухлих мерців.
Зойк безборонний… холод могильний…
Гомін прощальний з під стріх…
Змилуйся Боже! Боже Всесильний…
Глянь, подивися на них!
Діточкам хліба!… Діткам невинним…
Тим немовляточкам дай…
Горе злочинним! Гнівом нестримним,
Гнівом своїм їх скарай…

Л. Федорович-Малицька
Три студії.
І. Польонез D-moll Шопена (ор. 71. № 1.).
Вечір. Тихо. Непомітно спадає ніч. Ніч дивна, прозора. Місяць блідою авреолею світить на ясному небі.
Місто заснуло. Видно лише невиразні, дивні контури дахів, коминів, бліді сілюети на ясному фоні… Приходить на думку свята Ґеновефа Puvis de Chavannes, яка стереже в таку ніч дрімаючу столицю…
Сидимо в малім покоїку на другім поверсі.
Вікно відчинене. Вечірне повітрє холодним поцілунком кладеться на наші лиця.
Фортепян відчинений.
Сестра мойого друга починає грати. Здається, перли розсипалися десь, самоцвіти блищать блискучою каскадою, чийсь радісний сміх дзвонить у весняну ніч…
А місячні проміні блукають по білих руках, по ніжних пальцях, які немов у танці якімсь бігають по клявіятурі.
Фортепян замовкає.
Неначеб містичний свічник місяць посувається дальше й дальше в гору на небі.
Місячні проміні грають на взорах перських диванів, що постелено на підлозі, та освітлюють ніжну постать молодої женщини, що задумана дивиться на ясну ніч.
За хвилю знов починає грати.
Мала рука рішучо хапає октаву. Вступ поважний, драматичний.

Розливається потік дзвінких звуків, сумних зразу, потім радісних, але все ніжних. Ніби порухані вітром конвалії дзвонять срібним голосом.
Звуки пливають, бігають, летять, нібито десь зникають, губляться, розбігаються по кутах маленької кімнати….. потім вертають, легкокрилі, вдоволені, трохи втомлені… Ніби чиїсь ніжні ноги бігають по квітчастому лузі, ледво доторкаючись пахучої трави. А квіти ніби очами, ніби звіздами дивляться на білі, бігаючі ноги. Квіти здивовані. А білі ніжки бігають далі, щасливі, безжурні, бігають, скачуть, знов бігають, аж нагло — устають. Хвилює якась вода. Соняшні проміні грають на ній. Вода розяснена, прозора. Соняшні проміні великими блискучими звіздами падають на воду, купаються в ній. Часом тіні проходять по її яснім зеркалі. Потім знов ясно, погідно.
Нагло почуваються відірвані слова якоїсь далекої розмови. Слова зразу незрозумілі. Ті, що говорять, зближуються. Слова стають виразні. Мельодія слів лучиться з піснею води. Два голоси начеб дуетом ллються в один акорд, що тричі відбивається відгомоном по розясненій воді, по соняшнім повітрі, по пахучих травах. Візія неземського кохання стає через хвилю перед нами, потім посувається сяющим видивом кудись у даль.
Візія щезне. Слова вітер рознесе.
Тоді стане пусто. Не видно вже води, не чути її. Якась чорна безодня перед нами. З чорної безодні виринають тіни, постаті… Чи то тіни тих, що жалують, що кохали, чи тих, що жалують тому, що не кохали ніколи? Ніби верби плакучі, ніби людські постаті підносяться з безодні висше, висше — ще висше — аж зникають десь у невідомому.
Тяжкий сон перейшов. Стає знов ясно. Вода грає, дрібні хвилі перебігають звучними, розділеними акордами. Великі соняшні звізди осідають на воді, купаються і мерехтять.
Нагло устає пісня води.
Маєстатично повторюється вступ. Знов білі конвалії дзвонять срібним голосом. Знов білі ніжки бігають по квітчастому лузі і малесенькі хмарки, мов пух, розпливаються на весняному, ясному небі.
Фортепян замовкає.
Тишина. Ніч.
Місячні проміні срібним вишивають химерні взори на стіні.
А ми сидимо далі, як закляті місяцем та музикою і задумано дивимося на дрімаюче місто…

ІІ. Étude d’intérieur.
На ледво помітних крилах спускається на землю сумерк. Блідне листє клена, гасне червоний огонь дикого вина, темніють золоті листочки на розплетених косах беріз, а між гіллям срібних топіль ледво помітне дрожаннє…
Щораз глибше паде на землю сумерк. Чорні й невиразні стоять смереки на блідожовтім, західнім небосхилі, а піряні верховіття сосон ткають на ясному фоні ніжні мережки.
Рама мойого вікна темніє щораз більше і темність заливає кімнату. На огнищі палахкотить огонь і кидає на стіну червонявий відблеск. Дерево сичить, лускає, стогне і пахне живицею та зрубаним лісом.
Нараз я нічого не бачу. Впала на землю ніч і усе потонуло в темноті, як у каламутній воді.
Я сама в кімнаті. Ні, не сама. На полицях лежать твори моїх улюблених письменників — Walt Whitman, Коцюбинський, Romain Rolland… а з темних, позолочуваних рам дивляться на мене портрети і постаті, яких товариство стало для мене потребою.
Огонь палахкотить і малює на стіні танцюючі смолоскипи. Свічу лямпу. Ховаються по кутах кімнати тіни, а блідо-зелена заслінка лямпи розливає довкруги матове, лагідне світло. І якось дивно виглядає сих кілька предметів, що їх досягнуло світло лямпи. По бронзі кінної статуетки Верокієвого кондотієра вспливає невиразний блеск. Твердо, як камінь, рисуються риси  його завзятого лиця, начеб полководець Коллєоні не був ніколи людиною. Начеб сила волі перемінила його в зелізо і зробила з нього статую, що стоїть нині у Венеції.
В одній з тих мінливих ваз, що зверху прикрашені зеленявими вужовими лініями, та у світлі блистять червоно, як хрізоберілі — в одній з тих ваз сумує китиця осінніх айстрів. Айстри рожеві, лілієві, білі…
 А на столі, переді мною спочиває в мягкій, шкіряній оправі найкрасший монумент, який зміг поставити товариш товаришеви. Се Теннісона „In Memoriam“, посвячена памяти друга Артура Галляма, який несподівано та передвчасно згинув стмертю в одній подорожи. З поміж друкованих рядків книжки віє невисказаною благородністю. Живою стає перед очима ранена душа людини, що зуміла так любити.

Так — у сій кімнаті живуть своїм життєм — нібито — бездушні річи. Книжки говорять, образи дивляться, кождий предмет нібито розуміє, як потрібний він до гармонії цілости. Кождий з них, один більше, другий менше — має якийсь вплив на людину, яка жиє між ними і відіграє якусь хочби найменшу ролю в її життю. Часом і найбільшу…
Задумалася я… Зі стіни ласкаво усміхається тонкоустна, чорноока римлянка XVII віку, з червоною розетою в темнім волосю, а там далі дивляться на мене прекрасні, заплакані очи Беатрічі Ченчі. Які вони рідні, знайомі мені, ті бідні, заплакані очи…
Тихо в кімнаті. На огнищі огонь давно згас. Тільки айстри ніби похилилися і якийсь сум спливає від них на мене.
ІІІ. Два поліна.
Переді мною на столі лежать два поліна. Се поліна, якими палиться в печі і я взяла їх з купи порубаних дров. Неумолима сокира зберегла їх кору; одно з них березове, друге з осики.
Тепер лежать вони преді мною на столі і говорять до мене. Ще майже свіже, живе дерево — отсі два бідні, відрубані кавалки. Під білою, сивим мохом оброслою корою березу видно нову, ніжну шкірку — неначе на рані, що вже гоїться, а жиласте дерево повне життєвого соку, що якраз почав у ньому кружити. Бідна береза! Де поділися її розплетені коси, які марили мабуть про дрібні листочки, що мали зазеленіти незабаром?— Чи не подібне отсе поліно до кавалка мяса, вирубаного з живого тіла? Приходить мені на думку Шайльок з Венеціанського купця і питаюся, чим ми ріжнимося від нього?
Осика не така ніжна — ріпата вона якась. Так і почувається, що ставляла при рубанні більший опір ненависній сокирі. Боролася з нею. Не ляла під її ударами соіз таких рясних, як ніжна береза. На попелястій, осиковій корі осів у густих оселях ясно-зелений мох, а в середині поліна сторчить кінець відрубаної гілляки. Наче рамя, від якого відрубана руку.
І — признаюсь — ся відрубана гілляка переймає мене більшим болем, як відбиті рамена Мільоської Венери. Бо Венера з Мільос не жила…

Федір Дудко
Дід Яків.
А вы на землҍ проживете,
Какъ черви слҍпые живутъ —
Ни сказки про васъ не разскажутъ,
Ни пҍсенъ про васъ не споютъ.
Максимъ Горъкій.
Як тепер бачу його перед собою. Сивий, кремезний, похмурий, як старий порохнявий пень, із сивою кудлатою бородою і нашорошеними, поруділими від люльки вусами, з гострим поглядом вилинялих старечих очий, що зиркають зпід важких насуплених брів, із чорною закуреною люлькою у роті, яка завжди шкварчить, сопе і точить тоненькі звійки диму мішаного запаху міцного бакуну і ароматного вишневого листя, в широких, підперезаних тонким очкуром вибійчаних штанях із довгою матнею і важкими пазухами, що висять із заду на халявах, у старій поруділій від дощів і сонця смушковій шапці, яку завжди носить на голові — і взимі і в літі. Як тепер чую човгання його важких шкапових чобіт, рудих, як іржа, і старих, як сам він, і тяжке кряхтіння, по якому вже здалека знати, що йде дід Яків, і яке завжди нагадувало мені скрип старої сухої осики в пасіці за садом.
Дід Яків — якою загадковістю віяло завжди на мене від сієї похмурої, насупленої, таємничої постаті!
Я був тоді маленьким хлопчиком, жив на хуторі у свого діда і цілий день, зраня до вечора, бігав на своїх прудких ногах по великій просторій садибі, поспіваючи всюди, де було треба і не треба. І серед сього широкого привілля, повних світлих радощів сонця, безмежної блакиті неба, зелених килимів левад, піль, пастівників і сіножатий, широкого шуму лісів із таємничим гомоном густого верховіття і дивною симфонією дзвінких пташиних співів — серед сього безкрайого неба яскравих барв і ясних чистих тонів у моїй дитячій уяві завжди виростала, як постать чарівного маґа, повна містичної загадковости казкова фіґура старого діда Якова.
Дід Яків — як тепер бачу я його перед своїми очима.
От, важкою ходою, з сопінням і кряхтінням, без свити, в розхрістаній на грудях сорочці, наближається він до мене.