А. Скальковського, Д. Яворницького, Прок. Короленка з історії козаччини; року 1916-го, по моїм вказівкам, придбав він двотомну історію кубанського козацтва Ф. Щербини. До сих праць він додав народні пісні, козацькі думи та ті народні перекази, які доводилось йому чути в ріжних місцях Катеринославщини під час своїх частих мандрівок по історичних місцях, звязаних із минулим Запорозького війська. З сими місцевостями А. Кащенко був добре знайомим. Отсе весь той запас його знання, яким він орудував, пишучи свої історичні оповідання . Перші джерела, опублікованні вже архивні матеріали, його не цікавили, хоч вони далиб йому (як наприклад, зібрані Д. Яворницьким або А. Андрієвським) богато цікавого і придатного для історичних оповідань. За те він свобідно користувався пам’ятками народньої словесности, піснями та переказами. Сьому матеріялови він надавав першорядне значіння. Одного разу він виступив у засіданні Катеринославської Архивної Комісії з рефератом про напрям і русло тепер уже неістнуючої річки Половиці, на якій лежала запорозька слобода Половиця, перетворена, з наказу Катерини ІІ й волі Потьомкина в Катеринослав. Про сю річку в 80-х роках не мало писав О. Єгоров і инші дослідувачі минулого Катеринослава. Після того пощастило знайти чимало нового архивного матеріялу, знайдено стародавні мапи та пляни, що гаразд висвітлюють питання про сю річку, положення слободи Половиці й самого Катеринослава. Але А. Кащенко, пишучи реферат, обмежився лише своїми власними спостереженнями над окремими частинами сучасного Катеринослава та деякими переказами, що йому доводилось чути; він не використовував навіть статий О. Єгорова, І. Акинфієва, В. Володимира. Через те реферат давав надзвичайно мало, вийшов слабий. У дискусіях, що почалися після реферату А. Кащенка, нижче підписаний та Д. Яворницький підкреслювали те, що він не використовував давно вже опублікованих відомостий та архивних матеріялів. На такі закиди своїх опонентів А. Кащенко заявив, що в його очах архивні матеріяли нічого не варті: в них говориться все з урядового, ворожого до нас погляду, головне- ж і першорядне те, що говорить сам нарід наш у своїх піснях та переказах – отсе тільки й має значіння! Що се було сказане не випадково, а виходило з його поглядів та щирих переконань, се видно з його мало не всіх історичних оповідань; у богатьох з них бачимо топоґрафічні та історичні помилки, цілком неправдиві, безпідставні відомости, ненатуральні перебільшення, наївний романтизм, непотрібна ідеалізація поодиноких осіб та явищ і т. д. Візьмімо хочби його " Згадки про Сагайдачне та його околиці" ( видано 1916 р.). Сагайдачне – се урочище на лівому березі Дніпра межи теперішнім залізно-дорожним кичкаським мостом й головою острова Хортиці. Тут були великі, гарні скелі, густий, дубовий гай, де колись водилась сила всякого птаства, звіря та гаду. Ще в першій половині ХІХ ст.  тут був глухий кут, де переховувалися ріжні бродяги та кріпаки, що втікали од панів. 
Недавно величезні дуби порубано, чудові скелі порвано динамітом на камінь для бруку в надніпрянських місцях. Тепер тут Німець Нібур заснував санаторію (була бодай до 1918 р. ) і місцевість стала мало цікава. Такі досліджувачі місцевої старовини, як Яків Новицький, та й сам А. Кащенко, що знав се урочище від 60-х років минулого століття, свідчать, що се була на диво гарна, поетична місцевість, і дуже жаліють про знищену красу від природи. А. Кащенко нераз одвідував се урочище Сагайдачне, і через те було свідком дикого, варваського поводження з дарами природи, і от у своїх мандрівок до Сагайдачного. Автор простодушно гадає, що урочище зветься Сагайдачним через те, що се було улюблене місце для славетного гетьмана Петра Сагайдачного, од якого залишилось на одній зі скель камяне ліжко сього гетьмана (знищене на початку 80-х років), що на Хортиці збереглися сліди запорозьких окопів од часів Петра Сагайдачного, що тут останній будував чайки для своїх славних морських походів і т. ин. А. Кащенко не числить ся з тим, що Як. Новицький ґрунтовно довів, урочище зветься Сагайдачним не на честь славного нашого гетьмана, а од того, що тут у кінці XVIII і на початку ХІХ ст. довго переховувалися (чи красше мав тут пристановище) популярний серед місцевої селянської людности якийсь утікач гайдамака Сагайдачний, який звичайно не мав нічого спільного з гетьманом Сагайдачним. Не хоче знати А. Кащенко й того, що Запорозької Січи на острові Хортиці ніколи не було, і ті окопи, що знаходимо тепер в голові Хортиці, не запорозького походження, а московського; се сліди тих ретранжементів (фортець), що робило московське військо під час походів на Татар та Турків, під проводом Міхіна, в 30-х роках XVIII ст. Говорячи про гадів, які водилися в Сагайдачному, А. Кащенко розповідає лєґенди про силу полозів; його оповідання про них занадто гіперболічні. Полози в нього вилазять зі своїх гнізд-нор і дуби зеленіють уже тоді, як ще й Дніпро не очистився од криги. Така ненатуральність робить неприємне вражіння…
В історичній повісти «Зруйноване гніздо» А. Кащенка малює картину колонізації запорозьких земель після зруйновання Січи в 1775 році московським урядом та панами-поміщиками, що переганяли сюди своїх кріпаків, і взаємне відношення нових кольоністів з попередно осілою (українською) людяністю. Момент дуже цікавий і в історичній літературі досить освітлений. Та «Зруйноване гніздо» має богато історичних хиб, дає не відповідну історичній правді картину. Запорозька Січ у нього зразу ж після скасування січового товариства стає слободою князя Вяземського, тим часом як у дійсности Січ зразу ж була перетворена в місто Покровськ, осередок так званої Славянської «провінції», до церкви призначено священиків, січові куріні та всякі ві ськові будинки зараховано державним майном ( а не
 зруйновано!). Тільки по сімох роках «провінціальні» установи переведено до Никополя, міщанство переселено туди-ж, а землі подаровано Вяземському. Запорожець Лазар Глиба, що мав свій зимовник коло слободи Половиці там, де тепер у Катеринославі Потьомський сад, виставляється в неналежному йому освітленню; в ньому нічого не було ворожого до Москалів. Опубліковані вже документи свідчать, що він робив якісні послуги російським військам, коли вони окуповали запорізькі землі, і за сі послуги затверджено йому право на зимовик і певну площу землі тоді, як од неприхильної до Москалів козацької старшини поодбирало все майно, а їх самих увязнила російська військова влада… І таких помилок в оповіданнях А. Кащенка можна знайти дуже багато. Про артистичний бік сих оповідань говорити не будемо: їх негативні риси під сим оглядом нераз зазначалися рецензентами окремих оповідань.
І все таки твори А. Кащенка мали та ще й довго матимуть велике виховуюче значіння для наших мас народніх, для нашої шкільної молоді. Чогось ліпшого для таких читачів поки ми ще не зможемо дати. Поки що треба бути вдячним А. Кащенкови й за те, що він дав нам.
* * *
Останній раз бачив я А. Кащенка і кінці 1918 року. Гірко, боляче було дивитись на нього! Розбитий лихою хоробою ледви ходив, пробував щось говорити, але розібрати, що саме він говорить, не було змоги, навіть сам попоїсти не міг, потрібний був догляд, піклування за хворим. Потім його друга жінка, Московка по переконанню, якій він передав право на видання його творів, покинула його, він залишився самотним, без матеріальних засобів… Шкільна українська модель Катеринослава, особливо ученики недавно заложеної учительської семинарії, звернули увагу на популярного письменника і взяли його на своє утримання. Тяжко живеться на Україні, скрізь руїна й недостача матеріальних засобів. Ученики зорґанізували трупу, дають вистави й концерти по селах, збирають збіжжя та инші продукти й за се утримують і себе, й письменника А. Кащенка! І так жив він до самої смерти своєї…
Поховали А. Кащенка надзвичайно урочисто. – В похороні брало участь усе українське громадянство, всі українські школи. Похорон носив чисто український характер; переказують, що були навіть жовто-блакитні прапори… Перед тим, як залишити свіжу могилу, присутні відспівували: "Як умру, то поховайте"… 
Небіжчик Андріян Кащенко належить до старих українських діячів й біоґрафія його – се сторінка з історії, ще не написаної, нашого національного руху на Надніпрянщині в старі, перед революційні часи. 