Трохи не місяць, як відібрала твого листа, люба Лесю, а ніяк не зберусь побалакати з тобою і подякувати за твою щиру ласку до мене, за твого гарного листа, котрий мав багато цікавого, а що мій розкаже, то й сама не знаю.
Перш усього вибачай мені, голубко, що довго не писала, я вже добре знаю, що ти лаєш мене, та й є за що, але якби ти знала, що зо мною діялось в той час.
Бачиш, зразу після свята були назначені в школі поверочні екзамени, котрі скінчились тілько на тім тижні; от і треба було багацько заніматись, тим більш з моїм поганим характером, коли я завше на екзамені так перелякаюсь, що більш половини того, що знаю, або перепутаю, або й зовсім забуду. Вчиш, вчиш, а тут таке неспокійне, таке погане состояніє, що забіжав би куди-небудь од всіх і усього. Тепер же, хвала Богові, все скінчилось добре, получила зо всього по „4“ і відпочиваю душею і тілом.
Найбільш усего погано мені було на екзамені музики: жду поки прийде моя черга, а сама чую, що голова йде кругом, руки, як лед, серце як не розірветься на шматки. От прийшлось мені йти до фортеп’яно; як я сіла, як грала, - не пам’ятаю, тільки чула, як тремтіли руки, як мене всі заспокоювали, а Климов дав напитись води. Навіть коли скінчила, сказали мені, що добре, не могла прийти в себе. Я завше і в гімназії на екзамені страшенно волновалась, але так, як тепер, - ніколи.
Мабуть, тут трошки винен і театр. Ще на свята приїхали Зань-ковецька, Садовський і др[угі], - пішли ми раз, другий, а далі вже і почалось моє бідування: тягне мене в театр так, що страх, а з другої сторони виглядає грізно екзамен і не дає спокію. Ну що тут на світі Божому робити? Але я все ж пішла кілька разів, та все на драми і розстроїлась ще більше.
Ти бачила Заньковецьку? Боже, як вона чудово грає! Забуваєш весь світ і душею переживаєш все те, що й вона. Скілько живої правди, сили! її гра чарує, якось западає в душу, неначе щось рідне та миле, як та тиха та маняча мрія, котра затягує чоловіка в даль і примушує все, все забувати. Більш усього подобалась мені „Безталанна“. В послідній дії я не видержала і, здається, не тільки почала плакати, але кричати. Кінця так і не бачила, бо очнулась тим та тоді, як мені почали давати якісь краплі чи що. Потім соромно мені було, що це як якась „нервная барышня“,
але що ж я буду робити, коли не можу. Садовський теж дуже гарно грає, а Саксаганський в деякий ролях зовсім заміняє Кро-пивницького. Да всі вони гарно грають. Ці два тижня ми ходили трохи не кожний раз, і після кожного спектаклю я ходжу сама не своя і тільки бажаю ще, ще - і так без кінця. Здається, швидко мене відправлять у Київ, в Кирилловський, бо зовсім зійду з ума (коли він [нрзб.] у мене був коли-небудь).
Вибачай мені, Лесю, за цей лист, коли ж все забула за театром, от і тепер тілько і гадки, як піду післязавтра на драму Ста-рицького „Не судилось“ або „Не так ждалося, як склалося“.
Музика моя йде далеко краще, ніж перш; звиклась я вже з школою, але з товариством не звикнусь ніколи. Так часом сумно стане, що нема кого по душі. От і згадаєш Київ, де у мене зосталась люба товаришка, згадуєш другу щиру душу в Колодяжному, та й сумно стане на серці.
Що ж ти поробляєш, Лесю, що тепер пишеш? Все перекладаєш Гейне, або може вже друге? Коли б вже швидше літо, щоб побачитись нам з тобою, побалакати (тепер вже я буду з тобою балакати не тілько очами, але й речами). Будем знов любоватись красою моря6; знову гарячими літніми вечорами будеш мені читати свої вірші та думки.
Ну, бувай здорова, моя люба Лесю! Хай Новий рік принесе тобі щастя-долі. Дай Боже, щоб всі твої бажання сповнились в новому році, як того бажає твоя добра душа, котра заслуговує всіх благ!
Поцілуй від мене маму і діток. Наші всі щиро привітають тебе, твого тата і маму. Пиши до мене швидше, може, на цей раз і я буду справніша.
Твоя Рита
P.S. Про те, як для мене пройшли свята, нічого і писати, бо було ні весело, ні сумно, але годинами скоріше сумно. Написала б тобі ще, але голова страшенно болить.
'Комарова Маргарита Михайлівна, в одруженні Сидоренко (1870-1929) - перекладач, засновниця одеського літературного товариства “Молода громада”, яке продовжило культурні традиції “Плеяди”, одна з доньок відомого українського бібліографа, критика, фольклориста Михайла Федоровича Комарова. Косачі та Комарови дружили сім’ями все життя, особливо приязні стосунки склались у Лесі Українки з Маргаритою Комаровою (познайомилися влітку 1888 року в Одесі).
