
07.07.1944
Люба Лілічко!
Одержала Вашу листівку від 29.VI. Так прикро, що 25 років такого життя, як було у нас, подолали навіть нашу фамільну вдачу (а вона виразно визначалася у Вас і у мене теж) - не тратити гумору за скрутних обставин, і з ваших листів це бачу, і по собі почуваю. Ці збори до виїзду й розмови відповідні серед Ваших теперішніх знайомих просто дивують мене, - що ж тоді говорити про нас?! Як Оксана теж збирається виїздить серйозно, то чому не пишете, куди саме? Та чи це тільки бажання, чи й можливість?
У нас можливості самим кудись рушати немає, отже, поїдемо туди й тоді, куди повезуть. До цієї Вашої листівки у мене була ще надія, що, може, зрештою, удасться нам з Вами з’їхатись хоч би й не в самій Празі, то десь у межах Префект[ури], але тепер і ця надія згасла.
Тут оце декілька днів тому приїхав Юрко [Косач] (на загальному тлі всяких прикрих новин то була одна приємна новина -що живий і на волі). Вигляд жахливий - худий, блідий і страшенно зголоднілий. Пробув під карою 3 місяці, врятував його колишній начальник з [нрзб.]. З проявою розійшовся за скілька день до цієї історії, але все-таки в біду попав через неї! добре, що хоть не за крадіжку (від неї всього можна було чекати). Отже, щоправда, дорогою ціною, проте вилікувався від захоплення сміттям. Між іншим, від Юрка і ще від 2-х осіб довідались ми тут, що Люся одного зовсім поля ягоди з проявою, і так прикро, що її дівоче прізвище [Драгоманова] знеславлюється. Та й стара теж хороша (не знаю, чи писала я Вам про Ант[оніну] Ів[анівну]?) - Льоні порнографічні листівки посилала, от вже мерзота, а як уміла удавати з себе “добродетель”. Як почнуть тут скількі знайомі згадувати сімеєчку, то одна публіка та й годі. Мабуть, і Вам з Оксаною з їх приїздом не раз ніяково буває перед порядними людьми.
Довідалась учора, що п. Всеволодові, очевидно, швидко треба буде виїздити з установою, а від нього давненько не маю листів. Юрко [Косач] тепер живе й працює в Кракові, але він такий “неосновательний”, що я не хтіла через нього вдаватись в жодній справі, як-от роботи для Олесі чи всякій іншій.
Чи Вас[иль]ко не хоче десь улаштуватися тут, чи не може? Але й тут йому буде неважно, він свідомий того? Тут тепер дуже багато грибів, і то правдиво білих, та ягід (чорниці й суниці) - і діти насолоджуються. Взагалі, наші діти трохи це здичавіли, але втішаються з природи по-справжньому.
Цілую вас трьох. Олеся й діти також. Діти часто в розмовах згадують Вас і, видно, таки справді пам’ятають, бо різні деталі побуту згадують. Цілую.
Дора