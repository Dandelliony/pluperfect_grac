
1907
Дорогий мій, любий Михайло Васильович!
Прошу Вас дуже вибачити мені таку нескору відповідь на Ваш лист. Коли я його дістала, то була хора, хоч це було і недовго, але після того я навіть і досі почуваю себе настільки некріпкою, що не завше можу засісти писати листи. Я навіть своїм дітям цими часами пишу рідко.
Скоро, як дістала Вашого листа, я бачилася з Лілею, і вона мені казала, що пише Вам часто. Писала вона Вам, мабуть, що Михась був трохи хоренький. Я бувала тоді у Лілі майже кожний день і бачила, що нічого опасного у його не було і не бачила потреби писати про це, турбувати Вас надарма. Сангайло - доктор дуже добрий, і Ліля завше його кличе, як потрібно буває.
Я заходжу до Лілі, як тільки маю часину зайву, і весь час бачила, що усе у їх добре упорядковано, і навіть тоді, коли Леся від’їжджала. Тепер вона вернулась, і Ви це, мабуть, знаєте. Здається мені, що вернулась вона через хоробу Кльоні, і це мені страх як прикро. Боюсь, щоб Леся не завзялась ходити коло хорого. А це вже було б зовсім не до ладу. Ви про це не пишіть своїм, бо, може, я і неправильно думаю, а мої думки ще можуть підбити її на таке діло.
Ліля виглядає нічого собі - непогано. Вона цими днями мусила піти до доктора, спеціаліста по горловим хворобам. Так їй радив Сангайло, котрий знаходить, що у неї якась ангіна, котра і не заразительна, і не вадить їй самій, але від котрої треба все-таки їй вилічитись. Про це Ви не турбуйтесь. Я буду настоювати, щоб вона лічилась як слід. Завтра надіюсь бачитись з нею. Може, я піду до неї, а може вона прийде до мене, бо завтра у нас урок музики. Вона з усердієм займається і уже вспіла так, що мені приємно. Жалкуємо, що скільки часу пройшло марно, особливо через її дефтерит, котрий, може, і не був ним, як підозрював доктор. Ну, та що зробилось - цього вже не вернеш, будемо надіятись, що на дальше усе піде добре і що Ви там будете здорові, це
саме головне. Ви будьте спокійні за своїх, не нудіться вже за ними, перетерпіть задля них усе.
Мені дуже неспокійно за дітей, і за одну, і за другу. Старший зять [Іван Шишманов] досі не виходить з хати, не поправився. Чекають тепла, щоб випровадити його в Італію. Добре не знаю, як там з Радою - вона мені пише рідко. Я забуваюсь тільки за уроками, котрих набралось у мене цей рік досить, бо таки мені і треба їх, бо діла мої матеріальні ідуть дуже недобре. Одна турбота кінчається, друга починається, і всі вони відбиваються на кишені. Спасибі Вам за справки, але вони такого рода, що мені з ними не справиться. Таке вже моє счастье.
Лист два дня залежався, а тим часом Леся виїхала сьогодня, повезла Кльоню у Ялту. П[етро] А[нтонович] прохав мене уговорити її як-небудь, щоб з ним не їхала. Я сама знаю, що це їй не на користь. Ходила до вас, вмовляла, та хіба ж можна було що-небудь зробити, коли усе єдно і оставаться їй тут, і турбуваться теж не користь для неї. Ліля, мабуть, усе напише Вам про неї.
Цілую Вас, дорогий мій, міцно. Постарайтесь забрать себе у руки, щоб не тратить енергії. Зоря теж цілує Вас.
Любляча Вас Л. Драгоманова