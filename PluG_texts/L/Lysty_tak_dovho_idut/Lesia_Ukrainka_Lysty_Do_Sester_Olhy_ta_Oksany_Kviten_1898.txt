
[квітень 1898]
...тому, що вам тепер тяжче приходиться, ніж би, може, воно було б, коли б я свого часу інакше себе тримав і інше свої справи провадив. Мені ж прийшлось першому розпочати цю болісну епоху1 2. І хто його знає, чи не на тобі окошилась частина того, що мусило окошитись на мені. Я хтів, щоб ти не наробила тих помилок, які робив я, щоб сякий чи такий мій досвід та був тобі на
корист і проторив тобі рівнішу і гладшу життєву дорогу, ніж моя була досі. Через це кажу: не гарячись і здержуйся, балакаючи з мамою, хоч би які прикрі речі вона тобі не говорила, бо після тобі самій дуже прикро буде за всяке своє прикре слово. Краще просто попросити пожаліти тебе й себе і не казати того, що зневажає тебе й її. Я думаю, що такий спосіб найкращий, бо підриває у сам корінь ґрунт для дальшого роздраження.
Взагалі, як часто мені приходилось жалувати, що не згадав у певну хвилину мудрої приказки, що слово вилітає комаром, а вертається волом. То ж знов кажу, не од чого іншого я це все кажу, як од жадання тобі всього найкращого в світі.
Сподіваюсь, що в апрілі цьому, в кінці, чи в маю ми з тобою побачимося: дрібніше про всі ції справи побалакаємо. Тим часом ви [нрзб.] собі гуляйте та спочивайте, та од моря і гір сили набирайтеся. Якщо погода буде добра, то поїдьте в Массандру, а якщо горний клуб уже їздить, то в Лівадію, Ореанду і Еріклік та на Ай-Петрі. Хоч тобі, Зей мій любий, на Ай-Петрі не раджу, таки занадто довго треба там їхати та ще й чимало йти, та й до того туди, я думаю, треба добре одягатись тепера, бо на горі мусить бути холодно порядно.
Ну, пора кінчати листа, то ж бувайте здорові, мої любі, та пишіть швидче! І ти, Оксануль, напиши, конешне, все, що і як чого було.
Ну, до зобачення!
Нехай цвіте кохання! Цілую вас міцно.
Ваш брат Михайло