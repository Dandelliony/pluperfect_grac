
18.06.1944
Дорога Ольго Петровно!
Занепокоїли Ви мене вісткою про Ваші очі. Може, Ви надто працюєте? Буду робити все можливе, щоби Вам прислати гроші.
На другий тиждень буде Шлемкевич, то, може, він поможе. Якби Ви знали, як мені прикро, що Ви мусите заробляти писанням на машині - замість робити таку важливу роботу. Передмови я ще не написала - бо знаю, що “В[идавницт]во” навіть не думає це видавати. Я ладжу для д-р. П. вибір з маленькою передмовою. “В[идавницт]во” тепер друкує всякі фабрикати історичних оповідань авторів, що вже не можуть боронити своїх прав, бо повмирали. Будуть їх скорочувати, переробляти і пускати в маси робітників в Німеччині. Але і така література потрібна, щоб заохотити до читання української книжки.
Мене заїдають різні турботи - але я витримую. Леся буде концертувати в Стрию, а Мирон і Ромчик в школі. Сподіваюсь ще мами. Можете уявити собі, кілько різних справ. Але Ви не пишіть, що Ви мені завдаєте якогось труду. Це мені боляче, що я так мало можу для Вас зробити.