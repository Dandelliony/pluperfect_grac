Христос воскрес!
Мої Любі Зеїчку, Ліля і Оксануль!
З роковим днем Великодня будьте здорові на стороні чужій, в країні бусурменській, в землі [нрзб.], над морем синім. Як то вам святкується та пробувається? Як твоє, Зея, здоров’я миле, яка тобі пільга од ліків водяних? Чув я про них багато доброго, сподіваюсь, що й тобі вони на пользу будуть. Де то ти своїх гостей умістила
і як ви там [нрзб.], чи добра погода (сподіваюсь, гарна, бо коли у нас тута погода таки добра, то що мусить бути в Криму, - досі вже троянди цвітуть та конвалія). Як їхали і як доїхалось меншому посестрію? Певне, їхали на Байдари, а не морем. Як то вам обом сподобалась ця сухопутна дорога? Взагалі цей шматок од Джанкоя до самого Севастополя чудовий і цікавий. Ну та й южнобережне шоссе теж чогось то стоїть. Я на Байдарах не був, але був на Георгії, це, кажуть, похоже одно на друге. То ж на мою думку, мало єсть видовищ, як це, щоб захоплювало душу і врізувалось в пам’ять. Оце около 8 літ, як я був на Георгії, але й по цей [час] живо пам’ятаю усе чисто до дрібниць. Хороше і дуже хороше!
Якщо за новими вражіннями та балачкою знайдете час, то напишіть мені, як ся маєте, що робите і як себе почуваєте. А як доїхали, то непремінно напишіть, бо світ воно неблизький, а сторона Halb-Asien, чи коли не Ganz-Asien. Ergo напишіть.
Вибачай, Зеїку, що не послав тобі оттиска з своєї статті в „Научному обозрении“ надрукованої, але я її і сам не маю, як дістану, то зразу ж пришлю. A propos статті, чи читала ти Толстого про искусство? Я її сам не читав, але Шура читала і розказувала. Ото, господи, наколотив він там горох з капустою, просто не приведи Боже. Просто квінтесенція толстовської „десницы и шуйцы“, мовляв Михайловський. Просто і злість, і досада бере, що оце другий великий писатель на то нещасне искусство нападає та й од своїх творів одрікається. Перший Гоголь, другий Толстой. Але хто його знає, я чогось у щирість повну Толстого не вірю. А чи не нагадує тобі ця історія з толстовським нападанням на культуру, науку і іскусство байки Крилова про певне звіря „под дубом вековым, желудей накушавшись досыта?“ Пане голово? Що ви на це скажете?
Недавно прочитали ми книгу вельми цікаву, - називається „Дневник толстовца“, певного Ільїна. А єсть вона найлюбіша критика Толстого, його моралі, а також покійника Ге. Надто достається Ге. Коли вона єсть в Ялті, ця книжка, то конечне прочитай і тому якомусь толстовцю дай прочитати. Між іншим, там єсть дуже дражний вираз, що, мовляв, Ге і Толстой жестом толстовства „попереводили“ своє добро, маєтки і гроші на жінок і за їх спідницями проповідували проти особистої власності, хочуть нічого не мати, ні про що не дбати etc., etc. Одне можу сказати, що пошесть „толстовства“ істотно ослабла, а з часом зовсім згине, я думаю. І все-таки в конець кінців видно, що він великий пан, знає тільки пустопорожню аристократію та робочого мужика, а інтелігентної роботящої маси буржуазії та пролетаріату, професіональних робітників зовсім не знає і знать не хоче. А щодо розуміння суспільних стосунків, то устарів він на яких 20 літ, коли не більше. Ну, да бог з ним, краще про що інше.
От як матимеш час та хоч малий вільний гріш, то зніміться утрьох та мені карточку пришліть, та й вам воно буде приятно таку мати. Карточку племінниці вашої Євці- позюмочки - реп’яшка посилаю ненаклеєну, дайте її тут якому фотографу наклеїти. Про Шурині новини не пишу, нехай вона сама напише. У мене їх нема, принаймні, добрих. Оце на провідному тижні точно наконець почну свій магістерський екзамен, почну з фізики, та й боюсь її страх як, і сам не знаю чого. Якщо добре піде, то зараз почну старатись об політехнікумі та Києві. Ачей що й з того вийде.
В кінці апреля - в початку мая я, певне, буду в Києві. К тому часу тут діло виясниться, і якщо все гаразд буде, почати з [нрзб.] балачку.
Чому ти, Ліля, нічого не написала, що мама сердиться, чи пак, обіжається, на мене, що я не прислав телеграми про народження Євці. Недобре це вийшло дуже, бо мама, знати, дедалі то все більше та більше розтравлювала, ну а тепер дійшло до того, що і я сам не знаю, чи що вийде з того листа їй, чи ні. Коли б я раніше відав, то, може, воно далося б куди раніше і швидче залагодити усе непорозуміння. То вже, будь ласка, другий [раз] пиши зараз, як що-не-будь таке скоїться. Та ще моя сердечна рада: не заводься ти тепер з мамою у спори при обстоюванні своєї самостійності, бо нічого спорами не докажеш. Тілько сама наприкришся та й мамі тяжко буде, а краще, як кажуть черніговці, „перемовчать“, та зробити по-своєму, коли не можна інакше зробити. У нас все-таки нерви молодші та еластичніші, у мами ж вони геть не можуть витримати того, що наші, і так швидко забутись вона не може якої-небудь фрази. Не думай, моя лілея, що я тобі які нотації чи що читати хочу, або „пробирати“, - зовсім ні, просто мені дуже шкода і маму, і тебе, і дуже мені серце болить за усю ту стадію [нрзб.], яку ти тепер переходиш, і хочеться мені, щоб вона з можливо меншим болем для тебе й для мами пройшла. І це тим більше, що я так чи інакше, а в певному етапі винен.
* ат як знаєш - московські купці, як збираються банкрутувати, то „переводять“ свої доми на жінку та на діти.
