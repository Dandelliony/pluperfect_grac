Спасибі Вам, велике спасибі, панно Ларисо, за те, що кинули живе, щире слово українське в кацапщину, де його хіба тоді почуєш, як сам скажеш.
Простіть мені, що довго ждали на мою одповідь, але я не винен. Я, бачте, проїздив три неділі в Москву та в Петербург, а Ваш лист таки довгенько пролежав у мене на столі; не Вам тільки прийшлося довго ждати мого одпису, бо товаришів Вашому листові я застав таки трохи. Будьте ласкаві і залишіть Ваш замір не писати більш до мене, як довго ждатимете на одповідь.
Заразом я достав лист од Вашого дядька2. Він і мені нічого про повість не пише. Я думаю так, що він і не думав ніколи її писати, навіть і в ту хвилину, як говорив своє „слово тепле“. Зовсім інакше думав я, бо обіцяв свій переклад щиро і думаю таки й кожуха пошити3 4. Я, бачите, взяв на літо роботу, - написати перегляд провідних думок Вашого шановного дядька, але тепер бачу, що без творів його під рукою це діло неможливе, бо багато можна
просліпити, а дещо та й своє вліпити замісць Драгомановського. Думаю це діло залишити, бо нічого з нього не вийде. Silnego Samsona почну помалу перекладати, тільки достати його треба, що буде дуже важко, бо тут єсть таки трохи поляків, і інтелігентних поляків. Всякий чінар тут поляк з Литви, Білорусі або Кон-дресувкі - з України дуже мало. Єсть тут їден мій колега з гімназії - підлісничий - від нього часом і українське слово почуєш, але це не розмова українська, а слово тількі, вирване з пісні або прислів’я якого, воно тільки дратує, бо розпалює бажання.
Про переклади з Пітера я не можу сказати, що вони лиш „слово тепле“, бо Михайлові вже в Києві показував їден початий переклад Щедріна, а тепер, як я був в Пітері, дехто розпитував, куди посилати переклади. Не сподіваюсь, правда, багато, але, думаю, хоч крихточка вродить з тих розпитів.
Хоч Ви мені й хвалитесь своїм здоров’ям, але я таки гадаю собі, що Ви погано справляєтесь, що пора би Вам вже до козачка братись, а не то що шкандибати на милиці. Мабуть, Ви не дуже-то бажаєте позбутись її, що вона так до Вас привикла? Але я таки думаю, що Ви не зрослись з нею і що таки можете, хоч й не зараз, то трохи згодом, підпалити єю грубу. Дай-то Боже!
Яка велика шкода, що я тоді не заїхав до Вас в Колодяжне хоч на пару годин, бо тепер я дуже непевний, чі удасться мені через рік вирватись з оцієї кацапщини на свою Волинь. У мене така вже погана натура - як бачу кого в клопоті, то якось не можу втерпіти, щоб не встряти з своєю запомогою, а тут якраз й вирвалось таке капосне діло.
Завод, де я служу, так опустився, що й розказати в однім листі не можна. Доволі Вам буде вже сказати про те, що робітники тут живуть не своїм заробітком, бо він такий, що його майже нема, а систематичною крадіжкою з завода. Хазяїн з завода дістає убитки, робочий люд завжди голодний (яка біднота, якби Ви побачили!), а всякі кулаки-приказчики наживаються. Тепер якраз наскочив слушний час для завода, все піде верх дном - робітники будуть мусити жити з зарібка, а не з крадіжки, бо фабрика мусить давати доход, а не убиток, і зарібок мусить стати більшим, а не грошовим, як досі, - Ви не повірите, як я Вам скажу, що тут єсть робітники, що мають жінку й дітей, без землі, з хатою тільки, і дістають на своїх харчах по 3 крб. в місяць. Що то вже за нещасний, деморалізований народ - просто й повірити трудно.
Мої хазяї справді великі пани - сам то князь десь там в Пітері „занимает немое кресло“, але брат його - флігель-ад’ютант (тепер їздить з наслідником), батько жінки - государственный секретарь Половцев; словом, пани на всю губу. Щодо типа, то,
правду сказати, вони зовсім без типа. Що за людина сам князь, я Вам докладно сказати не можу, - здається, егоїст таки здоровий, знаєте, з тих „чесних егоїстів“, що стараються самі себе задурити так, щоб не бачити свого поступовання з поганого боку. Це людина, що глибоко в речах не роздивляється, а вихопить во всієї своєї діяльності з сучасного стану речей і обставки, і, обмежуючись такими межами, щиро старається не переступати традиційних і для того вже умовних вимагань шаблонної честі.
Жінка його - це людина вже зовсім інша: я ні від кого не чув про неї нічого злого - це справді щира і ідеально добра душа (правда, що нетрудно бути добрим, як нема потреби і нагоди бути злим). Тільки їдно погано, що нема у неї світлого і ясного погляду на життя людське, і для того вона, як і всі люди її кола, дуже поверховна, - вдарилась вона в філантропію, помога бідним з свого села, але тим тільки ширить ще більшу деморалізацію. Не догадується вона, що така вражаюча серце й душу біднота того нещасного люду родиться і росте з стану речей, що поки той робітник мусить красти, то він буде і бідний і деморалізований. Багато б хтілось з нею поговорити, та тілько їдно задержує - що не зрозуміє вона в годину чи дві того, для чого треба чимало часу постійної наукової праці. Приходиться незалежно від такого помічника, що міг би багато помогти, починати своє діло! Вам не може бути так жаль, як мені, бо Ви не знаєте, що то щире золото душа тії пані - це не звичайна філантропка pour passer le temps4, але людина, що всею душею хоче помогти, тільки не знає як, бо бачить добре, що все добро, що вона робить, якось розпливається, не збирається докупи і не зоставляє в тій бідноті ніякого сліду.
Ну! Але я забалакався - вийшов зовсім із теми, багато наговорив лишнього, багато недоговорив, а лист кінчається, спати пора. Не кидайте мене хоч своїм теплим, щирим словом. Що не договорив - ще колись договорю.
Ваш Панич Василько
Кланяйтесь папі, мамі й всім своїм. Тепер мені можна й не писати таким довгим адресом, а просто ст. Базарная Кеньша (Пен-з[енська] Губ[ернія]) В.Д.З[авилейск]ому.
