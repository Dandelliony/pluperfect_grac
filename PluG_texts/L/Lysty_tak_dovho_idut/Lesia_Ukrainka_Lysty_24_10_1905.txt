
24.10.1905
Дорога Лілю!
Сьогодні в „Кіевск[их] Откл[иках]“ надрукована по-українськи стаття Єфремова - перше безцензурне українське слово.
До видання самостійної укр[аїнської] газети все готово. Грошова справа зовсім забезпечена. Коли навіть буде на перший рік ЗО тисяч дефіциту, то й такий дефіцит буде покритий. Принцип газети такий: жадних доброхотних жертов. Кожна стрічка буде оплачуватися. Я в числі постійних співробітників не буду, тільки в числі спорадичних.
Цілком же маю віддатися другій справі, що народжується рівночасно - утвердженню „матиці“ (тільки не под сею назвою). Дуже прошу тебе і Кривинюка зложити статтю про чеську матицю. Якнайдокладнішу. Стаття буде надрукована в українській газеті, хоч би зайняла кілька фельєтонів, і гонорар за неї, як я вже казав, буде виплачений.
Увага: хоча газета буде не вирахована на простолюд, але просять писати якнайпростішим стилем і можливобільш очищеною від галицьких зворотів мовою, щоб не дуже кололи очі, як люде не будуть розуміти.
В викладі справи про матицю інтересно дати не тільки детальний огляд діяльности, бюджет і т. п., але й доторкнутися того, чи годяться в ній люде різних партій, які конфлікти виникали, і як матиця вижила, не вважаючи на ті конфлікти.
Натурально, дуже бажаний цілий ряд дописів з Праги, в тім числі і просто згадки про існування там української громади, але ж се не належить до числа таких пекучих потреб, щоб задля них варто було одриватись од ваших особистих справ і щоденних занять. Статтю про матицю я вважаю до зарізу потрібного.
З усіх наших спільних знайомих потерпів під час розрухи тільки один син Чикаленка - гімназист (ранений в руку, небезпечність була велика, але вже минула). Він був серед дуже небагатьох героїв, котрі змагалися з громилами в той час, як військо не стріляло по громилах, тільки по тих, хто з ними змагався.
Цілую міцно тебе і Кривинюка.
Твій К[лимент Квітка]