
ЗО.11.[1901]
Пишете, чому я Вам не пишу? Не знаю, але у всякім разі не через те, що не хочу. Справді, мені страшно стидно, що я досі Вам не писала, тим більше, що я сама навіть не можу знайти причини цього. От просто “так якось”. Але я все-таки думаю, що Ви не будете дуже гніватись на мене за це і вибачите мені, а коли я помиляюсь, думаючи так, то мені теж прийдеться розчаруватись в одному з моїх хороших знайомих. Ви знаєте, я, взагалі, дуже рідко пишу листи і не звикла їх писати. Може б, варто було б звикнути до цього, але так, як я ще не маю цеї хорошої звички, то завше дуже довго збираюсь, поки напишу. Отже, нарешті я пишу вам і прошу вибачення, що це тілько перший мій лист до Вас.
Ваша перша кореспонденція ще нігде не надрукована. Макс[им] Ів[анович] ще переправляв її і вчора тілько довідався, що в “Київск[ій] газеті” її не згодились надрукувать. Тепер він думає її послати, здається, в “Петерб[ургское] Время”. Другу, надіслану Вами коресп[онденцію], він теж узяв, так що вони обидві поки ще тілько у Макс[има] Ів[ановича]. Передавала я йому Ваше питання, чом він не пише Вам, - він одмовляється тим, що й Ви йому не писали ні одного листа про себе, а тілько про різні справи. Вчора тілько отримали Ваш лист до Лесі з умовою Товариства] ім. Шевч[енка] з Трушем. Цей лист через щось був задержаний на волочиській таможні і вскритий. Не знаю, що це має значити. Труш ще в Криму, але незадовго має приїхати. Од Лесі вже мали листи з Сан Ремо. Пише, що там тепер чудова погода,дуже тепло - 25 на сонці; живе вона поки що у Садовських, а потім, може, буде жить у якоїсь італьянської писательниці. Певно, вона Вам писала про все це саме.
Про себе можу написати Вам дуже добру новину: я їду в Петербург, до Лілі. Нарешті таки вибралась! Виїду, мабуть, завтра; буду заїздить ще в Ригу і пробуду там, щоб, поїхавши в Петербург і пробувши там з тиждкнь, виїхати з Петербурга вже разом з Лілею.
Од Лілі ми страшно давно не мали листа, але од Оксани Стеш[енко], котра їздила тепер в Петербург, знаєм, що вона здорова і мається добре, а через що не пише - незвісно. Я навіть не знаю, куди вона збирається на Різдво і чи взагалі думає виїздить з Петербурга. Я думала було поїхати до неї після Різдва, але потім рішила, що коли можна тепер, то краще вже тепер їхать, а то потім ще що-небудь помішає, і вийде так, що зовсім не поїду, а мені дуже хочеться поїхать і я дуже рада, що таки поїду.
Мабуть, до 20-го дек[абря] пробуду в Ризі, так що Ви пишіть мені туди (Мельничная, 90, кв. 7). Тепер вже я думаю, що буду Вам акуратніше писать.
Оксана