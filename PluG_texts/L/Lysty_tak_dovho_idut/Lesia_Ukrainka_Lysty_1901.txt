
[1901 ]
... Одружіння - це грань, переступивши котору, нема повороту назад, хоч ти що хоч роби, хоч розіходься, хоч розводься, - все це буде знов щось нове, инше, а не то, що раньше було. До того ж не дай Боже розходіння!
Для людини з глибоко почуваючою душею, як твоя, це мусить бути настільки тяжка річ, що радо терпітиметься велике лихо, аби ще більшого не було. Ну та, зрешти, це зайва, може, балачка, бо вже справа рішена, але я хочу сказати, що все-таки моя рада одружіння з формальностями, щоб не було неприємних правових і суспільних колізій і пригод.
Одну я річ хтів тобі поставити на вид, річ, про котору, певне, і ти, та й наші усі мало що думали. На моє ж здания - це сама головна річ, і її треба насамперед на увазі мати. Це здоров’я. Мені здається, та воно так фактично виходить, що всяке подружжя, одкидаючи корисні мотиви, має своєю метою дітей. Кожна ж дитина має велике право добре уродженою бути, себ[то] батьки її мусять бути здорові і тілом, і душею. Я б тобі радив удатися, так я колись свого часу зробив, до якого-небудь доброго лікаря і спитатися його думку з чисто антропологічно-медицинського погляду, чи можна тобі з спокійною душею йти заміж.
Головне, з погляду на те ж здоров’я, радив би я тобі раніш скінчити науку свою, а тоді вже одружитись. Як не як, а воно так виходить, що хатній клопіт спадає завше на жінку, то ж і дома метушитись, і за книжкою сидіти, і в лабораторіях і в клініках працювати дуже трудно. Сім’я багато часу забирає, то ж може статись, що для науки прийдеться настільки напружувать останні сили, що їх надовго не стане, і к кінця курса настілько будуть надірвані, що до настоящої життєвої праці людина вже нікуди не годитиметься. Коли становище жонатих студентів часто буває дуже і дуже тяжким, то тим паче тяжке становище замужніх студенток.
Укінчення науки ще має одне велике значіння: їм дається економічна самостійність і незалежність. Для заснування самостійної сім’ї це, на мою думку, найперша умова, бо тілько коли вона єсть, може бути мова про самостійність. Коли я сам себе прогодувати можу, тоді я тілько можу сказати, що я сам собі пан. Економічна незалежність і свій зарібок для жінки ще важніше, ніж для чоловіка, бо як не як, а часто просто в силу сугестії окола чоловік прибирає собі тону і замахів господаря в хаті, і тілько незалежність жінки зводить той тон до minimum’а.
То ж з усього сього моя рада тобі почекати з весіллям до кінця курса, щоб іти на нього з ясною душею і легким серцем. Тепер ти справу вияснила, так чи інакше переборола перешкоди, то ж спокійно можеш працювати для будущини. Ці три роки, що, може, прийдеться тобі перебути, мені здається, будуть, схоже, чи не найкращі, бо, по правді сказати, чи не найкращий час в житті людини - це час заручення чи засватання. Бо вже подружжя несе з собою багато клопоту щоденного, дрібного і часто неприємного, на плечі людини спадає тягар обов’язків. І дуже хапатись, щоб узяти його на свої плечі, зовсім не слід.
За цей час і жених твій успіє добитись чи заробку якогось сталого, чи професії которої. Я б йому радив зробитись електротехніком, коли не можна з теоретичною підготовкою, то хоч з практичною, зробитись на перших порах монтером чи що, а далі, наломивши руку, і самому проступити теорію, запровадити своє самостійне яке предприятіє чи добитись у якому-небудь великому ділі більшого становища, ніж монтерство. Це галузь промишленості, котора все росте і розширюється і для которої ще довго в Росії не хвататиме робітників умілих і сумлінних. В кожнім разі, за яке б діло не братись, на мою думку, треба його начинать з А, себто з того, що на раз дається в руки, як би се не здавалось мало. З малого людина сумлінна і енергічна може скоро добитись великого, а при великому попередня школа в нижчих ступенях завжди сильно в пригоді стає.
Як коли мене з університета, не дай Боже, доля попре, то я так і зроблю, що у монтери подамся. Ну, а поки що пиши, моє любе та миле, мені швидче, як ти ся маєш, що робиш і які у тебе думки та заміри.
Я тут сидітиму, певно, до 10-го, то ж твій лист мене застане.
Жадаю тобі всього найкращого, веселості і спокою. Міцно обнімаю і цілую тебе, моє любе, дороге.
Твій брат Миша