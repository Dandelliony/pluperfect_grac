Любий Євген Харлампієвич! Куди ж це подівся мій лист, бо я отповів Вам зараз після Вашого листа, адресував на редакцію, а оце позавчора знов послав другого листа теж на редакцію. В першому листі на Ваше запитаннє про позичку грошей я писав, що невідомо мені у кого можно позичити „на льготних умовах”, а що торкається мене (коли Ви „політично” запитували мене), то я ще з весни, передбачаючи Ваше скрутне становище, з Ваших же слів та з купівлі „бескеття” почав клопотатися про гроші і прохав тих людей, до котрих перейшли торік мої 10,000 р. віддати мені хоч половину раніш строку, і вони тоді отповіли мені, що може й оддадуть, „коли вродить хліба”, та коли я зроблю їм якусь „знижку”. Я згодився і прохав повідомити мене до 1 августа, але ж вони усе мовчали. Після Вашого листа я знов нагадав їм, і на сіх днях одержав відповідь, що вони не можуть мені нічого дать, крім звичайних %, бо не вродило. От і вся моя справа. Так що на мене не покладайтесь - нічим не можу допомогти. А от Михайлець (що сидить в конторі) питав мене, чи не знаю я хто шукав би грошей під закладну дома чи землі? Хтось препоручив йому вишукать поміщення грошей. Та ще запитали б Ви Сірого про гроші Грушевськіх, бо вони ж узяли під заставу дома 100,000 р., то не будуть же вони держать їх без %, а в банку тепер нігде не дадуть більше 3 Уг. Або, може, Шемети, пам’ятаючи Ваши послуги до їх, поклопочуться дістати Вам грошей „на льготних умовах” у когось з тих людей, що й їм допомагали.
Коли Ви збіраєтесь на Катеринославську виставку, то поїдемо разом в сентябрі, та за одним разом одвідаємо з’їзд земський, познайомимось та послухаємо про що люди гомонітимуть там. Дозвіл на цей з’їзд вже одержаний, а щоб мати право участі в йому, то ми це добудемо в Катеринославі. З’їзд називається „сельскіх хозяевь і земцевъ юга Россіи”. Сподіваюсь приїхати до Київа в кінці цього місяця, а може й раніш, але Ви пишіть мені, бо може раніш 1 сентября не приїду
Бувайте здорові!
Л. Жебуньов.