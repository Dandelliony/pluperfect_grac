Любий Євген Харлампієвич! Почав я помалу одужувать, хоч так „помалу”, що тільки вихожу з своєї кімнати, а сил ще нема. Підкосила мене проклята хвороба! Добре, що погода тут чудова, то може таки вдасться до початку мая підвестись, як слід. Але нудно мені тепер так жити тут, що й висловить не вмію: Радакови поїхали на свою дачу, а до инших знайомих нема сил ходить та й балакати не хочеться ні про що. Ну, та якось перебуду... Посилаю Вам оцей зшиток творів свіжо-випеченого українця, молодого хлопця. Я ніколи не бачив його, а навернув його до українства книжками, і остільки швидко, що аж дивно мені, але ж так навернувся хлопець, що вже й вірші по українськи почав писать і навіть грамотно вивчився писать за короткий час. Видно, що дуже влипло до його. Розуміється, що всі його твори цілком елементарні, та може хоч коротенький, хоч кілька рядків, вдасться вибрать для друку - то, пожалуста, надрукуйте. Треба підтрімати хлопця. І підпишіть його призвіще: „Олекса Москаленко”. Це підвише 
його престіж між товаришами, котрих він навертає до українства.
З Одеси я їхав на параході „Ксенія”, де теж знайшов між офіціантами двох свідомих українців, хоч не такі діяльні, як Береговий (котрого теж бачив в Одесі), але ж глибоко-переконані, навіть - до шовінізма. Стіхійно йде український рух!
Напишіть мені, будь Ваша ласка, чи приїздили родичи до Київа на святки, і що вийшло з того?
Мав на думці про щось написать до „Ради” та от же не хочеться братись за перо. Лежу на сонці, та й усе... Усього найкращого бажаю Вам сердешно і прошу писати мені. Ваш Л. Жебуньов.
