Любий Євген Харлампієвич!
Одержав я Вашого листа. Я так і думав, що Левко підпав під долю тисяч инших людей і ніяких наслідків для нього се не матиме. А тепер про „Раду” (це просто якась псіхічна хвороба, од якої ніяк не можеш одсахнутись і заспокоїтись!). Ваш Левко правду каже, що смерть її була б „пощочиною самому собі”. Розуміється так. Через те й не можно допустити повної загибелі її, бо се ж „пощочина” не Вам особисто, а всьому громадянству. І от, передумавши день і ніч в останні два тижні, і перевіривши відомості з ріжних тутешніх верств громадянства про читаннє „Ради”, я прийшов до цілковитого висновку, що перетвореннє „Ради” в тижневу, чи 2 рази на тиждень (тільки не листами, а тетрадками) не було б крахом справи, а може ще й поширило б розповсюджен-нє її. Уважно роспитуючись та додивляючись до читання її передплатниками, я починаю нахилятись до думкі Грушевського, що може таки й справді „баласт” загромаджує газету, а разом з тим і значно удорожає її. В щоденній газеті він необхідний, його не можно поминути, а навіть треба побільшити, щоб можно було обійтись без иншої газети. В тижневій читач задовольняється короткім оглядом життя за тиждень або за 1/2 тижня. Я перепитав коло 20 передплатників за цю весну і літо, питав не „славнозвісних” українців, а середняго по свідомості, читача, і результат ось ясний інтелігенція зовсім не читає відомостів, що торкаються усій Росії, а тільки те, що торкається укр[аїнської] справи, селяне читають корреспонденції „По Росії”, „По Україні” і беллітрис-тичні фельєтони; про Думу - „не второпають”, і через те не читають. Сельські учителі і писарі сельські читають усю газету, а волосні писарі читають так, як інтелігенція, бо в волості непре-мінно є якась руська газета, з якої більше довідаються про російські] справи, ніж з „Ради”. Попи теж читають тільки те, що торкається української справи, бо теж читають ще й російську газету. Так що, здається, справді як би писать тільки про справу, та коротенькій огляд життя по Росії, то читач „Ради” задовольнився б. Коли ж так, то для чого ж видавати „Раду” в теперешнім розмірі Для слави, що от є в нас щоденна газета Невелика ця слава і не варт вона тих грошей, що витрачаються на неї... Колись я казав Вам, що повернути щоденну „Раду” на тижневу, чи 2 рази на тиждень - це буде половина смерті її, а тепер упевнено кажу, що й половини не буде і навіть думаю, що може од того пошириться число читачів і передплатників, а між тим коштуватиме значно дешевше виданнє її. А щоб ще більше удешевить, треба увійти в спілку з „Селом”, се б то поміститись в одній кватирі, куповать папір разом з ним, друковать в одній друкарні і поділятись з ним матеріалом для газети, і тільки співробітникі та редакторі - окремі. Така спілка була б дуже вигодна з матеріяльного боку і зручна для здобуття матеріяла за для обох газет. Думаю, що й Грушевському вона була б на руку, бо не може він слідкувати за газетою, живучи у Львові. Не передбачаю незручності з морального боку, чи сварок, бо можно так улаштоватись, щоб, крім матеріальної спілкі, усе инше було самостійне і незалежне. Коли б Ви побалакали з Грушевським та доказали б, яка це вигода буде для його (більша, ніж для „Ради”), то я думаю, що він і згодився б. А не згодиться - можно й без нього обійтись, впорядкувать редакцію, контору і експедіцію инакше та й видавать „Раду” з нового року два рази на тиждень. Тоді й кватирю треба було б взять иншу, дешевшу. Подумайте, дорогий Євген Харлампієвич, про цю комбінацію, і не думайте, ради бога, про повну смерть її, бо це буде такий удар, така пораза українського руха, що як подумаєш про те, уявиш собі наслідкі його, так аж в грудях холоне... Не дай бог такого лиха! Прямо таки не можу помиритись з думкою про смерть „Ради”... Чім більше думаю про перетвореннє її в тижневу, тим більше переконуюсь в необхідності того не ради грошей тільки, а ще й ради поширення газети. Подумайте уважно про це, збудьтесь „мишурной” слави щоденної газети...
До побачення! Ваш Л. Жебуньов.
