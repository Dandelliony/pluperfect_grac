Усі Ваші листи, любий Євген Харлампович, я одержав зо всіма Вашими пророкуваннями, котрі здійснились до дрібниць... а зараз дістав Вашого листа од 7/V. Усі Ваши думки, а найсиль-ніще Ваше обурення соціалістами-федералістами1 цілком поділяю, та й не я один. Боже мій, яка це дурість, яке нерозуміння стана річей! Це ж не діячи громадські, а студенти, що начитались книжок, не здатні зрозуміти життя. Я не жалкую про те, що вони не пішли в міністри, бо вони не здатні бути державними діячами, а ні бельмеса не розуміють в них, а тому й не змогли б наладить порядку, а все тільки й думали б про ге, щоб не одступитись од букви тієї науки, що вичитали з книжок, користі од них не було б ніякої. Мене обуряє прінціпіяльна їхня опозіція. Кажу Вам, що не я один, а чимало тутешніх людей не можуть спокійно говорить про соціалістів-федералістів... Я не повірив би такому безглуздю, коли б не читав всього того в газетах та у Вашому листі. Очевидно, вони ніколи не доростуть до того, щоб розуміти реальні 
життєві справи, то нехай і не йдуть до них, а лишаються письменниками, або иншими робітниками на полі письменства чи на якомусь иншому теоретичному. А от Василенко2 вражає мене надзвичайно, вражає так радісно, що я хотів би обняти і горяче зацілувати за його промову на кадетському з’їзді. Це - доросла людина, котра розуміє стан річей і здатна до державної діяльносте, і тим більше честі йому, що раніще він стояв на протилежній позіції... Цей розуміє і покоряє своєму розуму свої думки і сімпатії. Велика хвала йому, а в будучині - ще більша слава йому! Його имья стане історичним, аби тільки не заблудивсь кудись в бік. Дуже прошу Вас переказати йому мого найщиріщого, братняго, привітання і поцілунка. Всіма силами моєї душі і серця бажаю йому сили, здоровля і твердости на путі своїй.
На великий мій жаль, Шемет3 взяв тут Ліпинського4 і силою повіз до Київа на посаду міністра чи товарища. Він не здатний до такого діла, а тільки настраждаться страшено, тоді як дуже здатний до письменства і багато користі для української справи зробив би на тому полі. Конче, він доросла людина, далеко старіший од хлопців - соціалістів-федералістів, але ж нема у нього здібностей практичного державного діяча, вдача невідповідна. Умовте його не братись за це діло і прочитайте йому з мого листа.
Тепер про Вас: яке це горе, що Ви не пішли на посаду якогось порадника до кабінету міністрів! Ви не змогли б, через нездоровля, править якусь фактичну справу державну, а поради Ваши були б надзвичайно цінні. Не я один визнаю цього, і тому дуже й дуже сумуємо з приводу Вашого ухилення. Поміркуйте про це уважно! Подумайте, що доля України тепер цілком залеже од того, хто буде радити міністрам, як і що робити. Соціалісти-федералісти можуть виправдатись буквою свого закону, а Ви не маєте й того виправдання. Коли вже ніяк не хочете занять офіціяльну посаду, примостіться якимсь приватним порадником, в крайнім разі, хоч посередно через Василенка. Ради Бога, подумайте про це уважно.
Дивуюсь тому, що Шелухін5 та Дорошенко6 не пішли до кабінету, найбільше жалкую про Шелухіна, бо Дорошенко, мені здається, поверховна людина. Які посади, чи якусь позіцію держать тепер діячи „Союзу визволення”7, чому не чути про них? Велику справу зробили вони що до виховання бранців, коли це діло їхніх рук. Бранцями усі втішаються тут, а один з них вразив усіх при-сутних на просвітянському з’їзді, що одбувся на сіх днях, вразив культурністю, розумом, освітою своєю. Невже усі вони такі! Коли побачите Івана Пасішника, перекажіть йому мого поклона. Хотів би я побачити його, та може й посаду якусь виклопотав би для нього, коли одужаю. Я вже другий місяць такий хворий інфлюенцієй, що нікуди не вихожу, а люде до мене ходять. Живу у Олекандра Августовича Левицького, діректора училищного інстітута. Страшно сумую з приводу хвороби, одсутности помешкання свого (не можу знайти відповідної кімнати) та не знаю як далі жити, що робити? Коли б затвердився б громадський стан в Київі, наладився б
порядок, та знайшлась би посада по моїх силах, то може й до Київа повернувся б. Тільки знов таки і в Київі чи знайшов би кімнату? Бо моя квартири занята, та вона й вохка, через неї може й хворів. Одно слово - моє особисте становище дуже кепське, але доля України найбільше та найсильніїце тріво-жить мене. Чи вийде щось дотепне з цього перевороту, особливо, при тому, як найсвідоміщі елементи ухиляються од справи? Чи не запанують „меншосте” над нами ще гірше, ніж колишній уряд? Ці думки не дають мені спокія ні в день, ні в ночі. А до того ще й голод справжній насувається, бо од самої зіми - ні одного дощу, все гине, засихає, а чимало й зовсім пропало...
Ви пишете, що Груіпевський „опростоволосился”, а тут кажуть: „опозорився”, авторітет його страшно впав; хіба згодом, науковою роботою підійме його. Куди подівся його великий розум?..
Пишу Вам якось підсвідомо, бо голова страшно болить, хоч інфлуенція вже в останньому періоді, може через кілька день дозволить лікарь вийти з дому. Не можу далі писать. Міцно обіймаю Вас, дякую за Ваши листи і цілую Вас.
Л. Жебуньов.
Чому ,,Нову Раду” припинили мені посилати. Я написав їм ще до Різдва два чималих дописа. Вони цілком помістили їх і все таки газети не посилали. Нарешті, Данько добився, що стали посилать, і зразу одержав силу чисел за два місяці, а потім знов перестали. Адже я одробив би їм писанням, бо в них нема дописувача з Полтави. Поклопочиться, пожалуста, щоб посилали, бо тепер почта наладилась, попросіть Єфремова, бо Ніков-ський, мабуть, не уважить мого прохання. Чи не знаєте чого про Саливона8 ? Де він і як живе?
