Любий Євген Харлампович! Давненько одержав Вашого листа од 18/09, а досі не одповів, бо скоро після того знов скоїлось мені нещастя: захворів „іспанкою”1, а з неї вийшло саме нещастя - поновився ішіас в найгострійшій формі: ні ходить, ні стоять нема ніякої змоги та ще гостро болить, навіть тоді, коли й лежу... Пишу Вам напівлежачи. Про душевний мій стан і справжній жах і говорить нема чого... Мабуть, аж до будучого літа калікою лишусь. Безпомічність моя щодо життєвих справ - певна. І в Києві не переживалось такого, як був хворий тим гаспидськім ішіасом! Але ж усе таки треба працювати, хоч лежачи чи сидячи - перекладати. Поки що маю матеріялу з педагогічного земського бюро, а потім і того не буде. Написав до Василенка, щоб з міністерства замовили мені перекладати якісь книги. Одповів, що подбає, але я знаю Василенкові обіцянки-цацанки. Поки що маю гроші на прожиття з мого літняго заробітка в Гадячі, але їх не надовго вистачить. Позичать ні за що не хочу ні в кого, а тому потрібую 
матеріяла для заробітка. Писав до „Часа”, писав чи переказував через Данька до инших видавництв - ніяких наслідків, а я ж участник ,Цаса”, то й вони не зглянулись на мої прохання. Коли б я прохав дарованої помочі, а то ж ні - прохаю змоги заробить, щоб не кончить життя під тином... В Полтаві життя так подорожчало, що я мушу платить 100 карб, за кімнату та 10 карб, за світло що місяці, а про харчи і говорить нема чого.
Трагедія мого особистого життя такою стала страшною та жахливою, що тепер настав самий такий час, щоб кончить її. але ж ось що вдержує: 4 роки увесь час війни, я не дожидався ніяких добрих наслідків її для України і дивувався тому, що Ви з таким інтересом дожидаєтесь кінця війни і боїтесь вмерти до того часу. Коли ж сталась революція, слинилось на Україні небувале і нечуване, зникла Центральна Рада і настав теперешній стан, хоч який він прикрий та обурюючий - я переповнився вірою, що старого ладу на Україні не буде і що відродження моєї батьківщини, хоч з великими перешкодами і перепонами і дуже повільно, але таки досягне благополушного кінця. Тому я весь цілком оддався тій вірі і з напруженим інтересом стежу за всіма перипітіями державної справи і громадського руху, серце в моїх грудях тріпочиться од тієї віри і надії, жагуче хочеться діждатись наступних подій, хоч будучи напівмертвим... не хочеться тепер вмирати. Оце саме й держе мене на світі, не вважаючи на моє страшне особисте 
становище, не вважаючи на мою холодну, жорстоку самотність (ця самотність особливо дошкуляє мені, але притулитись до когось - нема в мене таких людей, та й хто схоче?), все таки живу...
Живу тільки тим, що взнаю чи з газет, чи з инших джерел про сучасність. Тому Ви й можете собі уявить, які дорогі для мене Ваші листи, з котрих взнаю більше і вірніще, ніж з инших джерел. Вони для мене - як цілюща вода, не вважаючи іноді на песимістичний тон Ваш, до якого звик і завжди беру його на рахунок.
Чую я тепер, що налажується український кабінет3, але -чи краще з того буде? Хоч який ганебний теперешній (в більшосте), але ж усе таки вони люде з службовим і діловим стажем. Тепер уся державна справа залежить од налаження ділового адміністративного апарату, а тоді і націоналізація сама собою прийде. Поперед усього треба наладить державний лад, а між там українці, хоч і благородні, ідейні, честні, я боюсь, що не зуміють наладить його - впаде і держава через те, боюся, щоб не поновилась безглузда мрійність Центральної Ради... Кажуть, що в міністерствах завелось страшне хабарництво і инші зловживання, а в міністерствах Центральної Ради не було таке? Було, та, ще кажуть, не без участи декого з бувших тоді самих міністрів. Теперішні міністри - зубри, столипинці і таке инше? Правда, але ж ці всі закони можно і повинно змінить в будучому парламенті на поступові, а тепер головно - відновить хозяйський внутрішній апарат держави і закріпить міжнародній. От же, чи здатні зробить це 
українські свідомі елементи? Це - не складання літературніх, поетичніх та театральних творів, а щось инше, цілком прозаїчне і вимогаюче знаття практичного життя і справ. Коли ж складеться український кабінет, вони зразу почнуть витворять мрійні законопроекти, перероблять налажений апарат, а насущні справи спиняться, здійметься незадоволення і водвориться знов большевизм, може ще й гіршій од бувшого, і в результаті впаде українська Держава. От що може бути. Тому, бувши на Вашому місці, я й не клопотався про тую переміну, про котру кажуть, що вона наближається. Усе це можно і треба зробить згодом, а не в такий критичний час, критичний зо всіх боків, який настав, та ще у зв’язку з межнароднім станом цього моменту, що дуже непокоїть мене і ввижаються мені великі страхі... Ця чортова „Антанта”4 може наробить великого лиха... Ну, про це годі...
Мене дуже обуряє Василенко тим, що з міністра освіти стає презідентом сенату ганебного, і я написав йому палкого і гострого листа з того приводу, але ж не сподіваюсь, щоб той лист вплинув на його. Коли ж Ви самі такої думкі, що не слід йому кидати міністерства освіти, побалакали б з ним докладно про цю справу, то може він і послухає Вас. Подбайте, підіть до нього.
Де тепер Грушевський, що робе? Нога болить, і я перериваю листа. На сіх днях пошлю Вам книжку мого перекладу; це - перша спроба, тепер можу краще перекладати, можу й белетріс-тику. Міцно Вас обіймаю і уклоняюсь Юлії Миколаєвні. Де тепер ваші сини і вся сем’я, що з ними? Бувайте здорові.
Ваш Л. Жебуньов.
