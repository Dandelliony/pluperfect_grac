Леся Українка народилася р. 1871-го, 13 (26 н. ст.) лютого, в м. Звягелі (Новоград-Волинському). Її батько, Петро Антонович Косач, був за голову мирових посередників та за повітового маршалка в різних містах Волині. Згодом він купив маєток у с. Колодяжному, де й минули, на лоні чудової волинської природи, дитячі роки Л.Українки (це її прибране ім’я, псевдонім, а справжнє – Лариса Петрівна Косач, за чоловіком – Квітка).
Батько її, до того ще й відомий український діяч, охоче допомагав власними коштами видавничій справі та взагалі здібним українцям виходити в люди. Досить на свій час освічена людина, він любив і цінив книжку, і хоч не знав добре української мови, бо походив з північної Чернігівщини, але вільно читав і розумів мову, стежив за сучасним літературним рухом, брав активну участь у редакційних зборах часопису «Киевская старина». Тому зрозуміло, що він сприяв освіті й громадському напрямкові виховання своєї дочки. Леся ж Українка добре опанувала українську мову за допомогою своєї матері, теж письменниці, Ольги Петрівни, що відома в літературі під псевдонімом Олени Пчілки.
Вона, особливо освічена людина, добре знала українську мову, побут і пісню й свої знання й любов до них передала й дітям.
Леся, разом із старшим братом Михайлом, виховувалась і вчилась не в школі, російською мовою, а вдома, виключно мовою українською, під пильним материним доглядом.
Унаслідок такого виховання та ще й без релігійного запаморочування голови, якого шкідливість батьки добре розуміли, Леся робила набагато більші успіхи, ніж її однолітки-подруги.
Рано познайомилася також Леся і з світовою літературою – героїчними історіями з творів світового письменства, – з «Одіссеєю», «Іліадою» та лицарськими романами; вони збуджували її фантазію, так запалювали уяву, що вичитані героїчні історії зараз же переводила вона на дитячі гри, драматизувала. Дуже характерно, що симпатії маленької Лесі вже тоді були цілком на боці не того лицаря, що із списом приставав до подоланого й кричав «здайся», а того, що, лежачи на землі, гордо відповідав: «убий, не здамся». Оця завзятість у боротьбі, що так захоплювала й вабила маленьку Лесю, лишилася назавжди, як одна з головних рис її вдачі.
Живучи на селі, серед розкішної волинської природи, Леся часто стикалася із селянськими дітьми, любила пісні й природу. Її любов до природи не була тільки легкою розвагою, як, скажімо, для сучасних дачників; Леся глибоко відчувала її красу, її життя, її дух настільки, що могла потім дати кілька прекрасних творів на цю тему.
Мотив природи міцно входить у всю творчість Л.Українки, переходить усі стадії її поетичного розвитку й закінчується таким міцним і яскравим акордом, як «Лісова пісня».
На зиму родина Косачів переїздила до Києва, як культурного центру, де легше було забезпечити освіту дітей. Леся ніколи не кидала книжки, як і пера, до самої смерті. Тут же вона студіювала й мови чужоземні, які їй легко давалися, і яких згодом вона знала аж 8: німецьку, французьку, англійську, італійську, грецьку, латинську, болгарську й польську (за російську – то й говорити нічого).
Л.Українка, орудуючи добре мовами й маючи інтерес до різних наук, мала настільки широку освіту й багату ерудицію, начитаність, що сама складала підручники для молодшої своєї сестри, стежила за сучасною європейською літературою й писала досить гарні критичні статті.
Звичайно, такої високої освіти та всебічного розвитку Леся набула не завдяки тільки своїм, хоч і надзвичайним, здібностям та відповідному оточенню. Був у неї ще освіченіший, начитаніший керівник і порадник, що під його проводом вона прилучалася до європейської культури й освіти. Це був її дядько, материн брат Михайло Петрович Драгоманов – професор історії, публіцист, соціаліст і визначний громадський діяч, що за свою радикальну діяльність був висланий за кордон р. 1876. Це одна з найвизначніших постатей в історії українського громадського руху наприкінці XIX ст. На його ролі ми спинимось докладніше далі.
В Києві було й надто сприятливе оточення для розвитку перших стадій формування національної свідомості та громадських симпатій, а також і для збуждення перших проявів її поетичного дару. Родина Косачів приятелювала з двома родинами визначних культурно-освітніх діячів, що були на той час осередком культурно-громадського життя, – родинами відомого поета, драматурга й актора М.Старицького та композитора М.Лисенка.
У цих родинах тодішня літературна молодь збиралася потай від поліційного ока, щоб у справах національних та громадських зробити бодай хоч щось невеличке за тих суворих умов царської реакції, що панувала на Україні за 1880–90 рр. й підсилилася після заборони друкованого українського слова р. 1876. За таких умов не багато можна було зробити, а ті, що пробували йти проти заборони, опинялися або у в’язницях, або на засланні (як М.Драгоманов). Друкувати українською мовою нічого не можна було на Наддніпрянській Україні, й єдиним виходом для тогочасного громадського життя була Галичина, де й друкували свої твори тодішні письменники.
Молодь збиралася в цих осередках, провадила жваві розмови, змагалася, мріяла й складала тут-таки плани своєї роботи. Ці збори збуджували інтерес і свідомість, давали дужий стимул і запал до роботи. З цих нелегальних зборів таки й справді вийшли згодом відомі діячі й письменники, як, наприклад, М.Грушевський, історик-академік; Є. Тимченко, тепер професор; І. Стешенко, поет і соціал-демократичний діяч, письменник В. Самійленко та інші.
Одне слово, це був центр кипучого культурного життя й кожна нова людина знаходила тут найтеплішу зустріч та уважність. Особливо цікавилися літературою. Це була справжня майстерня, клуб, як по-теперішньому ми б сказали, де не лише обговорювали написані твори, а й часто писали тут-таки нові. Там навіть ігри були літературні. Давали, напр., якесь слово: «понеділок», «навіщо», «нема», як тему для твору, й пропонували всім писати. Журі преміювало найкращі твори, й з них багато пішло до друку.
І от у такому суто-літературному оточенні й опинилася Л.Українка. Рано прокинувся в неї письменницький хист: 12-ти років вона написала перший вірш «Ні долі, ні волі у мене нема», і з того часу почалася її письменницька діяльність. Її мати, як письменниця сама, дуже чуло й радо поставилася до перших спроб дочки, й під її пильним та уважним доглядом та вказівками Леся потроху почала ставати на власні ноги.
Згадане письменницьке оточення київське поширило попередні здобутки з освіти, що мала Леся, надало їм ширшого розмаху й певності. Тут панували досить широкі інтереси й до світової літератури, і скарбами її молодь хотіла збагатити й нашу літературу. Так, В. Самійленко перекладав Данте, Мольєра й Беранже; Стешенко – «Жанну д’Арк»; Тимченко – «Калевалу», а Леся, спільно з М.Славинським – Гайне.
Таке оточення надзвичайно сприяло розвиткові творчих сил, в кого вони були, й «усякий, хто мав хоч іскру таланту», не міг не писати в тих умовах.
Це оточення надихало всякій свіжій людині не тільки літературні інтереси, а й прищеплювало свою ідеологію. Світоглядом це хоча й не були революціонери чи соціалісти (з них, правда, деякі згодом до цього наближалися, як М.Ковалевський – радикал-драгомановець та І.Стешенко – соціал-демократ), але, в усякому разі, це було товариство глибоко ідейних людей, перейнятих симпатіями до народу, його горя й біди, до поневолених націй, що одною з них і була тоді Україна. Тут були представники й так званої громадської лірики, як М.Старицький. Інтереси громадські й національні стояли завжди на першому місці. Тут усі горіли молодим запалом, дужим завзяттям та непереможним бажанням дати бодай хоч-яку користь суспільству. Леся, ще змалку чутлива й вразлива до таких настроїв, вбирала їх у себе, як губка воду, щоб потім вибухнути й самій екстазом громадської боротьби у своїй енергійній поезії.
І хоч пізніше Л.Українка й виросла з цього світогляду й пішла далі самостійним шляхом, але це оточення дало їй першу базу для її громадського світогляду.
Перший друкований твір Л.Українки, вірш «Конвалія» з’явився р. 1884 в галицькому часописі «Зоря», і з того часу її продукція поволі просувається вперед, як у творах оригінальних, так і в перекладних. Того ж року Леся, разом із братом своїм Михайлом, видала переклад «Вечерниці» М.Гоголя. Далі вона перекладає з польського письменника Міцкевича, дещо з французького письменника В.Гюго, а в кінці 1880-х років береться, спільно з М.Славинським, за серйозний переклад німецького поета Г.Гайне. Ці ранні студії ясно показують, що Леся, тоді ще молода дівчина 16-17 років, була вже настільки освічена й настільки знала європейські мови, що могла перекладати, й досить вдало, класиків світової літератури. Переклади багато дали молодій поетці – вони розвинули їй поетичну техніку, змусили попрацювати серйозно над мовою, збагатили поетичний досвід і поширили мистецький світогляд.
Р. 1892 у Львові вийшли друком переклади з Гайне, «Книга пісень», і того самого року з’явилась і перша збірка власних поезій молодої поетки «На крилах пісень». Це був перший виступ Лесі, зустрінутий в тому ж таки київському товаристві дуже тепло й привітно.
В умовах цензурної заборони друкованого українського слова поява кожної новенької книжки українською мовою була не лише втіхою для автора, а й ширшою громадською радістю: вона-бо знаменувала собою новий крок перемоги над темними силами ворожої реакції.
Звичайно, перша книжечка поезій Л.Українки не була якесь видатне явище, не була цілком самостійна й оригінальна, як це буває здебільшого в кожного з письменників, що стають згодом навіть видатними. Перші спроби в кожного письменника починаються з наслідування інших письменників, що твори їхні видаються їм за зразкові. І перша книжечка Л. Українки так само виявила багато наслідування, насамперед найближчого зразка – творів своєї матері, потім Т.Шевченка, П.Куліша, М.Старицького, народної поезії та всесвітніх поетів – Гюго, Гайне та ін. Щодо техніки, то ці поезії здебільшого теж не стояли на високому рівні, а щодо загального напрямку літературного, то це було наслідування переважно тих сентиментально-романтичних та народницьких традицій, що панували в найближчому до неї літературному оточенні.
Разом із тим це не було цілковите переспівування вже зужитих форм та мотивів, тут було й дещо нове, свіже й оригінальне, воно доводило, що молода поетка скоро спроможеться й цілком стати на власний шлях. Конкретно про це поговоримо далі, аналізуючи її творчість.
Дальші успіхи Лесі на полі ліричному були багато більші. Р. 1898-го вийшла друга її збірка «Думи й мрії», р. 1902 – «Відгуки», і нарешті р. 1904 – збірка з попередньою назвою «На крилах пісень». Ці збірки свідчили вже про цілком розвинений хист нашої поетки, давали багато нового й оригінального й мали широкий успіх у сучасників, особливо серед молоді.
Спинімося тепер на впливі М.Драгоманова на Л.Українку.
М.Драгоманов, син гадяцького дрібномаєткового дворянина, вчився в Київському університеті й потім став за приват-доцента при ньому. Разом з тим він брав жваву участь у поточній пресі як журналіст, а в українському культурно-громадському житті в різних гуртках літературних та культурно-освітніх, складав підручники, організовував недільні школи тощо.
М. Драгоманов готував себе до професорської діяльності й р. 1870 з’їздив за кордон у наукове відрядження; за кордоном ознайомився й перейнявся європейським соціалістичним рухом.
Повернувшись, М.Драгоманов застав у Києві зовсім інший настрій серед поступового громадянства та професури, ніж був до того. Замість колишнього лібералізму тепер запанував дух реакції й загального поправіння внаслідок тих політичних репресій, що російський уряд уживав їх після розгрому народовольського руху («Хождение в народ»). Драгоманова, що приїхав із свіжими ідеями європейського соціалізму, вважали за небезпечного революціонера, за руїнника основ, ставилися до його роботи підозріло, виказували на нього в міністерство.
Після одного такого виказу, що стався внаслідок непримиренної боротьби М.Драгоманова з чорносотенними професорами, йому запропоновано добровільно відійти від праці, але Драгоманов, визнаючи, що правда на його боці, рішуче одмовився. Тоді міністерство освіти звільнило його з професорської посади й заборонило викладати де не було. М.Драгоманов мусів виїхати за кордон; це він і зробив р. 1876. Того самого року вийшла заборона на будь-яке друковане українське слово, не те що науковий твір чи белетристику; навіть не можна було друкувати тексту до українських пісень. Так запанувала на Наддніпрянській Україні темна реакція, що тривала аж до 1900-х років, коли від загальнореволюційних заворушень трохи розвиднялось.
За кордоном М.Драгоманов видавав, з доручення та за допомогою київської «Старої Громади», збірники «Громада», де друковано різні матеріали з громадських та революційних рухів на Україні, різні політичні та теоретичні статті самого Драгоманова, переважно соціалістичного напрямку. Ці збірники стали за настільну книгу тодішньої поступової інтелігенції, а особливо молоді, розвіюючи старі націоналістичні забобони й прокладаючи шляхи до соціалізму. Те саме робили й численні соціалістичні брошури М.Драгоманова, що нелегально переходили кордон і особливо впливали на наддніпрянців.
Основна риса в світогляді М.Драгоманова – його космополітизм; він полягав у тому, що немає на світі окремих національних культур, а є одна загальноєвропейська, спільна всім націям щодо змісту й відмінна тільки національною формою. Одні й ті самі ідеї науки, творчість взагалі, переходячи від народу до народу, стають загальнолюдським здобутком. Отже, кожен народ, кожна нація не має жодних підстав ставитися до іншої нації з погордою чи зневажливо за те тільки, що вона говорить іншою мовою та має інші звичаї, побут тощо.
Драгоманов одкидав не національні інтереси кожного народу, що, на його думку, мав усі права вільно їх виявляти, а тільки той вузький та сліпий націоналізм, що застує людям за національними святощами та забобонами бачити спільні інтереси.
Звідси виходячи, М.Драгоманов гостро одкидав і «примусове національство», тобто панування одної нації над другою. Він завжди боровся за право кожної нації на самовизначення, хоч для нього це й не означало політичної потреби України відокремитися від Росії.
Виходячи з тези про однаковість всякої культури, М. Драгоманов вимагав від кожної нації, і насамперед від українців прилучитися до цієї культури, щоб піднести рівень свого розвитку. Засіб до цього, на його думку, – знання мов. Тому він завжди писав, що українці «не можуть уважати себе навіть образованними, доки не вивчать, принаймні, 2-3 західноєвропейських мов, щоб хоч читати на них найважливіші речі». У цьому полягала друга риса його світогляду – так званий європеїзм.
В одному з листів до Л.Українки М.Драгоманов висловив свій жаль з приводу того, що вона кинула вивчати англійську мову, і незабаром Л.Українка береться знову її вивчати. Драгоманов пильно стежив за європейською лектурою дорослої Л. Українки, як це ми бачимо з його листів до неї, раз-у-раз радив їй різні наукові книжки всіма європейськими мовами, прохав її робити деякі переклади.
Жваве листування Лесі з Драгомановим кінчилось поїздкою її до нього в Софію (столицю Болгарії), де він був тоді (1895) за професора. Довго мріяна й нарешті здійснена можливість поговорити про всі пекучі питання з улюбленим вчителем підштовхнула Лесю до дальших шукань у справі оформлення свого світогляду. Тому цей рік і наступний були майже переломовими в еволюції Лесиної ідеології, і це виразно позначилося й на її творчості. У всякому разі, цілком певно, що Л.Українка прилучилася до європейської культури й освіти саме через посередництво М.Драгоманова й через добре знання європейських мов, вивчених теж не без його впливу.
Безперечно, глибоко засвоїла вона й науку його космополітизму, шанування прав кожної нації.
Так само Л.Українка добре засвоїла й науку його європеїзму; вона була, як писав один критик, «яркою європеянкою». Її європеїзм, у широкому розумінні слова, виявився не тільки в тому, що добре засвоїла вона здобутки європейської тогочасної культури, а й у тому, що цей принцип завела до власної своєї творчості, а це було втілення на практиці такої думки М.Драгоманова:
«…Українське письменство й наука про Україну мусять перш всього обновитись, приставши до тих методів і напрямків, котрі тепер творять силу письменського й наукового руху в Європі й Америці й котрі найтісніше зв’язані з теперішнім всесвітнім громадським рухом і культурним, політичним і соціальним. Між іншим, українолюбці мусять вийти з того вузького й поверхового національства, котре в Європі втратило смисл після 1848 р.» («Чуд. думки», ст. 40).
Це гасло вивести українське письменство з вузько-національних меж і переважно селянських інтересів у всесвітні простори підхопила молодша генерація українських письменників – Л.Українка, М.Коцюбинський, М.Чернявський та модерністи. Тільки модерністи стали на шлях декаденства, засвоюючи виключно занепадну його ідеологію та форму, а такі, як Коцюбинський та Л.Українка, справді-таки винесли у світові простори на власних плечах українську літературу, що до них живилася переважно хатніми інтересами селянства, його психологією та побутом.
Останній напрямок репрезентували такі письменники старшої генерації, як Нечуй-Левицький та П.Мирний. А вся творчість дорослої Л.Українки наочно свідчить, як вона остаточно порвала із старими традиціями в українській літературі й сміливо вийшла на широкі шляхи, пишучи на світові мотиви й сюжети, засвоюючи форми світового письменства. Конкретно ми побачимо це далі з аналізу її творчості.
Заради космополітизму та європеїзму М. Драгоманов боровся увесь час із українськими націоналістами, що ідеологом їхнім був письменник та відомий культурно-громадський діяч Б.Грінченко. Націоналісти ширили шкідливі думки: все українське – відмінне тільки тому, що воно українське; навіть вважали за шкідливе читати корисні книжки, коли їх писано російською мовою, розпалювали серед українців ненависть до «москалів».
В статтях М.Драгоманова про національне питання, як пише один з дослідників його життя та діяльності, Д.Заславський, «є всі основні думки, які визнала й виправдала за останній час марксистська теорія національного питання». Це доводить, як далеко випередив сучасників М.Драгоманов та які правдиві були його погляди.
М.Драгоманов в багатьох пунктах наближався до марксизму, але марксистом не був. Він був тільки справжнім попередником марксизму, розчищаючи шляхи для нього. Революцію Драгоманов визнавав, пишучи: «Воля робітників – соціалістична революція – мусить бути ділом самих робітників». Наприкінці життя він, правда, трохи одійшов від цього погляду в бік «мирної еволюції».
Історична роль М.Драгоманова полягала в тому, що своєю критикою народництва, націоналізму та пропагандою європейського соціалізму, хоча й прудонівського типу, він розчищав грунт майбутньому соціал-демократичному рухові, він був справжнім предтечею марксизму, хоч сам фактично займав середню позицію між народництвом та марксизмом.
Вплив Драгоманова на розвиток революційного руху на Україні був величезний. На Наддніпрянській Україні ширилися гуртки драгоманівців, так званих «радикалів», що провадили широку агітацію, особливо серед робітничих мас. У Галичині зорганізувалася «радикальна селянська партія» на чолі з учнями Драгоманова у політичній справі – І.Франком та Павликом.
Загально беручи, значення М.Драгоманова в житті та в творчості Л.Українки можна висловити так: коли через матір вона стала українською письменницею з добірною мовою, то дядько вивів її з вузького кола інтересів суто національних, прищепив їй європейську культуру й зробив із неї непохитного, непримиренного борця проти ренегатства та обскурантизму сучасників. Л.Українка дійсно була ідейна дочка М.Драгоманова, й не вивчивши його діяльності та поглядів, не можна зрозуміти й творчість Л.Українки.
Ми не знаємо, через брак відповідних матеріалів, соціально-політичних поглядів самої Л.Українки, а надто з другої половини її діяльності. Відомо тільки, що р. 1896 вступила вона, разом з М.Коцюбинським, у перший тоді на Україні соціал-демократичний гурток Ів.Стешенка. Це звичайно, не під впливом Драгоманова сталося, як дехто думає; з погляду Драгоманова, що негативно ставився до соціал-демократичного руху, це була, певна річ, «єресь» проти його науки, хоча й дальший поступ на основі головних його принципів.
Особливо стане це ясне, коли ми придивимось до обличчя самого гуртка Ів.Стешенка, як малює його М.Яворський в «Стислому нарисі історії України» (стор. 243 – 245).
Яворський пише, що соц.-дем. група Ів.Стешенка стояла осторонь від тодішніх революційних організацій – українських і російських. Вона не ввійшла до РСДРП і не війшла до РУП («Рев. Укр. Партії»), що складалася: 1) з «чистих» драгоманівців, 2) драгоманівців, що одійшли від драгоманівщини та не дійшли до пролетарського світогляду, і 3) навіть з українофілів-народників. Сама Л.Українка глузувала з РУП, називаючи його «соціалізм» своєрідним «бернштейніанством». Щодо позиції самої Л.Українки, то, як видно з її полемічної статті р. 1897 «Не так тії вороги, як добрії люди», направленої проти Ів.Франка, що поділяв суто народницькі погляди, Л.Українка тоді вже одійшла вліво й орієнтувалася на міський пролетаріат: «…деякі радикали уважають не селян, а робітників більш догідним грунтом для своєї пропаганди» (Твори Л.У., вид. «Книгоспілки», 1925 р. т. VII, ст. 123).
Група Ів.Стешенка вживала заходів, щоб заснувати окрему й від РУП, і від РСДРП соц.-дем. партію, й тільки через від’їзд Л.Українки за кордон до такої організації не дійшло. Група Ів. Стешенка проіснувала аж до 1903 р., ввесь час тримаючи зв’язок з Л.Українкою, що перебувала за кордоном на лікуванні. За кордоном заходами Л.Українки, вийшло дві брошурки програмового змісту: «Оцінка програми укр. соц.-дем. партії» у Львові 1901 р. та «Царі, пани й люди» 1903 р. в Женеві.
У цьому якраз і полягала «партійність» та «активна партробота» Л.Українки, її «витриманий марксівський світогляд», які їй приписав був необачний дослідник – А.Музичка.
Л.Українка, безперечно, одійшла від позиції чистої драгоманівщини й пішла далеко вперед, орієнтуючись у своїх соціалістичних поглядах не на селянство, як робив Драгоманов, а на робітництво, одкинувши федералістичні мрії Драгоманова. Цим вона ще більше, ніж дядько, наблизилася до комунізму та марксизму, хоча справжнім марксистом і не була. Треба пам’ятати також і те, що гурток Ів.Стешенка був не партія, а інтелігентський гурток, де більше студіювали марксизм у теорії, ніж переводили його на практиці, й дещо від ідеалістичного світогляду М.Драгоманова лишилося таки й у Л.Українки.
Правдиво зауважив Б.Якубський, що нікому не потрібно робити з Л.Українки видатного «марксиста в теорії й на практиці», як це робив А.Музичка. Багато більше важить те, що походячи із заможного поміщицького оточення, вона «знайшла в собі сили й волю внутрішньо розірвати з тим оточенням і внести в свою поетичну творчість зовсім інші, вищі, революційні ідеали» (вст. ст. Б.Якубського до I т. творів Л.Українки, вид. «Книгоспілки», 1927 р., ст. LIII).
З того ж таки 1903 р. починаючи, Л. Українка через хворість стала потроху одриватися від практичної революційної роботи й увесь свій запал та ентузіазм до визвольних змагань перенесла на творчість, вкладаючи в поетичне слово всю силу почуття й надії на майбутнє соціальне та національне визволення, а в нього вона не переставала вірити до самого кінця. От чому вона надавала такої великої ваги поетичному слову; воно їй було за єдину ту зброю, що нею вона могла боротися; це одна з багатьох причин, чому мотив поетичного слова, його значення та самовизначення поеткою свого покликання має таке видатне місце в її творчості.
З фактів зовнішньої біографії Л.Українки слід спинитися тільки на одному, що мав певний вплив і на її творчість. Це хворість.
Ще змалку, з 11 — 12 р. у Лесі з’явилися ознаки туберкульозу, що йшов рівнобіжно із зростанням її творчого хисту – й кінець-кінцем передчасно перетяв його.
Спочатку хвороба вдарила в руку й позбавила Лесю улюбленої розваги – музики. Це своє перше горе Леся висловила в зворушливих віршах «До мого фортепіано». Кілька разів довелося Лесі їздити до Криму, й ці подорожі трохи поліпшили її стан, дали поетці нові враження; вона оформила їх у поемі «Подорож до моря» та в ліричному циклі «Кримські спогади». В одній із поезій цього циклу «Заспів» є натяк на зв’язок подорожей із хворістю, що через неї вона там, на лоні чудової природи, «не була щаслива й на годину».
У середині 1890-х рр. хворість перейшла в ногу; Лесі робили в Берліні операцію, після того їй стало трохи краще, але хворість не покинула її зовсім. Далі р. 1903 якесь особисте горе призвело до туберкульозу легенів, і з того часу почалося безперервне життя по курортах в Італії, на Кавказі, в Криму, в Єгипті, але невпинний процес хвороби привів до сумного кінця.
Як це не дивно, але ввесь останній період життя Л.Українки, починаючи з 1900-х років, що позначився погіршанням стану здоров’я й невпинним процесом хворості, на творчості не відбився негативно. Навпаки, в цьому другому періоді Л. Українка написала найкращі й найглибші речі. Це пояснюється тим, що, незважаючи на нелюдські муки, які їй доводилося терпіти, на часте лежання в ліжку з підвищеною температурою, Л.Українка вперто змагалась «з грізним привидом» смерті за своє існування, героїчним зусиллям волі перемагала недуги й таки змушувала своє немічне й безсиле тіло служити «богині фантазії».
Щоб хоч трохи уявити собі, як тяжко доводилось Лесі змагатись із хворістю, в яких умовах працювати, наведемо 2-3 уривки з її листів. В одному з них, до брата Михайла р. 1890 вона писала: «поки переписала для «Буковини» два вірша, то тричі лягала – чи хто таке чув?» [Підкреслення Л.У. – Л.П.].
Пізніше, р. 1911 чи 1912, у всякому разі після того, як написано «Лісову пісню», в листі до Л.Старицької-Черняхівської, Л.Українка так описує свій спосіб писання в зв’язку з хворістю:
«від Різдва до Великодня сього року я абсолютно нічого не могла писати… я пишу «только в припадке умопомешательства», бо я тоді тільки можу боротись (чи скоріше забувати про боротьбу) з виснаженням, високою температурою й іншими, пригнітаючими інтелект, симптомами, коли мене попросту гальванізує idée fixe, якась непереможна сила. Юрба образів не дає мені спати по ночах, мучить, як нова недуга, – оттоді вже приходить демон, лютіший над усі недуги, і наказує мені писати, а потім я знову лежу zusammengeklappt, як порожня торбина. Отак я писала Лісову пісню і все, що писала останнього року» (Л.Н.В. 1913, X, ст. 29).
Взагалі Л.Українці властиво було писати раптовими поривами. Таким способом написано майже всі речі Л.Українки, навіть великі. Так відомо, що «Одержиму» вона написала протягом одної ночі, «Бояриню» протягом 3-х день, «Лісову пісню» за 4 дні і т.д.
То ж треба собі уявити, яке творче піднесення й величезне напруження всіх сил треба було пережити, щоб отак писати, й тому не диво, що хвора, взагалі, Леся після такої надлюдської праці мусила лежати, «як порожня торбина», і ми зрозуміємо її власні слова з поезії, що «Божа іскра – то велике прокляття, дикий і лютий пожар», і разом із хворістю пожирав він її немічне тіло.
Все допіру сказане стосується не до 2-3 її творів, а до всіх взагалі. Про це вона сама в листі до матері писала:
«Лісову пісню» я потім так відхорувала, що боялася повороту зимової історії, інші речі менших нападів коштували, але жодна не минула дарма, – вже нехай ніхто не скаже, що я, «ні горівши, ні болівши», здобуваю собі «лаври», бо таки в буквальному значінні горю й болію кожнісінький раз» [«Черв. шлях», 1923, ч. 8, ст. 242, підкреслення моє. – Л. П.].
Так живучи, власне, не живучи, а повсякчасно страждаючи не тиждень чи місяць, а все життя своє, Л.Українка повинна була б, на звичайну думку, всю свою увагу зосередити на хворості, на муках, на стражданнях, виливати у віршах своє горе, скарги й прокльони на нещасливу долю тощо. А тим часом нічого цього ми не бачимо в її творчості, як і в житті.
Л.Старицька-Черняхівська свідчить, що в той час, як її подруги бігали й «сміялись до сонця», Леся цілими місяцями мусила лежати в ліжку, але «ні нетерпіння, ні скарги на свою хворобу не чув ніхто від Лесі».
Це була на диво мужня вдача з твердою волею, що вміла володіти собою й добувати перемогу духа над немощами тіла, і ця повсякчасна боротьба внутрішня загартовувала волю не згірше від якоїсь боротьби зовнішньої й виробила нарешті з цієї немічної дівчини з «хворобливим виглядом» героїчну постать, всю творчість якої пройнято тим таки героїзмом, напруженим вольовим динамізмом та змаганням до боротьби. На тему хворості є щось три поезії, – з більших речей «Блакитна троянда», та в 2-3 інших творах побічно її зачеплено.
Проте в творах на мотив хворості ніде нема ані розпачу, ані безнадії, ані хникання, навпаки, чути або сильний протест або мужній стоїцизм («Талого снігу платочки сивенькії…»).
Як показують варіанти чернеток різних творів, подані в новому виданні творів Л.Українки за ред. Б.Якубського, поетка старанно викреслювала ті рядки або в пізніші збірки не вносила ті твори, що занадто одверто чи прямо трактували цей факт. В цьому вона якраз сходиться с сучасним поетом, недавно померлим, – В.Елланом: він так само одкидав поезії з хвилинними настроями, що не пішли б на користь революційній акції, не зміцняли б волі трудящих до боротьби. Л.Українка те саме робила очевидно несвідомо, й це характерне взагалі для письменників соціального напрямку, – для них лірика особиста й інтимна становила щось «соромотне».
Біографи Л.Українки, звертаючи увагу на її хворість, бачили, як мало та хворість відбилася на творчості, й тому з радістю хапалися за кожен новий рядок її поезії як новий доказ цього зв’язку. Коли підходити до питання так, щоб шукати буквального відбиття мотивів хворості на творах, як це звичайно роблять в дослідах, то така мізерна кількість творів на цю тему буде зовсім незрозуміла. А мотивів хворості в Л.Українки треба шукати не в буквальному тільки оформленні, бо вони в неї трансформувалися в інші мотиви. Відомі, численні в її поезіях мотиви героїзму – це власне й є трансформований мотив хворості. В цьому може переконати така поезія, типова щодо втілення героїчних змагань Лесі, саме в зв’язку з хворістю, як «Contra spem spero» та ті дві додаткові строфи, що в коментарях наводить Б.Якубський, і що викинула їх сама поетка у II вид. зб. «На крилах пісень».
Коли взяти на увагу оці дві додаткові строфи:
«Я не дам свому серденьку спати,
хоч кругом буде тьма та нудьга,
хоч я буду сама почувати,
що на груди вже смерть налягла.
Смерть наляже на груди важенько,
світ застеле суворая мгла,
але дужче заб’ється серденько –
може, лютую смерть подола»
[Підкр. моє – Л. П.],
тоді стане зовсім зрозуміло, що потужна строфа з ««Contra spem spero» –
«Ні, я хочу крізь сльози сміятись,
серед лиха співати пісні,
без надії таки сподіватись,
жити хочу. Геть думи сумні!»
(І т. стр. 23).
цілком стосується до сумних настроїв, що спричинила їх хворість.
Тут ясно видно, що героїчні зусилля надіятися тоді, коли жодної надії нема, – навіяні жахливим, холодним привидом смерти, якого прогнати чи бодай одсунути десь далі і думала Л.Українка одним героїчним зусиллям.
Одначе це особисте, це героїчне змагання з бадьорим нарешті вирішенням, міцною вірою в перемогу, можливе було тільки тому, що Л.Українка міцно була зв’язана з соціальними визвольними змаганнями своєї доби, її поезія ввесь час була дужим та активним чинником, реальною словесною зброєю, що нею вона непохитно змагалася з реакційними силами, дістаючи підтримку в 2-3 однодумців-сучасників, а головне в свого дядька, непохитного борця.
Померла Леся Українка на Кавказі р. 1913, 19 липня (1 серпня н. ст.), а поховано її в Києві на Байковому цвинтарі.
Загально кажучи, творча еволюція Л. Українки не зазнавала будь-яких гострих змін, ухилів чи збочень від основного того тону, що взяла його поетка ще на першій, напівдитячій стадії свого розвитку. Спочатку це було невпинне повільне зростання, а далі, кажучи словами М.Грушевського, це був «якийсь титанічний хід по велетенських уступах, де кожний крок означав нову стадію»…
Основна творча стихія Л.Українки – лірична й такою вона лишилася до кінця, навіть тоді, коли десь на переломі 2-х століть Леся почала відходити від «чистої» лірики до драматичного жанру, бо по суті «чистого» драматичного жанру Л.Українка нам не дала, а пізніші т. зв. драматичні твори всі пройняті ліризмом досить великою мірою. Критика вже зазначала зародки пізнішого драматизму в її ранніх ліричних поезіях.
Щодо основних мотивів творчості, то тут бачимо суцільність тих самих мотивів, що забриніли в Л.Українки на самому початку її діяльності. Ці мотиви, звичайна річ, еволюціонували поруч загального росту поетки, вони ускладнялися, трансформувалися, набували нового освітлення, залежно від того, як світогляд поетки збагачувався на нові ідеї, розумовий обрій ширшав, світовідчування глибшало та ставало різноманітніше, але тема лишалась та сама. Це доводить, що незважаючи на свій ранній вихід на літературну ниву, незважаючи на впливи та запозичення, що стосувалися переважно до оформлення почувань, поетка, можна сказати, відразу знайшла свій тон, те основне коло питань та тем, що цікавили її ціле життя, та розв’язувала вона їх щоразу глибше.
З цих основних мотивів ми визначаємо такі: 1) мотив природи, 2) мотив кохання, 3) особисті – серед них невеличке місце мають мотиви хворості, 4) національно-визвольні, 5) соціально-громадські та близькі до них мотиви боротьби, змагання й віри в перемогу, 6) музи, поетового покликання та самовизначення, 7) антихристиянські і 8) індивідуалістичні.
Ця класифікація обхоплює всю творчість Л.Українки в цілому, але не обхоплює, звичайно всіх абсолютно її мотивів, – це найголовніші тільки та найхарактерніші. Кожен з цих мотивів, властивий поетці, можна сказати, органічно, іде поруч інших від самого початку її творчої путі аж до кінця, і властиві вони як ліриці її, так і драматичним творам.
Мотив кохання в ліриці, як і у всій творчості, займає найменше місця тому, що головне спрямування всієї творчості Л.Українки було на соціально-громадські та національні інтереси, а це випливало з основної риси її світогляду та вдачі борця. Так само і в особистому житті цей мотив займав найменше місця. Тому мотив кохання має здебільшого літературне походження, навіяне, а не органічне, й літературне його трактування. Ближчий розгляд таких поезій, як «Конвалія», «Сафо», поема «Русалка», «Єврейська мелодія», «На мотив з Міцкевича», «Романс», «Італійська народна пісня», – наочно це доводить. Це здебільшого «проби пера» на певний літературний зразок, – спочатку на народницько-романтичний, а потім світовий. В них немає ані сильного чуття, ані запалу, ані вогню, запаленого безпосереднім чуттям; від них одгонить холодком риторичних вправ.
А в тих кількох поезіях, як «Сон літньої ночі», «Мелодії», де можна бачити вияв власного чуття поетки, правда, старанно прихованого та затушкованого, що властиве якраз поетам громадського напрямку, ми бачимо сум і тугу, що незмінно виливаються в звертання до природи («Мелодії»). З цього один з дослідників Л.Українки Б.Якубський зробив правдивий висновок: «Поетка знала любов – і не знала щастя в любові» (Вст. ст. вид. «Творів Л. У.» 1927 р. стор. XXXI).
Близький до мотиву кохання й найчастіше з ним переплітається мотив природи. Л.Українка, як ми бачили, любила природу, глибоко її відчувала, їй сповіряла свої болі й радощі. Часто мотиви природи в неї зв’язані з сумними настроями («Сосна», «Горить моє серце») чи з бадьорими («Знов весна»); часто пройняті вони мотивами соціальними («Зорі, очі весняної ночі», «Негода», «Афра»). Проте є в неї й ряд просто описів явищ природи у формі опису пейзажу чи подорожі (цикл «В дитячому крузі», «Вечірня година», «Подорож до моря», – поема, цикл – «Кримські спогади» і останній цикл – «З подорожньої книжки»).
Серед них такі поезії, як «Вечірня година», «В дитячому крузі» – типове сентиментально-романтичне епігонство, з невправною дитячою ще технікою, а останні хронологічно (1911 р). – цикли з «Подорожньої книжки» та «Весна в Єгипті» – є вже не тільки високе мистецьке досягнення, а й велике новаторство щодо теми, – як описи єгипетської природи, морські враження тощо.
Мотив поневоленого рідного краю та його визволення – один з найорганічніших для Л.Українки, як і взагалі характерний для всієї української дореволюційної літератури. Національне поневолення України від російського царату глибоко увійшло в свідомість усіх поступових українців, а надто письменників.
Перші Лесині поезії на цю тему не виходять із кола того націоналістичного трактування, що бачила вона в своєму соціальному оточенні. Характерні щодо цього такі ранні поезії, як «На роковини Шевченка», де висловлено типову просвітянсько-націоналістичну програму – «минати чужі пороги, орати лише рідні перелоги». Подібне бачимо й у першій поезії з циклу «Сім струн» – «До тебе, Україно»… Тут любов до «рідної країни» висловлено загальними рисами та трафаретними словами: «Наша бездольная мати», «Україно мила, кохана», «Моя безталанная мати». Ці поезії, хоча й друковані р. 1892-го, але написані напевне ще, у 1880-х роках і тому хронологічно, як і ідеологічно, належать до зовсім ранньої доби.
До цієї ж доби належить і поема «Самсон» р. 1888-го, написана під великим впливом материної поеми «Дебора» та так само одягнена в біблійні шати. В цій поемі Л.Українка, взявши відому біблійну легенду про Самсона, силача-назорея, й Далілу, що хитрощами вивідала від нього секрет його сили і видала ворогам-філістимцям, – переробила по-своєму, надавши таких рис, яких у першоджерелі немає.
Ця творча переробка запозичених історій чи сюжетів надзвичайно багато дає для того, щоб розуміти особливості самого поета, і найперше завдання дослідника тут – це порівняти обробку з оригіналом, щоб з’ясувати, в чому ж одходить поет від оригіналу.
А тим часом проф. І. Шаровольський у вст. ст. до цієї поеми в 3 томі «Творів Л.Українки» нового видання чомусь захопився історичним дослідом про саму постать Самсонову, що для даного питання абсолютно зайве. Звідси ж випливає й неправдивий його висновок: «оповідання про Самсона втратило на історичній правдоподібності, хоч і виграло з художнього боку». Коли ж поема «виграла з художнього боку», то це не мінус, а плюс, бо це ж художній твір, не історичний. Особливо це стосується до творів Л. Українки, для яких історична правдоподібність дуже мало важить. Л.Українка, звичайно, як побачимо далі, особливо в драматичній творчості, використовує різні світові історії та легенди, щоб утворити собі з них свій власний сюжет, потрібний для того, щоб втілити певну ідею. Всі її більші твори – це є художній вислів певної ідеї, якій вона завжди підпорядковує матеріал.
З цього погляду поема «Самсон» цікава й характерна. Найголовніше тут те, що Л.Українка одкинула той побутово-етнографічний елемент, що в біблійному трактуванню робив із Самсона якогось казкового героя-велетня, що кохається тільки у власній силі, і перетворила його на борця за національне визволення. Так само вона поставилася й до Даліли і сюжет свій збудувала по-новому цілком: в центрі поставила конфлікт особистого почуття та громадського обов’язку. Самсон у поемі гине не через довірливість, як у Біблії, а тому, що зрадив інтереси свого народу в ім’я інтересів особистого кохання. Таке розв’язання національної проблеми характерне для Л.Українки; вона зразу стала на той погляд, що треба безперечно віддати на жертву особисті інтереси в ім’я інтересів народу. Цей лейтмотив проймає всі твори Л.Українки на громадські й національні теми.
Поема «Самсон», як художній твір, чимало дужча й від першоджерела, й від зразка літературного і свідчить про перший прояв особливого поетичного хисту Л.Українки ще в ранню добу.
Активна натура Л.Українки, що змалку усвідомила собі потребу боротьби з громадським та національним лихом, ніяк не мирилася з тими словесними жалями та наріканнями на лиху долю, що їх повно було в її сучасників, патріотів-українофілів, які цими тільки вигуками й задовольнялися, замість справжньої боротьби та праці. Тому Л.Українка виступає з гострим протестом проти цього пасивного патріотичного хникання.
«Над давнім лихом України
жалкуєм, тужим в кожний час,
з плачем ждемо тії години,
коли спадуть кайдани з нас» –
так описує Л.Українка це хникання сучасників і гостро протестує:
«Заржавіють від сльоз кайдани,
самі ж ніколи не спадуть, а тому –
берімось краще до роботи,
змагаймось за нове життя»
(«Скрізь плач», І т. стор. 40).
Подібні настрої видно й у Коцюбинського, в оповіданні «Хо» (1894).
Мотив національного визволення, з певною навіть політичною програмою, висловлено й у поемі «Роберт Брюс» (1893). Тут уже помітно ясно й соціальні суперечності в одній нації, чого раніше не було: Роберт виступає борцем за волю рідного краю, спираючись на саме тільки селянство проти панів (лицарства).
В поемі є цікаві моменти з тієї політичної програми, що на неї пристав народ з обраним на короля Робертом. Народ (селяни) рішуче застерігає Роберта проти завойовницької політики, національного поневолення інших країн («нам не тісно у рідній країні»). Ця повага до прав чужої нації – це ясний відгук на ідеї М.Драгоманова, той його космополітизм, що в основу кладе пошану до прав кожної нації.
Далі, цікавий і той фінал, що ним скінчилася боротьба шотландського народу за своє визволення. Він не обмежився тільки тим, що обрав собі власного короля та утворив самостійну державу, а вступає в спілку з державою англійською, з якою допіру воював, як рівний з рівним («поєднались в спільну державу»). Ця федеративна спілка, що з’явилась як епілог до національно-визвольної боротьби, нагадує той ідеал федеративності, що виставив його на своєму прапорі й за нього боровся той-таки М.Драгоманов. Духом ця поема цілком відповідає Драгоманівським ідеям, і недаремно Л. Українка присвятила її «дядькові М.Драгоманову».
Ідеологія цієї поеми доводить, що Л. Українка, хоча й виступила (1893 р.), ясно усвідомивши соціальні суперечності, але ближче стояла до народницького погляду, що ототожнював народ із селянством.
Колись Л.Українка вірила, що сльози допоможуть визволенню країни. Тепер (1895 р.) вона вже не вірить у них, інших методів боротьби вимагає:
«Доволі вже їм литись, — 
що сльози там, де навіть крові мало»
(«І все таки до тебе»).
Тут уже рішуче висловлено думку про те що треба не хлипати, а збройно боротися. Сентиментально-романтична доба відійшла з її народницькими ілюзіями, насувалася нова доба усвідомлення революційної акції. Не забудьмо, що р. 1896-го Л.Українка вже, працювала в соц.-дем. гуртку Ів.Стешенка.
Нічого нового в трактуванні національно-визвольної теми не маємо в драматичній сцені «Іфігенія в Тавріді» (1898), де сильна любов до рідного краю єднається з готовністю саможертви, зате поезія «Дим» (1903 р.) дає багато нового.
Поетка, їдучи в Італію (лікуватися), везе з собою й тугу за рідним краєм, з його «солодким димом», і нова країна їй здається «чужиною». Аж ось поетка помітила за густим димом фабрик та заводів – «якісь бліді невільницькі обличчя» (робітників). Враз згадала «приморські міста – все над рідними морями» і «той дим проник їй у саме серце», яке «вже не говорило – чужина». Це вже приклад високої свідомості не національної окремішності, не націоналізму чи космополітизму, а це вже є справжній інтернаціоналізм, на основі ясного розуміння спільних класових робітничих інтересів у різних країнах. Це вже не драгоманівське «перенесення національного питання в площу інтернаціональну», а справді-таки емоційно відчутий принцип міжнародної класової робітничої солідарності.
Високий цей рівень свідомості, що на ньому стояла Л.Українка, якраз є наслідок з її роботи в соц.-дем. гуртку Ів.Стешенка, а робота та була дальший чималий поступ наперед, коли рівняти з попередніми драгоманівськими позиціями, на яких стояла Л.Українка ще в першій половині 1890-х років.
Мотив музи, тобто з’ясування поеткою свого поетичного шляху, займає в Л.Українки таке велике місце, як ні в якого іншого поета. Чому це сталося, про це ми вже трохи говорили. Доба громадянської поезії, свідома своїх громадсько-соціальних завдань, покладала великі надії на поетичне слово як спосіб пропаганди соціальних поглядів. Вона ж невивідно позначилася й на свідомості Л.Українки як поетки. А до того особиста її хворість, вимушена одірваність від безпосередньої практичної боротьби, якої вона так прагнула всією своєю активною вдачею, змусила поетку покласти на своє поетичне слово велику надію, віру в революційне значення свого поетичного слова.
Уже в першій поезії на цю тему «Чого-то часами» (1888 р.) поетка зразу ставить своїй музі завдання служити громаді.
Свій погляд на поетове завдання, що стосується до ранньої доби, Л.Українка висловила докладніше в поемі «Місячна легенда», писаній десь, очевидно, в кінці 1880-х рр.
Проблему покликання поетового Л. Українка ранньої пори розв’язала, як служіння «рідному краєві», але вже тут звернуто увагу на соціальні суперечності в ньому, і всі симпатії авторчині на боці бідніших. Тут-таки висловлено й думку, що ім’я поетове забудуть люди, – цього їй зовсім не жаль, – а пісні будуть жити та й жити. Як той, так і той момент у проблемі розв’язано ще в дусі народництва.
До цього розуміння не багато додає й друга поема 1893 р., «Давня казка», що так само не виходить з народницької концепції, так само поезія й поетка тут є носителі соціальної правди бідного люду проти неправди панів. Долучено новий мотив, що з цього шляху не може збити поета ніяка сила, навіть фізична влада: поет не може зрадити свого служіння.
Це питання, розв’язане саме так ранньої ще доби, до певної міри заспокоїло поетку; до нього вона не часто звертається протягом цього часу (до половини 1890-х рр.). Щороку з’являлася на цю тему поезія, і то не більше, як одна-дві.
А вже р. 1896 бачимо щось цілком нове. Цього року маємо аж 8 поезій на дану тему і в кожній із них чути всю настирливу пекучість цієї проблеми, що конче вимагала з’ясування. «Ave regina» – є дальше поглиблення попереднього образу поезії 1895 р. – «Божа іскра», де сказано, що то є «тяжке прокляття, дикий і лютий пожар», якого поет не в силі ані загасити, ані втекти від нього. В «Ave regina» висловлено ту саму думку в образах музи-цариці, що для неї поетка є тільки бранка-невільниця. До цього мотиву прилучився новий мотив людської невдячності, нерозуміння та як наслідок цього – самотності поетової.
«…Де ж твої подарунки, царице?
Ось вони пишнії дари. Сльози – коштовнії перли,
людське признання – холодний кришталь»
(т. І, ст. 108).
І це був дійсний вияв того стану, що утворився був поміж поеткою та її сучасниками, що, чим далі поетка розвивалася, все більше її не розуміли, зустрічали її палкі заклики холодною мовчанкою не стільки через нерозуміння, як через ганебне боягузтво, – вони боялися показати свою солідарність з революційною поеткою.
Далі дві поезії «To be or not to be» та «Ангел помсти» визначають певний злам у психіці поетки щодо теми покликання.
Символіку цієї поезії справедливо витлумачив М.Драй-Хмара, зазначивши, що повернувшися від Драгоманова із Софії до Києва, Л.Українка вступила до Літературно-Артистичного Товариства, багато працювала, не шкодуючи сил на культурну роботу. І от, тут саме й постало в неї «гамлетівське» питання: що робити – чи занедбати поезію ради громадської роботи, чи поезія сама собою є теж один із способів громадської роботи. І питання це не розв’язане. «Ангел помсти» – подібна до попередньої і так само подана символістичними образами. До поетки з’являється «страшний посланець», з огненним мечем у руках, що зве її поезію: «слова, слова, слова», а про значення її поезії каже так:
«Не думай же, що твій одважний спів
других, а не тебе до бою закликає».
Натомість він пропонує їй меча, але поетка відмовляється.
Ця поезія має очевидний зв’язок із практичною революційною роботою, коли перед поеткою постало питання про участь у практичній боротьбі (меч – символ цієї боротьби). Розмову з ангелом не скінчено, питання знов-таки не розв’язано, а нескінчена розмова «гнітить і рве душу».
І тільки в дальшій поезії того самого року «Слово, чому ти не твердая криця» поетка доходить певної відповіді: вона остаточно вирішує, що вона повинна бути поеткою насамперед і що її єдина зброя – це слово. Нарешті вона вірить, що її слово поетичне, хоч згодом
«…в руках невідомих братів
стане кращим мечем на катів.
Месники дужі приймуть мою зброю,
кинуться з нею одважно до бою…»
(Т. І, ст. 128).
Продовження думок цієї поезії ми знаходимо в поезії «Порвалася нескінчена розмова…», де поезії надано значення не тільки соціально-революційного, а й політичного. В «глухонімі часи» глухої реакції її слова бринять, як дзвін кайданів революційних засланців, і цього дзвону поетка не хоче, не може заглушити; вона зробила б це в тому тільки разі, «коли б кайданів брязкіт міг ударить перуном в тії заспані серця… і нагадать усім, що зброя жде борця» і «коли б та зброя здійнялась до бою».
Виразно революційна спрямованість цієї поезії, орієнтація на збройну боротьбу як єдиний метод розв’язати соціальну проблему, поза всяким сумнівом. Це вже той високий ступінь класово-політичної свідомості, що на нього ступила Л.Українка після 1896 р., де не лишилося нічого від попереднього млявого народницько-сентиментального духу.
Того ж таки нового напрямку поезію, надзвичайно сильну силою емоційного вислову, маємо в першій поезії з циклу – «Ритми» – «Де поділися ви, голоснії слова»; тут поетка закликає свої слова «вражати, різати, навіть убивати», аби не бути тільки дощиком осіннім, щоб «піснею були, а не квилінням».
Як бачимо, питання свого поетичного покликання Л. Українка розв’язала так, що цілком усвідомила поетичне слово як функцію соціально-революційну. Поетичний спів «вільний», але вільний в тому розумінні, що ніяка панська сила не змусить його відмовитися служити інтересам бідного люду. Таке розуміння цілком збігається з нашим сучасним, і тому це один із тих пунктів, що зближає творчість Л.України з нашими часами, робить її сучасною.
За вихідний пункт ставлення до своїх особистих чуттів, у зв’язку з громадськими пориваннями, у Л.Українки можуть бути її слова, сказані ще на початку літературної роботи:
«Я щастя не маю і в мріях не бачу,
бо іншії мрії у серці ношу…
Для інших і доля, і щастя хай буде,
собі я бажаю не сну, а життя.
Хто зо сну прокинувсь, хай щастя забуде,
йому вже до щастя нема вороття»
(«Сон літньої ночі»).
Що ж ми тут бачимо? Повне зречення особистого щастя й життя для себе, для своїх інтересів. Щасливу долю вона зве «сном», а собі бажає «життя». Очевидно, це не просто життя звичайне, а якесь інше. І справді, пізніше, р. 1890 цю думку Л.Українка в одній із своїх критичних статей формулювала докладніше й ясніше. В цій статті («Утопія в белетристиці»), аналізуючи соціальний ідеал у Моррісовій утопії, де «люди п’ють, їдять, працюють, навіть любляться», себто роблять все те, що й у звичайному житті, вона каже, що там «справжнього життя нема». «Нема боротьби, цієї конечної умови життя, нема трагедії, що дає глибінь і зміст життю» (т. VII, ст. 176, 1925 р.).
Таким чином, тільки боротьба й страждання, на думку Л.Українки, дають сенс життю людському, і це розуміння питання властиве й усій її творчості. Остання вся пройнята мотивом боротьби і змагання за кращу долю спочатку народу в цілому, далі бідніших, соціально-поневолених верств його; а особисті ж інтереси рішуче одкидаються геть, як негідні справжньої людини. Такий був ідеал передової людини за часів громадської поезії 1880–90-х р.р. Співцем цього ідеалу й була Л.Українка.
За ранніх часів своєї творчості Л. Українка, хоча й твердо вірить, що зло соціальне зникне й настане якась нова доба, з новою правдою на землі, але самі методи здійснення цього ідеалу уявляє собі досить наївно. У поезії «Коли втомлюся я» висловлено думку, що шлях до цього – «братняя любов», а в поезії «Мій шлях» з тієї самої доби їй за програму стають відомі гасла французької буржуазної революції 1789 р. – «рівність, воля й братерство».
У згоді з цим мирно-культурницьким настроєм стоїть і поезія «Досвітні огні» з типовим просвітянським закликом до праці, до світла, на боротьбу з народною темрявою, гасла, що виголосив був їх і захищав відомий у свій час ідеолог аполітичного культурництва, з орієнтацією на село, Б.Грінченко. Тут іще жодної ознаки нема духу драгоманівщини з подувами явно соціалістичними.
Перший протест, і досить сильний, проти цього мирного культурництва, що було по суті пасивним наріканням на долю, є поезія р. 1895-го «І все-таки до тебе», де енергійно звучить новий тон щодо методу боротьби: «що сльози там, де навіть крові мало?». Це подуви вже зовсім іншого, нечуваного й радикально-революційного. Щоб зрозуміти, звідки вони пішли, пригадаємо собі, що листування Л.Українки з дядьком М.Драгомановим скінчилось подорожжю до нього. Як наслідок цього перебування, маємо вірш з того самого 1895 р. «До товаришів», де поетка признається, що «в чужій, але рідній для неї хаті їй довелося вислухувати «гірку пекучу правду» про те, що молоде покоління, яке мусить прийти на зміну старшим борцям (поколінню Драгоманова), не виявило досить енергії та здібності до боротьби, щоб підхопити в свої руки прапора борні за соціальні ідеали.
Ясно, звідки йшли ці нові подуви, це заперечення старих трухлявих просвітянських позицій, це натхнення новим революційним духом і волею до боротьби. М.Драгоманов, що сам дав генеральний бій аполітичному просвітянству та вузькому народницькому націоналізмові в полеміці з ідеологом його Б.Грінченком (див. його «Листи на Наддніпрянську Україну»), пройняв новим революційним духом боротьби й непримиренства й свою небогу і дав їй такий сильний стимул шукати справедливого соціального ідеалу, що незабаром учениця далеко випередила свого вчителя.
Цим гострим протестом проти того пасивного квиління, слабодухого примиренства та політичного опортунізму сучасників і пройнято всю творчість Л.Українки, починаючи з половини 1890-х рр., хоча б на яку тему вона писала – соціальну, національну чи поетичного покликання. Тут вона підноситься на такі високості щодо емоційної сили вислову, що цілком дорівнює кращим зразкам соціальної лірики поета «огненного слова» – Т.Шевченка.
Рік 1896, що йшов безпосередньо за одвідинами М.Драгоманова, і був, очевидно, роком інтенсивних шукань, щоб усвідомити нові соціально-політичні позиції, – на ліриці Л.Українки в цілому позначився як досить плідний і сильний емоційною стороною. Поетка шукала в цей час нових відповідей про поетичне покликання, усвідомила нове розуміння національної проблеми. Громадсько-соціальні мотиви забриніли в цей час з нечуваною силою й піднесенням, так, що це дало привід Ів.Франкові через рік написати такі досить справедливі слова:
«Від часу Шевченківського «Поховайте та вставайте» Україна ще не чула такого сильного гарячого та поетичного слова, як із уст цієї слабосилої, хворої дівчини… Читаючи м’які та рознервовані писання сучасних молодих українців-мужчин і порівнюючи їх з тими бадьорими, сильними та сміливими, при тім такими простими словами Л.Українки, мимоволі думаєш, що ся хвора, слабосила дівчина трохи чи не одинокий мужчина на всю новочасну соборну Україну» (ЛНВ, 1898, VII).
Варто тільки поглянути на такі поезії 1896 р. і наступного, як «Slavus-Sclavus», «Товаришці на спомин», «Хвилина розпачу», «Fiat nox», «До товариша» і т.д., щоб побачити, які влучні були слова Ів.Франка про соціальні мотиви у ліриці Л.Українки.
В поезії «Товаришці на спомин» бачимо вже цілковитий відхід від старих позицій, що розв’язати суспільне питання пропонували «братньою любов’ю». Натомість тут інше:
«Що ж – тільки той ненависті не знає,
хто цілий вік нікого не любив».
Це вже не утопічно-далеке від життя розуміння справи, а досить реальне і класово свідоме, яке добре знає, що соціальна любов у класовому суспільстві повинна бути, як меч, двусічна, і коли ми любим правду робочу й бідняцьку, то є ж і певна соціальна категорія, яка цю правду й нас разом із нею так само палко ненавидить і буде боротися проти нас. Отже ми мусимо ненавидіти ворогів цієї правди, якщо ми її любимо. Розуміння цих взаємовідносин і подає нам вірш «Товаришці на спомин». Це розуміння досить ясно викладено такими словами:
«Згадати тільки всі тяжкії муки,
що завдали борцям за правду вороги,
кому ж не стиснуться раптово руки
від помсти лютої жаги?».
І кінчає:
«Ох, може б не було життя таке нещасне,
якби вогонь ненависті не гас»
(т. І, ст. 105).
Ця висококласова свідомість не дивує, коли ми згадаємо, що в цей час Л.Українка уже працювала в соц.-дем. гуртку. Цей мотив любові-ненависті Л.Українка розробляла й потім не раз, виступаючи завжди за її класово-реальне розуміння проти розуміння реакційно-ідеалістичного. Тому нам не дивно тепер, що не хто інший, як Л.Українка, гостро повстала проти цієї любові без ненависті, проти принципу християнського, що прикривався нібито божеським походженням, а по суті це було найреакційніше та найопортуністичніше гасло земне.
Мотив любові-ненависті уперше стикається з християнським принципом любові-всепрощення в драматизованій поемі символістичного характеру «Грішниця» того ж таки 1896 р.
«Біла війна», що за неї тут розповідається, де «найбільш воювали шнуром, кайданами, отрутою, підкопом, а зрада гаслом військовим була» – це війна самодержав’я з відважними борцями-революціонерами.
В цій поезії вперше героїня-жінка виходить на сцену політичної боротьби із зброєю (підкладає бомбу під стіну – символ самодержав’я). Палко заперечено євангельську любов до всіх, а натомість дівчина-борець пропонує свій принцип ненависті саме тому, що вона любить. Вона каже до черниці (символ християнства):
«Мене любов ненависті навчила,
колись і я була, як ти, лагідна, тиха,
і вірила в братерськую любов…»
І ми-таки раніше бачили, що Л.Українка колись і справді вірила в цю «братерськую любов». Тепер вона її рішуче відкидає. Чому? Відповідь знаходимо в таких словах дівчини-борця:
«Я бачила тоді, що хто хиливсь
найнижче, того найбільш топтали люди
й коні… Я бачила, як гинуло найкраще,
як родичі мої гнили по тюрмах
і як високе низько упадало.
Тоді в мені спалахнула ненависть
до тих, що нищили мою любов»
[т. І, ст. III. Підкр. моє. – Л. П.].
Принцип і аргументи класового розуміння любові-ненависті тут висловлено найясніше: коли любиш волю, мусиш ненавидіти її ворогів і не тільки ненавидіти, а й боротися з ними із зброєю в руках.
Та не тільки відкидає дівчина-революціонерка цей реакційний євангельський принцип братньої любові, навіть до ворогів, а так само палко заперечує й рай та пекло як осередки соціальної нерівності навіть на «тому світі»:
«Шкода. Ви вірите, що єсть і рай, і пекло,
що люди й там не можуть рівні бути».
З усіх християнських принципів вона визнає лише один: «ніхто не має більшої любови, як той, хто душу покладе за друзів», – принцип саможертви соціальної.
Оскільки, як ми вже знаємо, сама Л.Українка вийшла р. 1896 на арену політичної боротьби, то ця поезія «Грішниця» до певної міри є автобіографічна спроба в поетичній формі висловити своє світорозуміння класової політичної боротьби та ставлення, з одного боку – до самодержавства, а з другого – до християнства, що фактично було за ідейну йому підпору через реакційний принцип вселюдської любові. Революційна чіткість, ясність, а разом мужність і твердість, з якою розв’язала Л.Українка цю проблему, лишається поза всяким сумнівом, і в цьому велика заслуга письменниці та її співзвучність з нашою добою.
З цієї висококласової позиції соціально-політичної свідомості Л.Українка не сходила вже до кінця днів своїх, як бачимо в її творах взагалі, та в ліриці – зокрема.
Р. 1900 вона «непереможно прагне поставити «червону короговку», щоб та «служила проводирем» («Ох, як тяжко»), р. 1904 в «Напис в руїні» вона висловлює думку, що єгипетські піраміди є «пам’ятник народу, – хай згине цар»; і навіть в часи загального розпачу й зневір’я після поразки революції 1905 року вона не здала своїх позицій (див. поезію «Пророк»). Л.Українка була – як пророчиця Тірца в добу руїни й чварів, і такою лишилася до кінця…
Отже, на еволюції кожного поетичного мотиву лірики Л. Українки ми ясно бачимо ті зміни, яких її лірика зазнавала взагалі – від сентиментально-романтичних поезій в дусі просвітянського націоналізму до енергійної вольової й революційної поезії останніх років, в дусі наближення до ідеології марксизму, причому ясно видно й той переломний пункт, що поділяє всю творчість на дві різні частини. Це рік 1896-й, що взагалі позначився на розвиткові ідеології та мистецького світогляду Л.Українки різким ухилом в бік революційний і одходом від позиції чистої драгоманівщини.
Л.Українка, як лірик, на тлі доби визначалася як видатний поет, що за часів достиглої творчості далеко полишив позаду старі традиції романтично-народницької школи, з її кволою технікою та примітивізмом, ті традиції, які наслідувала вона сама на початку діяльності. Але й у першу добу Л.Українка дала дещо цілком нове як тематично, так і формально, така, напр., рання поезія «Сафо» та «Остання пісня Марії Стюарт», обидві на т. зв. світові теми. Вони ж показують і на джерело, звідки йшло це свідоме новаторство – світова література, з якою Леся знайомилася ще змалку.
Поступово її тематика еволюціонувала, набуваючи щоразу нових рис, і серед мотивів лірики можна було б окремо виділити мотиви «екзотичні», на теми з світової літератури та історії – «Забута тінь», «Легенда», «Трагедія», «Ніобея», «Бранець», «Було се за часів»; на екзотичні вражіння, як, напр., «Сфінкс», «Ра-Менеїс», чи біблійні – «Прокляття Рахілі», «Єврейські мелодії», «Жертва», «Саул», «Дочка Ієфая».
Коротко, Л.Українка свідомо відходила ввесь час від традиційної тематики, збагачуючи українську літературу новими мотивами і в кожному з тих головних мотивів чи тем, які ми розглянули, вона в пору стиглості знайшла багато чого сказати нового, по-своєму висвітливши ці теми. Це врізноманітнення мотивів ішло в парі як із поглибленням психологічним та емоційним, так і з ускладненням формальним.
Л.Українка збагатила українську літературу новими й різноманітними метрами, строфічною будовою та новими жанрами. Типовою для самої Л.Українки була метрика 3-х складова й особливо притаманний їй енергійний тридольник анапест; і це цілком зрозуміло, коли взяти на увагу її переважно бадьорий, енергійний тон та сильну вольову емоціональність у ліриці. З жанрів їй властиві були «задумливі» елегії та «поважні» думи, характерні для втілення громадського пафосу й глибокого ліризму. Цьому питанню присвячено спеціальну статтю Б.Якубського в II т. її творів.
В критично-історичних оцінках лірики Л.Українки ввесь час панувала думка, що головний набуток Лесиної творчості полягає не в ліриці, а в її драматичній творчості. Такої думки додержувалися всі до останнього часу. І тільки недавно один з найбільших знавців-дослідників Лесиної творчості Б.Якубський дійшов нових висновків, переоцінив старі твердження. Він констатує «надзвичайно міцну, винятково-рідку ліричну енергію Лесиного вірша» і каже, що коли б ми не мали зовсім її драматичної спадщини, то й тоді не довелося б робити якусь «полегшену» оцінку її лірики, порівнюючи з драмами.
Б.Якубському належить і дуже влучно, сильно й стисло викладена загальна та характеристика Лесиної лірики, її історичного значення, що ми вважаємо за потрібне навести її цілком:
«Леся й до сього часу, після натхненого голосу Шевченка, є українським ліриком з найміцнішим голосом; зараз за нею, мабуть, треба поставити, як лірика… Франка. І велике значення лірики Л.Українки – подвійне. По-перше, – що вона досягає в кращих своїх поезіях незрівнянної сили ліризму, не тільки інтимно-зворушливого, не тільки глибоко-хвилюючого, а часто й просто потрясаючого; по-друге, – що вона після Шевченка в українській поезії піднялася на такий ступінь ліричної творчості, на якому емоційний захват високих соціальних переживань говорить мовою не тільки «емоційною», але й «вольовою». При зовсім простих, власне, «щирих», як казав Франко, словах і не зовсім простій, а часто майстерній формі, з свідомо-складною системою стилістичних ходів, Леся Українка в своїх ліричних шедеврах досягає неабиякої сили, а для нашої молодої, порівнюючи, поезії і сили виняткової» [вст. ст. до І тому «Творів» Л. У., вид. «Книгоспілки», 1927 р., стор. XIX].
Основні мотиви творчості Л. Українки лишаються, як сталі, й у драматичній творчості, тільки тепер вони до того ширшають і ускладняються, набирають характеру цілої філософської проблеми, яку авторка розв’язує навіть по кілька разів вносячи раз-у-раз дещо нове в її розуміння.
З драматичних творів на мотив кохання на першому місці безперечно стоїть «Лісова пісня», де цей мотив органічно зливається з мотивом природи. «Лісова пісня» є твір видатний не тільки в усій творчості Л.Українки, а й у всій українській літературі загалом. Дослідники вже давно й одностайно визнали його за шедевр, тобто за найкращий твір.
Тут з надзвичайною силою поетичної уяви й ліризму змальовано незгасиму, непереможну тугу за якимось іншим, вищим, ідеальним коханням, – всупереч звичайно-людському, зрадливо-егоїстичному, дріб’язково-буденному, міщанськими інтересами зневаженому.
Природу в «Лісовій пісні» пережито й змальовано незвичайно глибоко й проникливо. Ліричний пафос і глибина нюансів досягає тут яскравої потужної сили вислову.
«В основу драми взято вселюдську й позачасову проблему: людина й природа; ця проблема романтична, але це є такого гатунку романтизм, що його ніколи не позбудеться людство. Утворимо колись зовсім нове суспільство – правди, рівності й волі, знищимо колись всякий людський гніт, а все ж таки проблема – людина й природа – буде стояти перед нами й вимагатиме відповіді, бо чим би ми не стали, до чого б не дійшли своїм розумом, ми – частина природи й цього почуття зв’язку з нею ніколи не втратимо».
– так писав один з кращих дослідників життя й творчості Л.Українки – Б.Якубський з приводу цього художнього документу, і з ним слід цілком погодитися.
Художні властивості «Лісової пісні» дійсно високі. Дослідники й критики підкреслювали її надзвичайну музичність та багатство ритмів, глибокий ліризм, багату мову, яскраві та оригінальні образи. І цілком влучно зауважив один із сучасних критиків, що до «Лісової пісні» важко підходити з ідеологічним критерієм. Тут річ у надзвичайному багатстві безпосередньо відчутих образів, у чудових гармонійних сполученнях фарб, рухів і настроїв, у музиці самих слів і ритмів. Передавати зміст і давати будь-який коментар до таких речей, як «Лісова пісня», може тільки сухий педант, і тут потрібне безпосереднє відчування (Я.Мамонтов – «Укр. драматургія передреволюційної доби»).
«Лісову пісню» навіяли дитячі вражіння волинської природи та фольклору і туга за ними в останні роки («Лісову пісню» Л.Українка написала за 4 дні в Кутаїсі – на Кавказі). Дужчого й натуральнішого імпульсу, як ця сильна й невгамовна туга за рідною природою, – годі шукати.
На тему самовизначення поетового написано драматичну поему «У пущі» (1907). Цей мотив серед драматичних творів, отже, у творчості останнього десятиріччя, займає менше місця, порівнюючи з іншими, бо на цю пору Л.Українка, як поетка, знайшла себе, – свої сюжети й маніру письма, становище її визначилося; так само визначилося й ставлення до неї тогочасного суспільства в особі критики, що можна характеризувати одним словом – «нерозуміння».
Правдиво й влучно характеризує ці стосунки письменниці з сучасниками її колишня подруга Л.Старицька-Черняхівська:
«Перші несмілі проби Лесині зустріли тепло й щиро старші й молодші товариші. Критика привітала її перші видання й піднесла її творчість на високій рівень. Читачі захопились її поезією, й Леся зайняла відразу чільне місце в українській літературі, але останніми роками, коли творчість її піднеслась до найвищого ступня, коли вона пішла на снігову верховину життя – читачі лишились в долині («Хвилини життя Л.Українки»).
Л.Українка сама не раз у листах скаржилася на брак критики й уважала жартома, що твори її належать до речей, «хвалимих, але не читомих». Це нерозуміння не було тільки наслідком далекого розумового поступу нашої поетки та ідейної відсталості сучасників. Тут була й своя соціальна причина, що ховалася в глибокому розладі поміж революційно настроєною частиною інтелігенції, до якої належала Л.Українка, та зневіреним, особливо після поразки революції 1905 р., громадянством. Натяки на цей розлад ми бачимо в одній із тогочасних статей С.Єфремова:
«Тепер ми бачимо, що саме тоді по всій людності у нас пройшла велика розколина, яка розбила людей на два довіку ворожих табори: на «їх» і «нас». Тепер ми добре знаємо, що навіть і в «нашому» таборі зовсім не було одностайності, а було багато, аж занадто, ворожнечі, змагання та звади» («Поезія самотності»).
Внаслідок одриву письменника від соціального оточення, що його живило, й постає той мотив самотності та індивідуалізму, який щоразу частіше звучить у творчості Л.Українки останніх років. Таке становище змусило поетку заново поставити питання поетичного слова: як же жити й творити далі й чи можлива така творчість, коли ті, для кого твориш, тебе не розуміють зовсім. Свої невеселі думки та гіркі почуття з цього приводу Л.Українка і втілила в драматичній поемі «У пущі», в образі скульптора Річарда Айрона.
В ліриці Л.Українка бадьоро дивилась на своє покликання, вірила в революційну роль свого поетичного слова і сподівалася, що воно досягне тієї мети, якої не могла вона досягти практично. З 1896 р. (поезія «Ave regina») ця оптимістична віра потьмарюється смутком і наріканням на «холодний кришталь людського признання», з’являються перші симптоми почуття самотності, але віра лишається.
Але розходження з сучасниками збільшується, росте й почуття самотності і в «У пущі» доходить апогею.
Скульптор Річард Айрон не поділяє релігійного фанатизму громади, ставиться взагалі критично до моральних чеснот пастора Ґодвінсона, що дуже хитро обдурює простодушну громаду. Замість визнати постанову громади – йти будувати «батькові Ґодвінсонові замість хатини кам’яницю», він вважає за краще піти та поставити комина в хатині бідної жінки, де помирають малі діти. Це призводить його до конфлікту з громадою.
До цього долучається й повне нерозуміння мистецтва не тільки в громади, що засліплена релігійним дурманом і вбачає в скульптурі щось грішне та диявольське, але й у найближчих йому людей. Річард губить навіть свого колишнього друга в мистецтві Джонатана, що попав під уплив релігійної громади. І тільки втіха його – це малий небіж Деві, що не тільки розуміє його, а й сам виявляє неабиякий талант скульптора і йде слідом за дядьком.
Єдина втіха для Річарда – власна творчість, а для громади, що не розуміє справжньої краси, він робить посуд і тим її задовольняє. Коли ж конфлікт у Річарда з громадою дійшов того, що йому запропоновано зректися свого хисту, зрадити скульптуру, а цього зробити він, ясно, не міг, фанатична юрба, під’юджена від пастора, розгромила його майстерню, а його самого вигнала на чужину, – це був уже такий удар, від якого він уже не видужав.
На чужині, у вигнанні, Річард так само натрапив на загальне нерозуміння та грубо-утилітарний підхід до мистецтва: його учень просить фігурку малій сестрі на ляльку, швачка просить статую, щоб на ній сукні приміряти, а спритні хазяйчики запрошують його, як «майстра» горшки ліпити…
Та це ще півбіди. Аж ось приїздить із Італії його знайомий Антоніо, дивиться на його статую й визнає її за «хорошу», але вважає, що творцеві «сили творчої бракує», «що видно вагання в цьому творові». Коли ж Річард показав йому одну з фігурок, зроблених ще до вигнання, Антоніо щиро захопився. Тоді Річард переконався, що йому й справді бракує творчої сили, що він іде не вгору, а вниз.
А сталося це внаслідок того, що ніхто йому не міг ні дати поради, ні показати хиби, «люди йдуть, минають мовчки, мов глухонімі». Він навіть визнає, що тоді було краще, «як руки фанатичні його утвори у порох розбивали», бо «се ж таки було якимсь признанням, що хист його справді може мати силу». Проти нього тоді боролись і він боровся, а тепер «я був би й ворогові радий, але його немає…».
Він не боявся осуду, критики, й чим більше на нього нападали, тим дужче він радів: адже не свідчило, що його твори мають силу «для них лиху, ворожу, нечестиву, а все ж велику». Тоді була боротьба, а де боротьба, там і життя, як ми знаємо, а тепер глухоніма мовчанка оточення і внаслідок – розпач митця й занепад його таланту. Такий сенс цієї драматичної поеми, що кінчається сумним настроєм у Річарда: «Тепер я чую, сила в мене гине… Коли ж мене покличе янгол смерти? Я чую, вже його недовго ждати…».
Одначе, треба визнати, що Річард, незважаючи на таке трагічно-самотнє своє становище, на такі жорстокі вдари долі, не здав своєї основної позиції, не зрадив віри в мистецтво, одкинув геть пропозицію Джонатанову повернутись назад з тим, щоб скоритися громаді, тобто зректися свого хисту. Хоч особисте його життя й розбите, але він покладає надію на Деві, заповідає йому «бути артистом і не коритись». Девіз мистецтва «pereat mundus, fiat ars» («Хай згине світ, хай живе хист, мистецтво») лишився непорушний, лишилася віра в його силу та надія на майбутні покоління.
Тепер ясно видно, якою мірою поема ця автобіографічна, якою мірою становище та настрої Річардові відповідають становищу та настроям поетки нашої на той час.
Критика й дослідники шукали генези цього твору й знайшли його в деяких писаннях М.Драгоманова про пуритан та в недокінченій біографії англійського письменника Мільтона – відважного борця за правду й волю слова, що писала та не скінчила її Л.Українка.
У Драгоманова розповідається про одного пуританина Роджера Вільямса, що на чолі цілої громади переселився до Америки й у штаті Массачусетс заклав окрему громаду Род-Айленд. Ці назви повторено й «У пущі», як місце дії. Згодом цей Вільямс вступив у конфлікт з громадою за волю віри і громада його вигнала. Щодо місця й часу дії, себто до зовнішнього забарвлення цієї п’єси, то можна думати, що вони й справді навіяні тими працями.
А щодо образу Річарда, «одважного, вільного і непримиримого, покірного тільки правді й красі», як він сам казав про себе, – цього непримиренного борця за свої переконання, що встряв у конфлікт з громадою і пішов вигнанцем на чужину, то його й не слід шукати десь у книжках, коли в самому житті був кращий приклад, свіжий, близький і дорогий, реально пережитий і глибоко відчутий, – це трагічна історія рідного дядька Лесиного – Драгоманова, – запеклого борця за правду та за свої переконання, що пішов так само у вигнання через конфлікт з тогочасною опортуністичною громадою боягузів та прислужників чорної реакції монархізму. Тому можна думати, що образ Річардів, як постать сильного борця за свої переконання, скорше навіяний образом Драгоманова й у цей образ авторка вклала свої власні переживання.
Дальший розвиток цієї теми, з долученим новим мотивом про те, що поет не може, не повинен бути зрадником інтересів країни переможеної, поневоленої в ім’я інтересів країни-переможця, – ми бачимо в одній з останніх драматичних поем, в «Оргії» (1912-13 р.) Тут питання розв’язано ясно, твердо й непохитно, без будь-якого вагання чи сумніву.
В «Оргії» мотив поетичного покликання головний, але зв’язаний щільно з іншим – національним; власне, проблему служіння гостро поставлено в національну площу, але не в націоналістичну. Тут, в образі співця Антея висловлено думку, що муза поневоленої країни не може, не повинна служити країні переможців, тому що це веде ще до дальшого поневолення й приниження уярмленої нації. Отже той принцип, що в ім’я його виступає Антей, – це принцип драгоманівського походження, так глибоко ним тоді вирішений, що він і нині чималу ще має актуальність.
Антей – це один із прекрасних у Л.Українки образів непримиренного борця, без вагання та компромісу, що йде сміливо навіть на смерть за непохитність своїх переконань.
Якщо в образі Річарда ми бачили певні хвилини розпачу в митця та його вагання, то в останній п’єсі на цю тему, в «Оргії» Л. Українка дала цілковиту антитезу тим хитким настроям духа в образі абсолютно непохитного й до кінця стійкого співця – Антея. Тут вона довела свою цілковиту вірність принципові, що написала ще замолоду на своєму мистецькому прапорі: «красу, змагання, хоч і без надії» (Підкр. моє. – Л.П.). Песимізмом жодним тут не одгонить. Останнім твором Л.Українка довела не тільки давнішню мрію скінчити свою путь так, як і почала – «із співом на устах», але й витримала цілком намічену лінію героїчного змагання й непримиренної боротьби навіть проти очевидної безнадії, всупереч найбезнадійнішим обставинам сірої та холодно-мовчазної дійсності її часів.
Це, дійсно, прометеївський образ героїчної надлюдської боротьби, гідний наслідування приклад для всіх борців потомних.
Символіка цього твору найясніша й цілком безперечна; це образ України, уярмленої від царської Росії, й у творі багато є різних натяків, досить прозорих, на те поневолення.
Мотив національний виступає в кількох драматичних творах. Вперше його подибуємо у «Вавилонському полоні» (1903) та «На руїнах» (1904). Обидві ці поеми тематично так щільно зв’язані між собою, що друга фактично є продовження першої.
«Вавилонський полон» – це тема політичного полону України в Росії. Пророк Елеазар закликає рідні племена іудеїв та ізраїльтян облишити сварки міжплеменні (натяк на взаємини «інородців» у царській Росії, що мала гасло: «розділяй і пануй») та об’єднатися на спільну боротьбу за визволення.
Сучасники не зрозуміли цієї п’єси – і Л.Українка написала «На руїнах», де в образі пророчиці Тірци змалювала своє становище.
Переможені спустили руки, цілком апатичні, без жадної надії, не хотять нічого робити, щоб визволитися, та навіть не вірять, що визволитися можна. І тільки пророчиця Тірца ходить від одного табору до другого, будить заснулих, викликає в них віру в свої сили та енергію до роботи. Молоде покоління піддається на її агітацію, а старше досить скептично ставиться й навіть вороже за образу національних святощів (Тірца вкинула в Йордан арфу) – її вигнали в пустелю. Святощі ці тільки гальмували всю справу, за них були чвари між племенами, вони не давали їм зрозуміти спільні інтереси, щоб об’єднатися на боротьбу.
В образі пророчиці Тірци поетка символізує своє становище серед сучасників. Вона справді будила своїх апатичних та млявих сучасників, намагалася вдихнути їм віру в свої сили, бадьорість та надію на визволення через об’єднання братніх, однаково поневолених націй, але сучасники ввесь час глухі були до тих закликів, і тільки молодше покоління трохи прислухалося до її голосу. Тірца занадто рано прийшла будити поснулих.
В закликах Елеазарових до спільної боротьби за визволення, в його гострих виступах проти пророків, що сіяли розбрат поміж поневоленими, але рідними племенами, – не важко бачити відгомін ідей М.Драгоманова, його боротьби проти розпалювання націоналістичної ворожнечі серед «інородців» на Україні. Так само й у енергійному виступі пророчиці Тірци проти національних святощів чути той самий відгомін подібних виступів самого Драгоманова проти національних святощів, повсякчасне підкреслення шкідливості їхньої.
Подібну проблему бачимо у діалозі «В дому роботи, в країні неволі». Становище раба нації підлеглої, поневоленої, і нації владущої, – не однакове, інтереси їхні розбіжні.
Символіка цього твору теж ясна. Раб-гебрей – українська інтелігенція, що змушена в обставинах царату будувати храм чужої російської культури, й тому, вона, цілком зрозуміло, прагне знищити його. Раб-єгиптянин – російський інтелігент, і тому йому російська культура не чужа. Він би й з охотою будував цей храм, тільки замість фараонів (царів), що тягар їхній обидва на собі відчувають, він волів би запровадити якийсь ліберальний лад, можливо республіканський.
В драматичній поемі «Бояриня» основний мотив – туга за рідною країною одірваної від неї людини; це стане зрозуміле, коли згадати, що писано її р. 1910 в Ґелуані, біля Каїру (Єгипет), де Л.Українка була на лікуванні, коли все частіше мусила вона одриватися від України й жити на чужині.
Тут саме сильно бринить й мотив самокаяття (у Оксани) людини, одірваної від безпосередньої громадсько-політичної боротьби на Україні, якій сумління не дозволяє їхати «на готовеньке», на Україну, де все вже «втихомирилось». Можливо, що це натяки на самопочуття ліберальної інтелігенції, що не брала участі в революції 1905 р., а взагалі спостерігала її із віконця службової посади, все сподіваючись вернутися й взяти участь у визволенні, а поки що хилить голову перед владою (Степан). Подібний мотив чути й в оповіданні М.Коцюбинського «Сміх».
Нарешті, остання драматична поема «Адвокат Мартіан» трактує не національне питання в цілому, а одну з головних вад українського громадянства тогочасного, так зване «никодимство» (Никодим – це був таємний учень Христа, що боявся до нього одверто признатися).
Мартіан належить до таємних послідовників християнства, але не може одверто виявити свої переконання тому, що він має посаду адвоката й громада християнська вважає, що так він більше дасть користі, стаючи на захист інтересів християн у судових процесах, ніж коли б одверто став на боротьбу з ворогами.
Таке фальшиве становище Мартіанове в суспільстві неминуче призводить до фальшу й у власній його родині; діти його теж християни, але вони протестують проти віри «нишком», вони прагнуть «і волі, і діла», а дочка Аврелія – то й саможертви. І одного разу Аврелія побачила, як у цирку римляни мордували християн, напустивши на них диких звірів, і це її так вразило, що життя в батька, з прихованою вірою в серці, здалося їй «і нудним і безглуздим животінням».
Син теж протестує проти мимовільного фальшивого свого становища «недовірка» серед товаришів, через наказ батьків ховатися з своїми переконаннями.
Ці чесні й прямодушні натури, здатні до одвертої боротьби та саможертви, кидають нарешті свого батька, розбиваючи йому серце, але він добре їх розуміє, як і свою вину: «Я розбив вам душу», – каже він на прощання й лишається в трагічній самоті.
Нарешті, ця його фальшива позиція приводить і до ганебного вчинку – він не переховав у себе сина найкращого свого друга, що шукав у нього порятунку від розлютованих представників влади за те, що наважився розбити статую Цезареву (себто пішов проти царської влади).
Через цей випадок померла ще єдина дочка його сестри, що саме гостювала в нього.
Таким чином, в образі адвоката Мартіана бачимо нещасливу й трагічну постать, що й сама себе карає й на інших накликає біду саме через той фальшивий принцип таємного служіння, що навіяли йому єпископ та громада християнська.
Про символіку цієї драматичної поеми серед дослідників найбільша розбіжність думок. Дехто, не зрозумівши ідеї твору, вважали, що це «трагедія обов’язку», ставлячи трагічного Мартіана мало не на п’єдестал святого; дехто із старих критиків думав, що тут Л.Українка здає свої колишні позиції непримиренної боротьби й висловлюється за «самоотвержену, созидательну роботу», а в наш час один з дослідників без жодного вагання сказав, що Л.Українка поділяє цілком погляди Мартіанові, тим самим робить з неї найгіршого гатунку опортуністку.
Тим часом у цьому конфлікті прямодушних, одвертих і сміливих дітей, готових загинути за свої переконання, у конфлікті з боягузом-батьком, авторка стоїть цілком на боці дітей, а не батька. Це ясно для всякого, вільного від упередньої думки. Та воно й не могло бути інакше, оскільки сама Л.Українка була втілення живого ідеалу непримиренності, прямої й одвертої боротьби, без жодних компромісів та потайної тактики. І вся п’єса в цілому – це дужий яскравий протест проти того угодовництва, обережності та лицемірства, що дозволяє розбігатися словам і ділам. Більшу рацію мають ті, що вважають цю драму за дужий протест проти того «никодимства» українського дрібно-буржуазного громадянства, що було йому за типову рису і дозволяло цілком безпечно сполучати глибоко заховані симпатії до «України-неньки» з теплими посадами…
Письменниця, що програмою свого життя визнала непримиренний прометеїзм, боротьбу до загину, а не тікання від неї, що жила тільки улюбленими образами Прометея, Спартака, «Лаокоона – страдника за правду» та свого дядька-страдника за свої переконання, не могла стояти за таку гидоту, як угодовство.
Антихристиянський мотив, що виступає виразно в ліриці в таких поезіях, як «Грішниця», «Прокляття Рахілі» чути в ряді її драматичних творів, і тут він має різні барви, переплітається з іншими мотивами.
В «Одержимій» (1901) мотив цей поєднаний не з соціально-революційним, як у «Грішниці», а з особистим переживанням, хоча й на грунті соціальному; «У катакомбах» – з виразно соціальною проблемою нерівності; «У пущі» – з проблемою мистецтва, де біблійні моменти – це не тільки «екзотичні шати», а й ворожий світогляд, і, нарешті, «На полі крові» – маємо нове й оригінальне трактування образу Іуди-зрадника, цілком протилежне традиційно-християнському.
«Одержима» Міріам, люблячи Месію до самозабуття, до самопожертви, не може зрозуміти його принципу вселюдської любові. Міріам вважає, як і «Грішниця», що любов, коли вона є любов справжня, а не на словах тільки, не може бути без такої самої лютої палкої ненависті до ворогів, що роблять замах на неї. Міріам спочатку збентежив такий принцип Месії, і після розпачливого вагання вона відкинула його зовсім, а натомість висловила свій принцип любові-ненависті. Чому?
Тому, що Міріам зрозуміла всю фальш та софістичність принципу вселюдської любові, коли цей принцип беруть за основу свого поводження його послідовники. Цей принцип дуже зручний для всіх мерзенних боягузів та шкурників, що свою нікчемність приховують під цим гаслом. Особливо це виявилось під час розмови Міріам з «вірними» послідовниками Месії, що їх вона ненавидить за боягузтво, лицемірство, егоїзм (допустили його смерть для свого спасіння) та шкурництво (ховаються від ворогів), прикриваючись його гаслом любові до ворогів:
«Старий: Він сам казав нам ворогів любити.
Міріам: А ви й зраділи. Так вам безпечніше:
душа врятована та й тіло не загине».
Коротко у практичному житті цей принцип обертається на захист шкурних інтересів дрібних людців.
У цій п’єсі, так само як і в «Грішниці», гостро й непримиренно, без вагання та будь-якого угодовництва, компромісу, Л.Українка поставила знову проблему християнсько-євангельської любові до ворогів, і любові земної, людської, але в усякому разі не «егоїстичної», як думає дехто з дослідників, і перенесла цю проблему на практичний грунт, у життя звичайне. Тут знову виявилася вся реакційність першого принципу, його моральне банкрутство, проти чого з усім запалом самовідданної натури постала Міріам, а з нею разом і авторка.
Прекрасний доказ революційного світогляду Л.Українки – це драматична поема «У катакомбах» (1906), писана за часів ідейного відходу «палких революціонерів» від колишніх мрій, коли близьке їх здійснення розбила поразка революції 1905 р. та політична після неї реакція.
Цю п’єсу можна розуміти подвійно — чи безпосередньо, чи символічно.
В безпосередньому розумінні це буде критика християнської думки з погляду соціального, виходячи з інтересів саме пригноблених верств проти інтересів владущих верств.
З цього погляду – це прекрасний, блискучий, сильний трактат проти християнства, де авторка виявила надзвичайне вміння орудувати діалектичним методом мислення, що його взагалі вживала вона в своїх драматичних творах.
Раб-неофіт, почувши, що є таке царство, де немає «ні пана, ні раба», був дуже здивований, побачивши на зборах християн-патриціїв – плебеїв і рабів. І тут він дізнався, що «Царство Боже» для «простих духом», себто для недоумкуватих простаків, що не клопочуть собі голови якимись «проблемами». Не важко зрозуміти, чому це так. «Прості духом» не мислять, не дошукуються правди, а покірно приймають той громадський лад, який їм пропонує владущий клас. Християнство цілком приймає й класовий поділ суспільства, і «владу над рабами – багачів», і політичну владу, що захищає цей лад («Ми кесаря шануємо й владу, покірно платимо податки»).
Раб-неофіт прийшов шукати соціальної правди, того ладу, що не визнає поділу суспільства на багатих і рабів, але в християнстві натомість знайшов «слова облудні» та «про царя єдиного в 3-х лицях». Він «жадає віри в ту святую силу, що розум просвітить у найтемніших і всіх людей збере в громаду вільну, без пастиря дозорця й без пана» [підкреслення моє. – Л.П.].
Не важко бачити ще й тут відгомін ідей М. Драгоманова, що сам вірив у освіту й науку, як велику силу, що сама здатна повести людей до поступу – політичного й соціального, його науку про федералізм вільних громад без начальства: «Громада мусить бути спілкою вільних осіб «без начальства».
Так само й та релігія прометеїзму, боротьби й протесту замість християнської реакційної покори, що з нею виступає нарешті раб-неофіт проти світогляду християнського, спільна була обом – і Л.Українці і дядькові її, як основна риса їхнього світогляду, однаково ворожого до християнських реакційних засад. З цього погляду антихристиянські твори Л.Українки навіть на наші часи можуть мати дужу антирелігійну функцію.
Коли розуміти цю річ символістично, то це буде відтворення тогочасних громадсько-політичних стосунків на Україні, себто мова тут іде про боротьбу революціонера, прихильника поневолених, проти аполітичних угодовців-українофілів, що говорили солодкі революційні речі, розпиналися за інтереси народу, а фактично, об’єктивно захищали і владу монархічну, і соціальну нерівність, стоячи цілком на боці владущого класу.
Тому треба погодитись з О.Дорошкевичем, коли він каже, що в образі раба-неофіта маємо «пророка соціальної революції», який репрезентує нову суспільну силу – пролетаріат, що веде людство до «нової правди». З явно революційною символікою написано за революції 1905 р. дві п’єси – поему «Кассандра» (1902-7) та діалог «Три хвилини» (1906).
В поемі «Кассандра» на тлі подій стародавньої Трої, що боролась з греками, подано прекрасний образ Кассандри-пророчиці, що бачить майбутнє, всім говорить правду й за те має від усіх не дяку, а прокльони, бо не розуміють вони неминучості майбутнього. Всім здається, що Кассандра накликає біду, а не передбачає її.
Образ пророчиці Кассандри нагадує до певної міри образ самої поетки, що «волала в пустині» серед того поміркованого громадянства, яке хотіло одного тільки: зберегти своє тепле становище й посаду і будь-які натяки на грізну силу революції сприймало як замах на свій добробут.
Один із старих критиків-сучасників Л.Українки – Д.Донцов, що тоді ще не був у фашистах, писав, що поема «Кассандра» цілком відбиває сучасність: «Бояння дивитись правді у вічі, дитяча наївність і нерозуміння грізних подій, що насуваються, готовність приймати ворогів… за друзів, – як все це характерно для сучасників великої поетки» («Поезія індивідуалізма»).
Один із товаришів дитинства й юнацтва Л.Українки, що з ним вони разом перекладали Г. Гайне, – М.Славинський, у своїх спогадах після її смерті писав про 1890-ті роки:
«Це був час, коли більш вразливі люди відчували початок широкого політичного й суспільного підйому, що виявився з такою силою трохи пізніше. Л.Українка відчувала цей підйом, що наближався, вона звала й готувала його своїми творами. Вона, за її тодішнім виразом, не могла мовчати в такий час: «таке лежить закляття на мені», – так пояснювала вона свою інтуїтивну суспільну чутливість» («Пам’яті Лесі Українки»).
З цього ми можемо зробити той висновок, що образ пророчиці Кассандри є, до певної міри, образ автобіографічний, причому така соціально-політична проникливість у авторки, замаскована в поемі під формою неясних пророкувань, нас зовсім не здивує, бо авторка мала високу соціально-політичну освіту. Механіка суспільних відносин, де одні класи йдуть на загибель, їм на зміну виринають інші, для неї не була таємниця.
Л.Українка в образі Кассандри й була голосом поступових верств українського суспільства, що передбачали нові соціально-політичні зміни й відчували потужний подих революції 1905 р.
Це прозрення в соціально-політичне майбутнє, властиве революційній інтелігенції того часу, в іншій художній манері відбив і М.Коцюбинський у «Fata morgana», уловивши своєю чутливою творчою антеною передреволюційний настрій села.
Революція 1905 року поставила руба питання перед революційною інтелігенцією: як же ставитися до тих «кривавих жахів», що несла вона з собою? Приймати їх як неминуче чи одкинути?
І от, в діалозі «Три хвилини» в цьому блискучому зразку діалектичного змагання, Л.Українка й розв’язує проблему терору та ідеї, суперечку 2-х поглядів – матеріалістичного та ідеалістичного.
Проблему розв’язує вона у формі дискусії поміж 2-ма представниками ворожих партій з часів французької революції 1789 р. – монтаньяром та жирондистом [Монтаньяри – революційна партія, що репрезентувала інтереси дрібної буржуазії, повалила партію жирондистів – ліберальної буржуазії і оголосила червоний терор дворянській контрреволюції], при чому монтаньяр стоїть на позиції матеріального погляду, а жирондист – ідеаліст.
Суперечка між ними, як сказано, це чудовий диспут двох світоглядів – матеріалістичного й ідеалістичного – і перемагає перший.
Жирондист каже: «ідея вічна», а монтаньяр: «як і ваше тіло, ні більш, ні менш». Монтаньяр є прибічник терору, він матеріаліст і свідомий того, що все не вічне, все умре, в тому числі й жирондисти, і монтаньяри. «Тільки в тому річ, хто перший зогниє, а хто останній», бо в останньому «правдива вища нагорода народам, партіям та одиницям». Монтаньяр певен, що «не в ідеї сила, а в самій крові», він не вірить, щоб «ідея поборола живую людську силу», «сила вродить повинна силу, а примари (ідеї) примарами зостануться».
Цей диспут вони провадять у в’язниці, де сидить жирондист. Нарешті, ввесь ідеалістичний світогляд жирондиста розбито непереможним наступом залізної логіки монтаньяра, жирондист не хоче йти під гільйотину заради ідеї, а за допомогою монтаньяра тікає з в’язниці й стає емігрантом.
Проте сподівана воля не така солодка, як здавалася у в’язниці. Жирондист знову затужив на волі, в еміграції, затужив за боротьбою й змаганням, бо «там було життя» і «одна хвилина там давала більше, ніж усі три роки, що прожив він тут».
І жирондист не витримує «занадто вільної в’язниці вигнання» й тікає знову до Франції, у вир боротьби. Тепер він вірить у кров і діло, в практичну, революційну боротьбу, і для неї вертається назад.
Так за допомогою діалектичної логіки матеріалістичний світогляд переміг рештки ідеалістичних поглядів і наблизив авторку ще більше до революційної дійсності та червоного терору: «хто хоче бути республіканцем добрим, хай гострить меч на Брута щонайперше».
Нарешті, мусимо розглянути ще один мотив у творчості Л.Українки, що особливо виразно постав за останні роки, – це так званий індивідуалізм.
Індивідуалізм взагалі є прагнення створити сильної вдачі людину, що бореться здебільшого за своє визволення, за повний розвиток усіх своїх інтелектуальних сил і не хоче поступатися своїми інтересами перед громадськими. Такий був індивідуалізм європейський – у німецького філософа Ніцше та в письменників – Байрона, Ібсена, Уайльда, Лермонтова.
Індивідуалісти – це ті, що визнають розвиток своєї особистості за мету життя й не визнають над собою жодних прав суспільства, ані обов’язків до нього. Тому вони вступають у конфлікт з громадою, борються з нею за права своєї особистості на абсолютно вільний розвиток, рвуть з громадянством усякі зв’язки й тому, здебільшого бувають самотні. Образ лермонтовського «Демона» і є найвизначніше втілення такого гордого й незалежного індивідуаліста-самітника. Відразу здається, ніби ті персонажі, що є в Л.Українки, з сильними індивідуалістичними рисами, горді й самотні, що йдуть проти суспільства, цілком тотожні з індивідуалістами європейськими.
Але так тільки здається. В дійсності маємо щось інше. Придивімося до її творів.
В ранній поемі, ще напівдитячій, «Самсон», маємо тип сильної вдачі – жінку Далілу, що бореться за незалежність не своєї особистості, а свого народу. Це особистість, в якої громадські інтереси найперші.
Далі, в поемі «Віла-посестра», на сюжет з слов’янського епосу, бачимо, як звичайно в Л.Українки, цілком самостійну обробку, в іншому, ніж у епосі, дусі.
Це поема про сильну, мужню, з удачею хороброго вояки, жінку й щиру посестру, що не побоялася заподіяти смерть любому побратимові, щоб той не мучився, бо визволити його з мук вона не могла.
Дослідники здебільшого йдуть по лінії з’ясування «генези», себто походження твору, його джерел, під якими впливами він виник тощо, і мало звертають уваги на те, що ж нового вносить поетка, обробляючи мандрівний сюжет, і чим те нове пояснити. Це нове своє розуміння, що вносить його письменник, обробляючи старий сюжет, і становить найголовнішу та найцікавішу проблему в дослідженні творчості даного письменника, бо в цьому саме на увесь зріст і виявляється його особливе творче обличчя, його письменницька індивідуальність.
У вступній статті до цієї поеми (III т. «Творів» Л.Українки нового вид.) М.Драй-Хмара переважно виясняє, що саме Л.Українка взяла з епосу сербського, українського та ін. Правда, він зазначив, чим різниться обробка Л.Українки від трактування цього сюжету в епосі, а саме те, що Віла заколює власноручно визволеного побратима, – трагічний фінал, що ним кінчається поема, замість радісного, яким звичайно кінчаються в епосі подібні мотиви. Але тут справа не в нахилі Л.Українки до трагізму за останні роки, як думає дослідник, а в іншому.
В поемі є кілька місць, де юнак-побратим, звертаючись до Віли-посестри, виявляє свій сумнів щодо її лицарських здібностей саме через те, що вона жінка:
«Як обступлять вороги тісненько,
то коли б ти, сестро, не злякалась».
У відповідь на ці зневажливі від юнака слова та образливу недовіру посестра нічого не відповіла, «тільки погляд кинула урочий, наче той пірнач блискучий, гострий», себто поки що поглядом виявила свою рішучість, готовність змити незаслужену образу. Далі, в боротьбі з турками, трапився прикрий випадок: яничар розрубав пута, якими зв’язані були крила Вілиного коня, й вона злетіла з ним аж за хмару, а побратим лишився сам і попав у полон. Він прокляв тоді Вілу-посестру, думаючи, що вона, слабодуха, зрадила його.
Віла-посестра кинулась визволяти побратима, але вже було пізно: побратима, вимученого катуванням («сириця тіло ззіла, а залізо кості перегризло») і з зломленою волею («горде серце висушив той сором, що зламав я сам почесну зброю і живим до рук віддався туркам»), зовсім не радувало те визволення, що вчинила посестра: він благає її тільки одібрати йому життя й знов застерігає:
«Коли ти мені сього не вчиниш,
то таки зрадливе в тебе серце».
Тоді Віла-посестра затужила, закувала, як зозуля сива:
«Що ти кажеш, побратиме любий.
Чи рука ж моя на те зведеться».
Віла це каже, безперечно через глибоку любов до побратима, – вона ще надіється вернути йому дух життя, але побратим зрозумів ці слова як потвердження своїх сумнівів щодо взагалі вдачі своєї посестри, саме тому, що вона жінка, і виголошує знов тираду таку образливу для гідності посестри Віли, що хоче бути справжньою посестрою, не гіршою від юнака-побратима й, очевидно, має всі до того підстави:
«За що, Боже, покарав так тяжко,
що не дав юнака-побратима,
а судив посестру – цюю Вілу?
От тепер я помочі не маю,
тільки маю жалощі дівочі.
Чи й без них мені не досить жалю?»
[Підкр. моє. – Л.П.].
Таким чином, знов юнак виявив остаточно свій сумнів, що дівчина ні на що інше не здатна, як на «жалощі дівочі», і що на побратима, мужнього й дужого, який не боїться глянути смерті в вічі, коли це треба, вона не здатна й поготів.
Тоді Віла, остаточно впевнившись, що врятувати його життя не можна, довела йому таки своє справжнє побратимство, і «в правиці запоясник блиснув та й убився глибоко у серце» побратимове… Віла-посестра довела, нарешті, що вона не слабодуха жінка, а сильна й мужня вдача, нічим не гірша й не нижча за чоловічу.
Отже Л.Українка втілила тут одну з своїх улюблених ідей, що зреалізувала вона її в багатьох творах, про сильну жіночу індивідуальність, про повне право жінки в усьому бути рівною з чоловіком.
В поемі «Віла-посестра» цю ідею рівноправ’я подано у формі сильної вдачі і в чоловіка, і в жінки. В інших творах Л.Українка доводила здатність жінки до героїчного політичного вчинку («Грішниця»), до боротьби за національне визволення («Даліла», «Тірца»), до боротьби з слабодухою опортуністичною громадою – одна проти всіх (Міріам) за право одверто, не криючись, виголошувати свої переконання, хоч може за них і доведеться заплатить життям (Аврелія).
Головне, що підкреслювала тут авторка, це вірність своїй індивідуальності, своїй вдачі, вірність собі самій.
В творі «Йоганна, жінка Хусова» змальовано жінку (Йоганна), що йшла до визволення своєї жіночої індивідуальності з-під влади чоловіка, але спинилась на півдорозі, згадавши наказ від Пророка, і знову опинилася під владою грубого Хуси й знову мучиться в сльозах.
«Руфін і Прісцілла» – ще, навпаки, приклад ідеального подружжя, де волю кожного ніхто з подружжя не ламає й не скоряє, в родині панує повага та обопільне розуміння прав кожного, навіть коли ідейні переконання різні (Прісцілла – християнка, Руфін – поганин).
У поемі «Ізольда Білорука», теж на світовий сюжет написаній, маємо зміни супроти джерела так само щодо індивідуальності жіночої. Ізольда Білорука змінила своє чорне волосся на біле, себто зрадила свою індивідуальність і з того не тільки нічого не виграла, а навпаки, зазнала ще більшої муки.
Так само Мавка в «Лісовій пісні», зрадивши свою вільну лісову природу, пішла стежками людськими, покохала Лукаша і змінила вільну природу лісову на людську оселю й тому зазнала трагічного кінця.
Подібну ідею вкладено й у трактування світового сюжету на тему про Дон-Жуана («Камінний господар»), де Донна Анна проміняла свої колишні мрії про незалежність та волю – на бажання досягти влади й підбила на те саме й вільного Дон-Жуана, що до того не знав над собою жодного права та примусу, – й обоє гинуть. Навіть антихристиянське трактування образу Іуди («На полі крові») подано в аспекті індивідуалістичному. Іуда став у Христа не за учня, а «попихачем їм був за спасибі, носив торбу, збирав хавтурки». Зневірившися в ідеалі, якого шукав, Іуда продав свого вчителя не тільки з мотивів матеріальних, але й щоб повернути собі втрачену людську гідність.
Отже бачимо, що вірність своїм принципам, своїй вдачі, своїй індивідуальності, непохитність у тому – це головне на шляху до самовизначення сильної людини.
Оці сильні герої Л.Українки здебільшого в конфлікті з громадою, з суспільним оточенням, але причина тут зовсім не та, що в європейському, буржуазному індивідуалізмі.
Там герої намагаються зберегти свою особисту незалежність, скинути ті громадські повинності та обов’язки, що накладає на них суспільство, як на своїх членів. Там індивідуалісти здебільшого «антисоціальний елемент», а в Л.Українки бачимо інше.
В неї теж такі сильні постаті, як Тірца, Міріам, Річард, борються з громадою, у них конфлікт із нею, але не в ім’я своєї особистої незалежності, а в ім’я інтересів громадських-таки, тільки в Л.Українки громада завжди така відстала чи інертна, а то й опортуністична, що не розуміє сама своїх завдань і боротися не хоче.
Отже індивідуалізм Л.Українки є особливий, громадський, наскрізь соціальний; індивідуалісти її змагаються за інтереси соціальні, а не за особисті; це не європейський культ особистості в ім’я цілковитого розвитку всіх її сил, який вони здійснюють, гостро заперечуючи всякі громадські обов’язки. Тому індивідуалізм Л.Українки, кажучи точно, не можна назвати індивідуалізмом в європейському розумінні цього слова.
Друга прикмета її індивідуалізму – це жіночість, рішуча перевага сильних жіночих персонажів над чоловічими; це стоїть, очевидно, в зв’язку з тим, що авторка сама була жінка, досить свідома тих нових ідей, які виникли тоді навколо модного питання – про жіночі права взагалі, про жіночу емансипацію (див. про це в ст. Л.Українки: «Новые перспективы и старые тени»). Її індивідуалізм влучно схарактеризував один із старих критиків такими словами:
«…Індивідуалізм Л.Українки – не безнадійний індивідуалізм гинучих класів, не анархічний індивідуалізм Пшибишевського… її індивідуалізм – бурний протест проти дряблості й сонності суспільства («На руїнах»), проти його «раболепия» пасивності («Оргія»), її індивідуалізм не тікає зовсім життя й людей, подібно героям Байрона й його російських наслідувачів, не ховається в катакомбах, а шукає свого пристановища, як той раб-неофіт в таборі Спартака, в таборі повсталих рабів» («Поезія індивідуалізма»).
Творчість Л.Українки щодо жанрової еволюції зазнала цікавих та оригінальних змін. Ми вже сказали, що в неї було дві тенденції – до епічного жанру поеми та до суто драматичного жанру. Ці дві тенденції, ступнево переплітаючись та навіть органічно зливаючись, дали цілком новий, нечуваний ще в історії української літератури жанр ліро–драматичної поеми, як назвав його Б.Якубський. Цей жанр переміг ліричний, і наслідок цього – за останні роки, приблизно з р. 1900 починаючи, в творчості Л.Українки жанр ліро-драматичний забирає щоразу більше місця, а «чиста» лірика відходить на задній план, хоча й не зникає зовсім аж до останніх днів життя нашої поетки. Чому її творчість пішла цим шляхом, до цього часу остаточно не з’ясовано.
Ще М.Зеров відзначив формальні прикмети драматичних творів Лесі Українки. Загальний їхній хід був від монологу до діалогу, потім до драматичної поеми й, нарешті, до сутої драми («Кам. господар» та «Лісова пісня»), і притому цей шлях позначився ще за часів «чистої» нібито лірики, а по суті вже пройнятої й тоді елементами драматичними. М.Зеров зазначає, що в поемі «Роберт Брюс» «репліки Бертольда і співця перехрещуються часом, як ворожі шпади». В пізніших поемах, як «Віла-посестра», «Одно слово», «Ізольда Білорука» так само помітне збільшення драматичного елементу.
Водночас М.Зеров зазначає, як хибу драматичних творів Л.Українки,
«їх блідість в розумінні дії, руху, звичайного фізичного руху… Дійові особи на кону не міняються. Ввесь час межи ними точиться розмова блискуча, багата на ефектні місця, пересипана дотепами, афоризмами, несподіваними зворотами, але якась занадто теоретична, не ілюстрована відповідною чинністю, не покріплена сценічним рухом» [вст. ст. до 1-го тому «Творів» Л. У. вид. Книгоспілки р. 1923, стор. XLIX; підкр. моє. – Л.П.].
На мою думку, слід уже нам підходити до вивчення літературних явищ, а особливо такого складного, як жанр, без упередження, а головне без наперед, згори накинутої чи надуманої схеми. Такий вдумливий, обережний дослідник, як проф. Б.В.Якубський, не раз підкреслював, що поняття жанру не точно окреслене, бо сам жанр увесь час міняється, еволюціонує, бо про жанр і не може бути раз назавжди даного, наперед визначеного та точно окресленого певного поняття. І сучасне літературознавство відходить від старого класичного поділу на 3 основні жанри – лірику, епос та драму і визнає їх багато більше.
Чому ж тоді, створивши собі певну абстраговану схему драми сценічної, театральної, з головною прикметою – дійовим рухом, ми мусимо притягти до неї за волосся й ті жанри, що явно під дану схему не підходять? Чому неодмінно треба йти від схеми до твору, – шлях безперечно метафізично-схоластичний, – а не навпаки – від твору до схеми, до узагальнення, як того вимагає метод марксистський. Ми воліємо йти цим другим шляхом як єдино правдивим та загальновизнаним для всіх наук, не тільки літературних. Тоді для нас цілком одпадають напівспочутливі-напіввибачливі фрази тих, хто, підносячи на незрівняну височінь літературний бік Лесиних драм, як напр., підкреслені слова в наведеній цитаті М.Зерова, в той самий час з жалем констатують їхню «несценічність», «блідість руху» та ін.
Та Лесині драми й не сценічні, і сцена їм непотрібна, і не в сценічності їхня сила та вага. Драматизм її творів – це зовсім не театральний драматизм зовнішнього руху, поєднаний з рухом ситуацій психологічних чи побутових – це драматизм думки, це розв’язання певної проблеми через діалектично розвинену думку. Через суперечності, що доводять нарешті до якогось конфлікту, поданого надзвичайно влучними та глибоко художніми образами, пройнятими певним ліризмом та ритмом. Ось чому, не бувши якимись сухими логічними, філософськими трактатами, на зразок діалогів Платонових, вони з одного боку, й не по-театральному рухливі, з другого – вони те, що в дійсності є, а саме своєрідний жанр твору літературного насамперед, а не театрального.
Це своєрідний, цілком оригінальний винахід авторчин, це своєрідний словесний турнір у виключно високопоетичних формах, поданий не логічними, а виключно образовими засобами, проведений дуже влучно, гостро, глибоко й оригінально. І в тому велика його сила й вага. А підходити до цього своєрідного літературного жанру з вимогами театральними – зайва річ і прикра помилка на зразок тієї, як би ми до оцінки, скажімо, картини підходили із засобами кінематографії й закидали їй брак руху.
З цим непорозумінням, що виросло на класично-статичному, а не на динамічному розумінні еволюції жанрів, треба раз назавжди покінчити й підходити до певного явища без упередження, без наперед узятої схеми, щоб не втискувати у неї живі твори, а навпаки, виходити з живих творів і доходити, абстрагуючи, до певних схем, коротко кажучи, – діалектично. Тоді ми побачимо, що всі Лесині твори, яким надавали великої ідейної ваги та закидали брак чи бідність форми, виступають як досконалі твори, де висока ідейна вартість органічно поєдналася з відповідно високою формою і становить з нею неподільне ціле.
Близько до питання про драматичну форму стоїть і питання так званого «екзотизму» в Л.Українки. Під екзотизмом чи екзотикою звичайно розуміють змальовування життя не місцевого, не свого, «рідного», а чужоземного, нетутешнього, звичайно, з відповідною йому й побутовою обстановою, психологією, звичаями тощо.
Екзотизм у Л. Українки, як ми бачили, почався дуже рано, але то були такі непомітні спроби, що їх можна було б за випадкові та нехарактерні вважати, коли б згодом не набули вони цілком виразної тенденції, що позначившися ще на ліриці, дедалі більше місце займає в творчості нашої поетки – в її драматичних творах.
Тут бачимо й стародавніх євреїв з їхніми пророками, і греків, і римлян, і єгиптян, і перших християн, і американських пуритан XVII століття, і іспанців, і ін.
Дехто з дослідників (А.Ніковський) підходили до цього питання занадто по-вченому, думаючи, що тільки археологічні досліди можуть розв’язати питання, чи Л.Українка малювала стародавні події відповідно до духу їхньої епохи, історично правдиво чи ні. Але ми вже бачили хибність історичного підходу до творів Л.Українки. Ближче до правди підійшов М.Зеров, сказавши, що «її вавилоняни й єгиптяни мають сучасну психологію, а її американські пущі, Середньовічна Іспанія, Рим і Єгипет – то тільки більш-менш прозорі псевдоніми її рідного краю». Так і розуміємо ми тепер ці твори, а за життя самої Л.Українки думали, що й справді вона брала ці твори цілком з чужого життя, не розуміючи тих сучасних питань, які ховалися під чужим одягом, і скаржилися на це нерозуміння.
Декого з біографів збили з правдивого шляху слова родичів Л.Українки про те, що вона не могла писати драми, не опанувавши до певної міри побуту тієї доби й того місця, де відбувалася дія даної драми. Це й дало підставу одному з дослідників говорити, що екзотизм Л.Українки постав через одрив її від українського побуту. Але ж це цілковите непорозуміння, – і не в побуті тут справа.
Коли б навіть Л.Українка й чудово знала той побут, етнографію селянського життя, то з неї все-таки не вийшов би Нечуй-Левицький чи подібний йому «побутовий історик». Коли Л.Українка будувала свої твори на українському побуті та фольклорі, – тоді в неї виходили однаково світові шедеври великої філософської глибини й мистецької вартості, як «Лісова пісня», а не голий переважно побут, як у багатьох писаннях Нечуя-Левицького.
Щоб написати якусь екзотичну драму, Л.Українка справді студіювала й дану добу, її історію, й побут тощо. Але все це їй потрібно було тільки на те, щоб більш-менш правдиво намалювати тло для часу та місця подій і бодай головними контурами подати обриси історичної реальності, але не для абсолютної точності. Це потрібно їй було для художнього ефекту правдоподібності. Ми вже бачили із вступних статей дослідників до окремих її творів, що цієї історичної точності вона ніколи не додержувалась, історія була для неї тільки творчий матеріал в художньому розумінні цього слова, із нього вона творила власні сюжети, оскільки вони потрібні були, щоб втілити її власні ідеї.
Так само цілком українська й тогочасна була й психологія дійових осіб та ідеологія даного твору, його проблеми. Адже, недаремне сама Л.Українка сміялась з тих простодушних сучасників, що дивувалися з її нібито вміння «точно й вірно» відображати чужу епоху та людей.
Отже екзотизм Л.Українки своєрідний і так би мовити несправжній. Її екзотика тільки в зовнішніх рисах полягала, давала тло чи одяг, тобто тільки форму, а зміст її становили «замасковані псевдоніми рідного краю».
Яка причина цього екзотизму? Дослідники говорили, що хворість відірвала нашу поетку від українського побуту. Ми вже відзначили, що побут тут ні до чого. Треба питання ставити ширше й мати на увазі одірваність не від побуту, а від безпосередніх життєвих вражень, а їх заступали враження книжні, літературні, що змушували поринати в світ мрій (змалку) та ідей (в дорослому віці).
Та цього мало. Загальне спрямування, як ми бачили, було на європейську літературу та освіту. І це не тільки зміцніло в Л.Українки, а стало цілком органічним, «другою натурою», коли вона зазнала вже впливу Драгоманова, що скрізь і всюди проповідував європейство й тягнув до того й саму Лесю. Його голос не був воланням у пустині, а скоро відгукнулася йому не тільки небога, що стала цілком свідомо на шлях новаторства, виведення української літератури з стану літератури хуторянської на щабель літератури культурної нації, а й молодша генерація письменників, що на початку 1900-х р.р. свідомо виступили з закликом до українських письменників облишити вузьку селянську тематику з її примітивним побутом та братися до тем всесвітньо-філософських, психологічних тощо.
Зокрема, в Коцюбинського в другій половині його творчості, що припадає на 1900-ті рр., ми теж бачимо отой «екзотизм», чи то справжній, як у «Для загального добра», чи формальний, зовнішньо-побутовий («Під мінаретами»), де так само, як і в Л. Українки, приховує він українську сучасність.
Як показав М.Зеров, і технічно не легше та не простіше було звернутися до побуту українського. Посилаючись на близьких до Л.Українки людей, М.Зеров наводить факти, про те, що вона й сама хотіла опрацювати суто українські сюжети Бондарівни та кошового Гордієнка. Спеціально «зверталася за вказівками й літературою до одного з найвизначніших істориків-спеціалістів, знавців побуту, але ні літератури, ні вказівок від нього не одержала», тому, що рівень історичних знань у нас не був тоді високий.
А з європейською історією й літературою Л. Українка була обізнана настільки, що почувала себе там, як удома, а до того й порадника великого мала в особі дядька (замолоду), а в пізніші роки й без нього могла вже обходитися. Крім того, західноєвропейська культура стояла незрівняно вище від нашої, й тому там і рівень знань та спеціальних дослідів був вищий і легше було їх добути, ніж на Україні про Україну. По-друге – з світової скарбниці, такої багатої на драматичні конфлікти та колізії, яких їй треба було для сюжетів, легше було їх узяти.
Але й це ще не все. У світовій літературі панував особливий напрямок чи школа, т. зв. символізм, і за головних представників його були – в бельгійській літературі Метерлінк, у норвезькій – Ібсен; їх Л.Українка добре знала й любила. Відомий факт, що коли якесь нове літературне явище постає в одній країні, то воно поширюється й на інші. І за інших часів з’явилися різні напрямки, як от футуризм, імажинізм, експресіонізм та ін., що постали в Західній Європі й перейшли й до нас. Тому немає нічого дивного, що Л.Українка, що добре знала найновішу європейську літературу й цінувала письменників-символістів, зазнала їхнього впливу й зацікавилася новим методом поетичного слова. Колишній критик Євшан, напр., вважав, що дар мислити символами в Л.Українки був навіть «органічний». Тут, звичайно, не в органічності справа, а в нових течіях літературного Заходу.
Поетичний символ різниться від поетичного образу тим, що перший багато ширший та незалежніший від конкретного, ніж другий. Тому символ і припускає кілька тлумачень, а образ має тільки одно дане, конкретне; символ багато складніший за образ, і тому важче його зрозуміти.
Символістичне мислення давало ширший простір для того світу ідей, якими увесь час орудувала Л.Українка як поетка, які не потребували ні знання побуту докладного, ні психології несучасної; за допомогою символістичного методу мислення Л.Українка могла якнайкраще впоратися з образами світової ваги, дати їм наставления на широку філософсько-ідейну проблематику. Тим образам було б тісно в рамках якоїсь побутової драми типу І.Тобілевича чи що. Творчість Л.Українки була переважно «ідеологічного» порядку, виходила завжди з ідеї, а не з факту. Тому для неї найважливіше було втілити певну ідею в сюжет, розв’язати певну проблему. На другому місці стояв психологізм, а побут був уже на останньому, виконував службову роль тла подій.
В умовах часу, суворого поліційного та цензурного режиму, коли не вільно було не тільки писати щось українською мовою, а навіть говорити доводилося потай, писати все одверто й просто – це була б найбільша небезпека позбутися свого поетичного твору, тобто тяжке горе для письменника. І от, щоб приспати увагу в поліцая та цензора, символістичне мислення було за найзручніший спосіб широко синтетично будувати соціальну проблематику.
Це все й може до певної міри, пояснити нам той екзотизм, що ним уславилася так Л.Українка, що розсунув тісні рамки побутово-селянської перед тим української літератури до нових обріїв і справді прилучив її до європейської культури. З цього погляду Л.Українка лишилася вірною ученицею Драгоманова й виконала цілком його заповіти європеїзації.
Яке ж значення має та яке місце посідає Л.Українка в нашій літературі?
Ідейне й мистецьке значення Л. Українки велике й високе, вона з права посідає одно з перших місць серед класиків нашої літератури. Її лірична творчість була великий крок наперед супроти того шевченківського епігонства, цілковитого переспівування та пережовування його форм, з якого вона й сама почала, але незабаром переросла й покинула.
В ліриці оригінальній Л.Українка дала високий соціальний пафос та енергію революційної боротьби й героїчного змагання, високі зразки інтимної зворушливої поезії, а у форму та в стиль внесла багато нового, наблизивши українську літературу до кращих зразків поезії європейської.
В драматичній творчості, лишаючись в основному з темами лірики, вона доходить такого широкого творчого розмаху, ці теми набувають такого ідеологічного заглиблення, психологічного ускладнення й нового, оригінального трактування, що фактично виростають на ступінь глибоко філософської проблеми, але розв’язаної мистецькими засобами.
Її екзотизм, як шати, щоб втілити художні задуми – це не було тікання від сучасних пекучих проблем, а навпаки, найвигідніше їх розв’язання. Це був своєрідний спосіб перекинути місток від глибоко національної, але не націоналістичної, в основі творчості до світової літератури, спосіб до неї наблизитися. Це завдання вона блискуче виконала; на своїх кволих фізично, але сильних духовно плечах винесла вона українську літературу, з її вузькими перед тим національними інтересами, в інтернаціональну сім’ю світових літератур, з інтересами міжнародними. Цим вона виконала найкраще заповіт європеїзації свого керівника та ідейного батька М.Драгоманова.
Її глибокий філософський ідеологізм, складна проблематика і тонкий психологізм, майстерно розвинені в блискучій діалектичній формі, – це одно з найкращих досягнень нашої літератури, що рівняє її з кращими здобутками літератури світової.
Її ліро-драматичний жанр, – суто літературний, а не сценічний – аж ніяк не зменшує вартості її творів, навпаки, це одне з оригінальних та прекрасних досягнень письменниці.
Леся Українка піднесла не небувалу височінь чистоту української мови й енергію вислову в поезії, і недаремне вважають її тут за зразок.
Вона створила в нашій літературі й сильну жіночу індивідуальність, не прибиту й не пригнічену ніякими забобонами, перейняту інтересами соціальними, створила яскравий той тип жінки-борця за громадські ідеали, що за нього змагаємося тепер у практичному житті.
Її індивідуалізм взагалі не був буржуазний, антисоціальний, а цілком пройнятий соціальним змістом.
Революційні заслуги Л.Українки немалі. За часів темної передреволюційної реакції вона, як Тірца, будила заснулих, запалювала їх вогнем віри та волею до боротьби. Вона боролася проти ідейного та психологічного опортунізму, апатії, ренегатства, проти шкідливого націоналізму, – за непохитну віру в неминучу соціальну правду, за безкомпромісовість, за вільну непригноблену націю, за інтереси трудящих і робітництва, за перехід до нового кращого життя через соціалізм.
Ідеологічно вона належала до революційної інтелігенції свого часу, що переходила від драгоманівського радикалізму до марксизму, що «оголосила себе в першу чергу соціалістами й лише в другу – українцями», що інтереси національні, дрібнобуржуазні, підпорядкувала інтересам інтернаціональним.
Разом з Ів.Франком, як справедливо, пише тов. В.Коряк, Л.Українка була попередником Жовтневої літератури, бо вони «свідомо зв’язали національне питання з соціальними змаганнями пролетаріату та його спільника – селянства».