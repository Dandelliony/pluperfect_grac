Живе слово.
Пам'яти провістника правди.
Рівно 50 тому років зложив руки на грудях великий Кобзарь України. Мов громом пролунала ця тяжка звістка по всьому рідному краю, скрізь витискаючи сльози на очі, заставляючи болем жалю безмірного стискатись серця. На високих горах, посеред своїх ланів широкополих, поховала Україна свого „останнього Кобзаря і першого великого поета нової великої літератури в Слав'янщині",— поховала того, хто був їй апостолом добра і правди, залогом відродження й надією на кращі часи. І якось так сталось, що немов для України сонце зайшло з смертю Шевченка: тяжка реакція незабаром скувала все, — навіть вирази пошани до пам'яти незабутнього поета; навіть пошматовані думи його зробились |книгою заказаною й тільки потай миру могли ширитись серед того народу, якому Шевченко віддав що кращого в собі мав од матері-природи. І довго лежала в темному схові велика книга любови до людини й тільки останніми часами з'явилась була в повній красі своїй, виблиснувши свіжими, не злинялими фарбами геніяльного таланту,—та ба: і цим разом не на довго... 50 років — хвилина перед вічністю, але великий час у житті людському, а час —це та спроба, яку не багато людей зможе видержати, якої тільки ті справжні генії людскости не бояться, що безмежною силою своєю переростають віки і всякі межі, призначені звичайним обмеженим людям. Шевченко вже з цієї спроби давно вийшов переможно; його особа, діла і думки належать вічності й тільки один суд тепер для його може бути —суд безсторонньої історії, що не лукавнуючи робить свої присуди над усіма ділами рук людських. І на суд історії приніс Шевченко не тільки своє велике, чисте серце, у якого „нема зерна неправди за собою", — приніс він і щось позитивне: те велике діло відродження рідного краю, яке він зміцнив своїми огневими піснями, той ідеал правди і волі, якому він ціле життя нехибно служив, те вічне вболівання за долю „найменшого брата", що ним до останньої хвилини палало його любляче серце. За свідка перед судом поставив він свого „Кобзаря" і кинута на терези одна ця книга переважила все, що проти автора її могли назбірати сліпа злість, низькоокість та туподумство людські... Присуд історії відомий; геніяльний мужик український в своєму простому кожусі й шапці зайняв уже признане місце в пантеоні невмірущих геніїв, де зібрано кращих заступників людського духу. І не ганебним напастникам зіпхнути його з того заслуженого місця... Але для нас Шевченко —не тільки історична особа. Вже той навіжений галас, що кругом його великого наймення зняли останнім часом наймити темряви, показує, що живий і досі дух його поезії. І справді, Шевченкові твори й досі чарують нас своєю надзвичайно ясною й простою красою, до якої піднятись можуть тільки вибранці з поміж людей, та своїми високими щиро - людськими думками, які тільки велике серце надумати може. І коли для сучасників муза Шевченкова сміливо „раздирала завѣсу народной жизни" то для нас, нащадків, вона далеко більше робить і робитиме не перестаючи. Вона творить життя там, де воно пригасло, вона зводить до одного цілого розбатовані й роз'єднані громади людей, вона навіть у порожні груди вкладає душу живу й запалює її любов'ю до рідного народу та бажанням для його жити й працювати. І разом з красою Шевченкової поезії, якою безборонно впиватись могтимуть вже дальші покоління, ще довго не сходитиме з черги й оця її творча, з громадського погляду, функція, — функція вартового на сторожі інтересів рідного краю та голосного дзвона, що все живуще до життя й праці кличе. Випроважаючи труну з тілом Шевченка на Україну, один з тодішніх товаришів великого небіжчика промовив надзвичайно правдиве і влучне слово, що сталось просто таки пророчим віщуванням тієї ролі, яку судилося Шевченкові одбувати й по смерти. „З'явися, батьку, — промовляв над труною Куліш, — серед рідного краю під своєю червоною китайкою та згромадь навкруги себе сліпих, глухих і без'язиких: нехай вони із мертвих уст твоїх почують твоє слово безсмертне те нехай хоч помиляючись почнуть говорити непозиченою мовою". І от вже 50 років з мертвих уст живе ллється слово, — бадьоре й навіки невміруще слово любови до рідного краю. І скільком сліпим воно одкрило очі, глухим вернуло слухи, а мовчазних та без'язиких натхнуло вогненою мовою!.. І ця творча роля Шевченка тягтиметься доти, доки плодитимуть у нас обставини сліпих, глухих і без'язиких людей, доки треба буде на землі дзвона, щоб неустанно подавав на гасло добра і правди. І хоч би які важкі хмари збірались над Україною—вона знає, що у неї єсть той дзвін, який не змовкуючи провіщає, що правда оживе , Натхне, накличе, нажене Не ветхеє, не древлє слово Розтліннеє, а слово нове Між людьми криком пронесе І люд спасе... Для людей нашого часу нічого нема вищого, як бути провістником великої двоєдиної правди; для наших же нащадків... та вони сами скажуть, за що найбільше шанують Шевченка, і скажуть, сподіваюсь, голосніше, ніж можемо тепер ми говорити... Сергій Єфремов.