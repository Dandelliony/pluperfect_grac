Великі роковини.
I, ... Що року Юрба поетів в світі іде, Та геніїв між ними мало: Ми ждем їх цілії віка,.. Велику й глибоку правду сказав цими словами Байрон, англійський геніяльний поет. Через якісь невідомі нам закони в літературі кожного народу помічається таке явище, що раніш, ніж проявиться творчість одного генія, попереду прокидається творчість цілої низки менших талантів. Аж ось з'являється геній і своєю могутньою творчою силою збірає, згромаджує до-купи ці роскидані надбання національного духу, дає їм силу й міць, одягає в блискучу форму й осяває їх сяйвом свого таланту. Під впливом творчої роботи генія в літературі й житті нації починається нова епоха, новий рух, який розбігається на десяток течій, що обхоплюють собою всю складність і ріжноманітність життьових відносин — культурних, соціяльних і політичних, і нація йде по дорозі прогресу до високих, загальнолюдських ідеалів добра та щастя. Имення таких національних геніїв, звичайно, мають значіння лозунгів, робляться символами, під знаком яках нації, а часом навіть і вся людскість, простують до певної мети, до ідеалів. XIX вік не мало дав людскості геніїв на ріжних нивах людського життя й праці і за це не одна нація склала йому щиру подяку. Вдячна йому й наша, українська, нація: XIX вік їй послужив. Але й вона йому віддячила: вона не то що не потонула в сяйві його великої слави, а ще додала й од себе чимало того сяйва. XIX в. в історії розвитку громадських ідей вважається за особливий вік, вік демократичних ідеалів, і з такою придбаною собі славою він напевне вже перейде й до нащадків наших. Бо й справді, що в XIX в. таки розквітли, придбали собі наукове й громадське обґрунтовання, вкупі з цим і належне освітлення в літературі й велике розповсюдження ідеали демократизму. Під знаком цих ідеалів розвинулось громадське й політичне життя націй і—що має для нас особливу вагу — націй недержавних, плебейських, націй мужицьких. Під впливом ідей демократизму ці пригнічені і, як всім здавалося, померші нації, що сконали не тільки політичною, а навіть і культурною смертю, померли розумом та серцем і живцем були поховані, — раптом ці нації починають прокидатися від свого духового сну, воскресати і спочатку несміливо, а що далі то все сміливіше й рішучіше йти по шляху самопізнання й самовизначення. Багатьом з їх сама доля йшла на-зустріч і вони добилися хоч не всього, що їм потрібно, зате стоять на певній дорозі до свого щастя. В цьому надзвичайному й цікавому процесі воскресення, не вважаючи на всі перепони, що стоять на шляху пригнічених мужицьких націй, нашій українській нації належиться не останнє місце. Вона раніш і попереду, ніж инші, виставила з-поміж себе людей, що зачули дух нових ідей демократизму. Ці люде не тільки раніш инших прилучилися до нової громадської течії, котра тільки що прокинулася, а ще й попередили инші нації де в чому; попередили і в розумінні нових ідеалів, і в формуловці їх, і в тому, яким саме способом наблизити ці ідеали до загалу, до простого люду. Але, як відомо, наша нація не належать до націй, що родилися під щасливою зорею. Прокинувшись од сну далеко раніш за инших, вона зосталася позад їх, зосталась так далеко, що сучасним проводирям цеї безталанної нації доводиться гнутися, падати, передчасно гинути під тягарем тяжкої праці й боротьби з незліченною силою всяких перешкод, що боляче дошкуляють на кожнім кроці, — як от: переслідування й утиски урядові, цурання і гребування своїм народом, що таке помітне в української інтелігенції, недоладнє розуміння самих ідей демократизму, недостача потрібної освіти загальної, справжня й глибока темрява простого народу, що не дає йому бачити й розуміти як слід свої потреби й інтереси. І що найдошкульніше, так це те, що ще на початку світання ледве розбуженого самопізнання мужицьких націй, ще в першій половині XIX в., рівно 70 літ тому, українська нація із самого споду темного, під'яремного шару народа породила генія і пророка ідей демократизму, який блискучею зорею блиснув серед страшенної загальної темряви. Минуло 50 літ сього року, як
умер Тарас Шевченко і 70 літ, як у перше вийшов його „Кобзарь“. Час не малий: дві третини пройшло віку ідей демократизма; дві третини віку бреніла ніжно-ласкава і грізно-караюча мова великого Кобзаря, мова повна самої щирої й глибокої правди, дві третини віку кликав поет згуками своєї натхненої ліри людей до високих, загально-людських ідеалів демократизму, любови, волі, рівности й братерства. В цей день піввікових роковин смерти Шевченка скинемо оком і поглянемо на минуле:—що зустрів поет, ступивши на шлях творчости, що оточало його в часи його великої праці на користь рідному народові й країні; з якого матеріалу поетичного та з яких громадських ідей видобував він зміст і форму для своєї натхненої поезії; що керувало ним і вело тією праведною стежкою, по якій він ішов і яке його значіння, як поета і громадянина. II. Життя Шевченкове з самого початку і до кінця не звичайне, не таке, як в инших людей, і його не можна вправити в звичайні рямці життєписів. В його житті, опріч того, що багато не звичайного, а навіть і те, що ми звикли вважати за звичайне, робилося дивно і несподівано. Бо й справді— скільки в йому випадкового, несподіваного і навіть безглуздого, то-б-то такого, що йшло наперекір і логіці річей, і реальним умовам життя, що трапляється тільки в казках. Все життя поетове, опріч останніх літ, пройшло в часи найбільшого розвитку кріпацтва в Россії. Свіжим же подихом волі, що наближалася, поет не встиг надихатися, бо незабаром згорнув руки на стражденних грудях. Правда, й серед страшної темряви тодішнього люду блимали десь кволенькі вогники суспільної думки, й під товстою, льодовою корою крайнього абсолютизма та кріпацтва, притаївшись по кутках, доспівали людяні думки й почуття, а і з-під самого споду народньої маси час від часу вибухали огнем бунтів почуття народнього гніву й зненависти. Та тільки що кволенькі вогники людяних думок і почуваннів блимали десь у иншому царстві, до якого мужицькій дитині не було доступу. А вибухи народнього гніву, це —стіхія, яка нічого не творить, а тільки руйнує. А ось доля, випадково, зовсім як у казці, розбиває пута кріпацькі, в яких народився наш геній, і молодий юнак опинився в ясних будинках знання, художнього мистецтва й громадських думок, тогочасних сімпатій і напрямів. Поглядом молодого орла він озирає незвичну обстанову і швидко, як тільки це можуть робити сами генії, осягає своїм розумом та серцем і суть того ладу, тієї сістеми, що панує в державі, і суть духового життя та ідейних течій у суспільстві. Так само швидко складає ціну всьому, що повстало перед його духовими очима й починає говорити, викладати свої думки і почуття з приводу того, що чує й бачить. Як і все в житті нашого великого поета незвичайне, так само несподівано — незвичайне і саме пробудження його поетичної творчости. Незабаром цей незвичайний дивний юнак, який мало що не вчора визволився з кріпацької неволі й скинув з себе рвану й брудну свитку маляра парканів і панських стель, раптом став перед людьми в сяйві своєї дивної сили й величности великого поета, освітив ясним світом і сферу духового життя, всі закуточки і рухи душі й серця людського, і сферу політичних, соціяльних, історичних і побутових відносин, показав у сильних, художніх картинах найтемніші і найстрашніші боки цих відносин. Він заговорив до людей так палко й так могутнє - влучно, що привернув до свого натхненного слова й примусив слухати його всіх: і людей, що стояли на вершку тогочасної культури й соціяльної драбини, і останнього неграмотного й темного сіряка,— одно слово, сотворив чудо, якого, окрім справжніх пророків, нікому не доводилося творити. Вчорашній кріпак за короткий час став поетом-художником і поетом-громадянином. Проте ми добре знаємо, що із нічого — нічого й не буває. В душі, в розумі, в серці юнака-кріпака схований був великий талант, велика сила натхненного слова, але щоб той талант прокинувся, щоб та сила проявилася, треба було умов добрих, треба було ґрунту, на якому вони б зійшли, виросли й дали плід. Скинемо оком на ті умови, на той ґрунт і на все те, що оточало молодого поета, поглянемо на ту добу, коли зростав розумом і серцем наш поет і набірався духової сили. Доба ця — друга половина 30-х і початок 40-х років. Характер ції доби всім добре відомий. Держучи в своїх руках усі нитки в міцному вузликові, уряд пильнував, щоб усе підведено було під один ранжір. На громадянство уряд не зважав і не визнавав за ним ніякого права робити що-небудь навіть для власного інтересу, бо за все і за всіх думали й працювали канцелярії. Істнуючий лад вважався за найкращий, який тільки може бути на світі, а через це ніхто в громадянстві не має права ні ганити ні навіть вихваляти його. Право й обов'язок громадянства один — дивитись і мовчати. Шевченко влучно охарактерізував цю сістему словами: „на всіх язиках все мовчить, бо благоденствує “. Не трудно уявити собі становище науки й освіти за такої системи. Вища наука билася, мов у лещетах, у тісних суточках режіму. Для простого народу науки не було зовсім. Уряд вважав за свій обов'язок здержувати „необузданное стремленіє молодыхъ людей изъ низшихъ сословій къ высшему образованію, изъемлющему ихъ изъ первобытнаго состоянія безъ пользы для государства". Становище громадянства, громадських думок і літератури було неможливе. Література ледве животіла, не сміючи навіть зачіпати справ політичних, внутрішнього порядкування і ладу, а надто—справи кріпаків-селян, І над цією нещасною літературою, що не мала права ні про що говорити, було, окрім головної цензури, ще до двадцятка цензур спеціяльних. Дійшло діло до того, що починаючи з р. 1833 аж по р. 1847, що року все менше виходило книжок у Росії, не вважаючи на те, що людей грамотних ніби ставало більше. Змістом література була страшенно вбога. Яке ж було суспільство за панування такого ладу? Невелике числом, малоосвічене, цілком не розвинене і мало тямуще в справах політики, розпорошене по великому просторі царства, воно майже цілком підлягало впливові цієї системи і здебільшого трималося однакових поглядів з урядом. Ця система так опанувала всіх, що їй корилися, її вихваляли не тільки консервативні та опортуністичні елементи російського громадянства, а навіть та група його, що вважала себе за представницю поступових думок. Під цією групою ми розуміємо ту групу освіченого громадянства російського, з якої повстало дві суспільно-ідейні течії—так звані „славянофильство" та „западничество“. Не вважаючи на незгоду, і навіть на страшенну ворожнечу, що повстала між ними, ці дві течії були рідні дочки однієї матері — державної системи; тільки що „славянофільство" стояло до неї ближче і через це мало з нею більше спільних точок, а „западничество“—встигло одкотитися од неї далі і через це більше визволитися од її духу і впливу. Суть цих двох течій всім відома. І одна й друга виходили з одного джерела. Джерело це — незадоволення тим ладом, що панував у державі й громадянстві, і шукання ідеалів кращого ладу та способів, як тих ідеалів досягнути. „Славянофіли" бачили їх у давній давнині, за часів московських царів, коли, на їх думку, власть і земля, то-б-то народ були одно ціле, і через це вони ганили Петра І, що ніби він попсував лад, завівши європейські порядки, кликали громадянство до старовини. Западники ж, навпаки, вихваляли Петра і всю його епоху й стояли на тому, що рятунок Росії в такій культурі, освіті й порядках, як на Заході Європи, і через це там, а не в московській старовині, треба шукати ідеалів. Треба додати, що й одна, й друга сторона, шукаючи ідеалів, прагнучи кращого ладу, — робили це во ім'я народу та його щастя. В цей самий час, навіть трохи раніш, почасти під впливом романтичного напрямку й західно-європейських думок та слав'янського відродження, почасти ж під впливом місцевих, особливих умов політичних і громадських, в осередках розумового й культурного життя всії соборної України —слободської, лівобічної, правобічної й Галичини, — розвинулася демократична течія, що прокинулася ще в першій чверті XIX в. Рух цей виявився в досліджуванні етнографії, історії й побуту українського народу, в літературі і поперед усього в поезії. Дослідувачі громадського життя вже давно постерегли, що часто поезія йде попереду, ніж наука та політика, проголошуючи нові думки, показуючи нові ідеали й ті шляхи, якими слід іти до них. Бо поети —це немов пророки в народі: вони дивним і незрозумілим якимсь способом наперед бачать і вгадують те, до чого потім доходять люде науки й практики життя — політики. Це спостереження особливо справдилося на українському національному відродженні. Ф. Матушевський. (Кінець буде).