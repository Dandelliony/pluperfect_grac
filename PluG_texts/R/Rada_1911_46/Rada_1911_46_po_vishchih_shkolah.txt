По вищих школах.
ПЕТЕРБУРГ. В університеті з 140 лекцій одбулось 40. Стіпендіатів викликають в суботу до деканів, де їх буде попереджено, що коли вони не ходитимуть на лекції, то їх позбавлятимуть стіпендій і підпомог. В технологичному інституті референдум дав такі результати: 548 за забастовку, а 539 проти. На бестужевських курсах одбулось 17 лекцій. Слухачок мало. В політехнікумі зроблено три хімичні обструкції; арештовано трьох. Двох незабаром випущено. По наших школах без змін. Академичний союз петербурзького політехнікума розіслав студентам академистам ціркуляр, в якому закликає ходити на лекції. Коли ж вони не ходитимуть, то їх буде виключено з союза. З наказу градоначальника п'ятьох студентів у-та посажено під арешт в тюрму на три місяці за „принудительныя мѣры" підчас забастовки. МОСКВА. З Томська повідомляють, що технологичний інститут закрито. З Архангельська: студент петербурзького у-та Мівін, висланий в Архангельщину на чотирі роки за студентський заколот і переведений по етапу в Печору, псіхично занедужав. Попечитель округи приняв прохання про одставку проф. Трубецького і чотирьох приват-доцентів. На проханнях приват-доцентів медичного факультета декан дав заключення, що увільнення їх прирівнюється розгрому факультета.