     Дописи.
     (Од власних кореспондентів).
     
     С. ДИКАНЬКА, (на Полтавщині). Споживча крамниця Закриття монопольки. Два роки тому засновано було у нашому селі споживчу крамницю. Капитал, з яким почала функціонувати ця крамниця, звичайно, був невеликий - складався він крім невеликого числа паїв (5 карб.), головним чином, з асігновок двох сельських громад, що поставились спочатку до нової крамниці дуже прихильно. Помешкання крамниці було мале і темне. От же, праця й хист перших керманичів цеї крамниці, людей інтелігентних і, що головне, таких людей, які прекрасно розуміли ідею кооперації, зробили те, що крамниця одразу стала, як кажуть, на ноги і придбала собі славу крамниці, що дає покупцям і добрий і дешевий крам. Треба зауважити, що Диканька - село велике і торгові конкуренти в ній-не диво. Цілком натурально, що нова крамниця, з першого ж дня свого заснування придбала собі найлютіших ворогів з боку у сих инших крамарів, які зараз же почали ширити поміж селянами усякі непевні чутки та нісенітниці про нову крамницю та її керманичів. Але ж, доки крамниця була тільки гарною новиною для селян, чутки ці нікого не цікавили й не шкодили самій крамниці. 
     Тоді крамарі починають боротись з новою крамницею иншим способом. Зауваживши, що споживнича крамниця одпускає крам, виконуючи кооперативні правила, тільки за готові гроші, крамарі одкривають ширший, ніж раніш, кредіт для своїх покупців і цим таки врешті, досягають своєї мети.
      Селянинові кредіт необхідний, а через те він з великою охотою инколи радий переплатити, хоч і вдвоє, аби мати те, що йому треба. При такому стані крамниця довго жити вже не могла, бо контінгент покупців, які б могли платити за крам готовими грішми, був дуже невеликий і оце на останньому засіданні рада крамниці рішила, поки не пізно, ліквідувати справу як найшвидче.
      Поруч з таким сумним зьявищем варто згадати й про другий факт, що відбувся у нашому селі оце на днях. З пропозіції місцевого учителя О. Д. громада на сході написала приговор, щоб у Диканьці було закрито монопольку й усі пивні, яких, до речі сказати, наплодилось у нас в останні роки доволі. Постановлено також штрафувати на 20 карб, тих, у кого буде викрито потайний шинок. 
     Тепер, коли кому схочеться випити, то мусить їхати за 7 верст, в найближче село, в якому є монополька, а лінивий, або дуже зайнятий то й так обійдеться. 
     Не буде принаймні спокуси, яка стояла посеред села і приваблювала до себе усякого, хто, хоч трохи був ласий до "білої" !..
