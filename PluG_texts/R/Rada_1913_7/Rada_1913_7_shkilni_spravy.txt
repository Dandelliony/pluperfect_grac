     Шкільні справи.
     
     Трудна тема. В Каменець-Подільську учням комерційної школи учитель дав для "сочиненія" тему. Ця тема здалася для учнів дуже трудною і вони одмовились писати. За такий вчинок хотіли повигонити з школи всих учнів 6-го класу, та після змилувались над ними і лишили в школі, позбавивши на одиницю бал за "поведеніе".
      Міністерство народньої освіти не задовольнило прохання балтського повітового земства про одкриття в містечку Саврані вищої початкової школи.
      Канівська повітова земська управа звернулась до інспектора народних шкіл 7 київського району з проханням дать дозвіл на одкриття безплатних народних бібліотек при таких земських школах: Степанецькій, Емчиській, Велико-Прицьковській, Трахтомірівській, Велико-Букринській, Мало-Ржавецькій та Григорівській.
      ( Власн. кор.) 
     Гімназія. Проскурівська повітова земська управа та городська дума прохають у начальства дозволу на одкриття в городі класичної гімназії.
