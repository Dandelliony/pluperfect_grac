Андреа Коста.

Цими днями помер на 58-м році один із видатніших діячів італійської соціалистичної партії Андреа Коста. Історія життя Кости являється разом з тим і історією соціалізму в Італії. Ще студентом філологичного факультету Коста вступив до інтернаціоналу й був представником його комітету в Італії. За його агітаторську діяльність Косту не раз садовили в тюрму. Один час він навіть мусів жити за кордоном, у страшенних матеріяльних злиднях. У Лондоні він, напр., мусів бути каменярем, щоб заробити собі на прожиток. Р. 1881 Косту вибрано депутатом до парламенту від Равенської округи. Це був перший соціалистичний депутат в Італії. В своїй парламентській діяльності Коста додержував, одначе, дуже поміркованої тактики й всі свої сили він присвятив утворенню й зміцненню соціалістичної партії. На першім всеіталійськім соціалістичнім з'їзді в 1889 р. Косту вибрано членом центрального комітету партії. Наскільки Косту поважали навіть його політичні вороги, це видно з того, що в останнім періоді його вибрано одним із товаришів голови парламенту. Коста був дуже бідний і тільки останніми часами він перестав користуватись матеріяльною допомогою своїх приятелів і прихильників.