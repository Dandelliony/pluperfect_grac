Скарб.
{Оповідання).

Гаряче петрівчане сонце поволі сідало у море, посилаючи своє золоте проміння, що через вікно линуло у кімнату і вогняними плямами лягало на стіл, за яким я працював.
З сусідньої кімнати чути було балачку якихсь пасажирів, що чекали парахода. Через відчинені двері долітала нерозбірна та сумна пісня персів.
У конторі було душно.
Я скінчив роботу, запалив цигарку і вийшов на чардак. Тутечки було вільніше. З моря легесенький вітерець подихав на мене свіжим пахучим повітрям — дихалось краще. На дебаркадері було не людно. На задній його часті сиділо двоє чи троє персів, ліниво балакаючи межи собою; на передній, на змотаних канатах, таможений салдат пив чай.
Я пройшов вздовш чардака, сів на лавочку і оглянувся навкруги.
Вже добре звечеріло.
Я усіма грудьми тяг у себе свіже тепле повітря, у якому, здавалося, не було ні одної пилинки і, спершись на поренчата, дивився в далечінь.
Наш дебаркадер стояв збоку од 12-футового рейда, де густо ставали параходи.
Я довго дивився на чудову картину, що роскинулася насупроти мене. Нарешті подивився униз і побачив нашого кухаря, старого Петра.
Зупинившись недалеко біля салдата, він обіперся об край і, пихкаючи своєю куцою люлькою, зпльовував у море.
— Ех-ма, як би то грошей тьма, Петро! про що замислився старий? — враз звернувся до нього салдат.
— Бач його, куди примостився, а я й не запримітив. Та дарма, вже добре знаю, що мабуть шклянок двадцять опорожнив отого поганого чаю, не дурно тобі пузо рознесло, а ще про гроші мариш; — певне усе жалування пропиваєш на чай?
— Звісно, що чай я люблю, ну та й про гроші не так я марю, от як би то знайти скарб, або так просто на дорозі тисяч з п'ять — ото було б діло. Не про жалування кажу я, його сюди-туди і нема нічого!
— І не кажи цього,— поважно зауважив Петро, — не всякий скарб та нахідка буває до ладу!
— Ого сказав! Звісно, що не усякий: коли мідяки — то поганий, як червонці — то дуже до ладу...
Салдат засміявся і сьорбнув чаю, а я, зацікавившись їх балачкою, присів ближче, на край рубки, і став прислухатися.
— І не кажи цього,— удруге, ще більш поважно зауважив Петро,— усякій находці є своя лінія, а всякому скарбові положена своя резолюція. Бачу — молодий ще ти, й знати багато де-чого не можеш. Хіба ж ото можна так: знайшов собі скарб і усе тутечки, бери, владай та багатій на здоровья? Ні, серце, ти ось мене старого спитай — я тобі і скажу: а куди поділось моє око? Ото ж бо воно й є, що його вибив скарб...
— Невже? — здивувався салдат.
— Та вже так, сказано вибив і вибив!.. А ти ось хочеш скарб знайти, а сам того й не знаєш, що на усяк скарб кладеться по ученому резолюція, а по нашому замовляється. Коли хазяїн скарба замовить скарб, щоб бути тому, хто його візьме, без ока, або вмерти, то так воно й буде, хоч і до семи баб ходи...
Ця чудна балачка Петра ще більш зацікавила мене і я почав уважніше прислухатись, щоб часом не пропустити чого.
— Е-е-х-х, як би я знав, та мав тоді той розум, що тепер,— важко зітхнувши, тяг далі Петро,— жив би я собі по христіянському та Бога не гнівив і про скарби не думав. Та ні бо — усе нечиста сила спокушала: "скарб, скарб"...
Тьху, будь він проклятий!..
У голосі кухара чути було тугу і жаль. Здавалось, що ці спомини ятрять йому стару рану.
Одначе ж трохи згодом він почав:
— Так то воно... не вернеш того, не поправиш... А ти ось скарба захотів!— враз, ніби розсердившись, загомонів він, — та й то сказати,— і я колись бажав, дуже бажав, бо дурний був, нещастя не вгадав, ну і за діло злодієві мука.
— Та як же то воно було, Петре? перебив його салдат,— як же той самий скарб та вибив тобі око? Щось не можу я цього второпати — і позіхнувши, він почав лагодити і запалювати цигарку.
Сірник зайнявся полум'ям, і я побачив лице кухара, що стояв трохи боком до мене. І справді, на його лиці світилось тільки одне око, на тому ж місці, де було колись друге, чорніла невеличка порожня ямка. А кухар тимчасом казав:
— І второпувати нема чого, серце. Не щастя, значить, не доля була скористовати — на те вже було замовлено ті гроші, що довелося мені знайти...
Ех, давно це було: років з сорок тому, а мені тоді було літ десять, або дванадцять, коли прочув я, і почав думати про ті самі скарби. Багато тоді балакали про них старі люде у нас на селі, ото слухаючи, я і забрав собі у голову. І усе то вже думав я про них: і дома, і у полі, і за роботою, і часто-густо таки снились вони мені прокляті. От, наче-б то я знайшов багато, багато срібла та золота і набиваю собі кишені, й за пазуху сиплю і у рот беру, а воно усе висипається і відкочується геть, геть, а я усе доганяю, та доганяючи і решту гублю. А прокинешся, нема нічого, тільки голова болить та піт ллється з лиця, і змучився так, мов верстов двадцять пройшов.
Недалечко з свистом пробіг параход. З шумом надвигалась хвиля, що кинув він, хлюпаючись, вдарилась об дебаркадер, заколивала його й помандрувала далі, щоб знесилившись зчезнути зовсім... Підростати почав я і усе була у мене думка про скарби, — тим часом тяг далі кухар, — завелися у мене грошенята; от, оборудував я собі залізну палицю, гостру та довгу і вже, бувало, як свято, або так неробочий день, іду шукати скарба і усе землю штурхаю, мов, чи не знайду чого... А вже у страшну неділю, так бувало усі ночи не сплю і скрізь дивлюсь... Звісне діло, чув від старих людей, що тоді гроші горять синім полум'ям і коли ти запримітиш їх, то бери, усі твої будуть.
Та дарма усе було,— нічого не виходило у мене: не знайшов я скарба, й полум'я ніякого не бачив. І сприкрилось це мені дуже, бо й якже ж иначе? — шукаєш, шукаєш і нема нічого, ні перед тобою, ні за тобою, хоч кому сприкриться!..
— А там я оженився. Сердита була моя жінка, царство їй небесне, калатнула вона мене отою залізною палицею разів зо-два, зігнула її і закинула кудись, а мені й каже: "Гляди у мене, бісова худобо, покинь оті дурощі! думай про жінку та про хату — гаразд буде!..". Не сердився я тоді на неї, бо правду й розумно було сказано — сердитись, мовляв, то й не було чого.
— І від тої пори спокійніше стало у мене на душі. Дітки пішли, двоє було — жваві такі, у матір вдались,— зітхнув він, — і добре мені тоді було, була своя семья, не то що тепер... Ну, а там вже скарб вмішався, та біди наробив...
Він змовк. З полудня повіяв теплий вітерець.
— Ну? — позіхаючи протяг салдат.
— Ото, якось у спасівку, здох у мене Рябчик. Добра була собака, така, що й за десять карбованців не віддав би — друг, приятель і настоящий хазяйський сторож, нікого бувало не підпустить. Ото взяв я його за хвоста і потяг у поле. "Закопаю", думаю собі, "під дубом", що ріс недалеко коло села. Приволік і почав яму копати, а сам думаю: "Ох життя наше — ось хоч ба Рябчик, жив собі, жив і здох. Ну, я його закопаю, а завтра може й мене закопають"... і моторошно зробилось мені.
— Ось і яма готова, Зміряв — по коліно, "ні", думаю, "мілко, давай не полінуюсь, глибше сердегу закопаю". Копнув у кутку заступом — забрязчало щось, викинув землю — дивлюсь і очам своїм не йму віри: і у ямі і зверху — червінці... Сон, думаю. Ні, не сон... Протер очі, вдарив заступом по нозі — болить, ухопив червінця — настоящий! Не сон значить... І що вже опісля було зо мною — і не памятаю добре. Знаю тільки, що увесь дріжав, мов у пропасниці, робота не спорилась, в очах усе кружляло, а я все збірав оті червінці... Усю землю, що лежала зверху, перетряс руками, ні
жоден не зостався, опісля достав казанок, вкрив його свитою і знову почав копати... На якого дідька? спитаєш, — оттака то вже ненажерливість людська: усе мало та мало!..
І закопався я так, що коли опамятався, то вже добре звечоріло. Дивлюсь, лежить мій Рябчик, боки здулись і байдуже йому. Ну, звісне діло, я його зараз у яму, мерщій присипав сяк-так землею, а сам що-духу додому. Йду і землі під собою не чую, та усе думаю: "от який він, скарб, нарешті ж я його знайшов... І розбагатію ж здорово, заживу як пан і будуть мені кланяться"...
Прихожу оце я додому, моя, сам знаєш, жіноче діло, як визвіриться до мене: "Ти", каже, "куди пропав?" Та як подивиться на мене й притихла. "Що це", каже, "з тобою, Петре, кукільвану наївся ти, чи може часом так здурів?" "Не твого", кажу, "бабського розуму де діло, от давай вечеряти — гаразд буде, а що зо мною, побачиш упосля, та ще знай, що я тобі не простий Петро, я значить пан, Петро, а по батюшці Йванович, от так-то мізкуй як хоч!"...
Повечеряв я, а жінка усе зкоса поглядає на мене, мов чекає, що дальше буде. Ну, а я собі нічого, повечеряв, та й кажу: "Ти, серце Марино, порайся мерщій з посудою, та приходь гроші лічити, я полізу на піч". І поліз, приліпив свічку, повісив свиту від вікна, поставив казанок і почав розкидати на купки, а у кожній по десять. Кидав, кидав, і з ліку збився.
— Прийшла жінка, як побачила таке багацтво, одуріла і слова не може сказати. Дріжить, мов у пропасниці, і шепоче: "кого це", каже, "ти, Петре, вбив? Ох, гріхи наші тяжкі"... А я й кажу: "чого стогнеш, дурна та навіжена, нікого я не вбивав, Бог щастя послав — скарб я знайшов". Заплакала, а послі засміялася вона, а я усе лічив, лічив... Злічив: десять сот — тисяча, значить, була червінців, один в один, важких і акуратних.
— Еге... і з того часу не знав вже я спокою: ні спати, ні їсти як слід, усе про гроші думав, та перелічував червінці. Ну, а чортяка, звичайне його діло, не дрімав, та усе мою жінку за язик сіп, та сіп. Звісно, вона не здержалась і розказала сусіді: "так і так, каже, мій Петро тепер вже паном став, Петро Йванович, скарб знайшов". Сусіда переказала сусіді і у мить пішла по усьому селу ця звістка, усяк почав балакати про мої червінці.
— Аж ось почув про це й батько. Приходить якось з братом. "Ти", каже, "Петре, віддай нам скарб, сам зміркуй, на що він тобі, а нам здасться"... "Ні", кажу, "тату, не буде цього, вбий, а не віддам". "Як знаєш", каже, "хотів я по доброму з тобою, а не слухаєш — каятимешся"... і пішов.
— Минуло так днів зо три. Тільки увечері з суботи на неділю, добре це памятаю, пішов я до церкви. Помолився Богу, поставив свічку Миколаю Угодникові, усе, значить, як слідує бути, по-христіянському. Опісля, вернувшись додому, повечеряв і ліг спати. Спершу не міг я заснути, усе думав про свої гроші, як то я пущу їх у оборот, як почну багатіти та стану паном і утомившись, сам того не запримітив, коли й заснув.
— Сплю оце я, і нічого не чую, аж раптом чую стукнуло щось і застогнало, хоч заприсягти, таки моя Марина стогне. Ото я і думаю собі: „чого ще їй треба, бач, яка невгомонна", а тут як трахне мене самого щось по голові, та прямісенько в око, матінко моя...
Він змовк і трохи згодом тяг далі.
— Згадати тяжко... вдарило ото мене дуже і мов блискавка спалахнула в оці: ну, ось теперечки темно, коли б, скажемо, молотнути тебе ціпом по морді, а потім сунути межи очі віхоть запаляної соломи — було б таке саме...
— Крикнув я і застогнав не своїм голосом, під серцем заніміло, усе кругом пішло, горло хтось стиснув, мов обценьками, на груди насів, "амінь", думаю і більш не тямив вже себе...
І Бог його знає, чи довго пролежав я оттак. Аж ось, чую, балакають. Продер око — бачу, народу багато у хаті; на долівці лежить моя Марина з діточками, з лиця сині, сині, бо неживі вже були. Скриня, що були у неї сховані червінці, порубана... Защеміло в мене серце, у горлі сухо та не дихається якось, у голові ломить... і з тої пори довго не знав я, що навкруги мене діялось, гарячка, значить, проняла...
— От так то воно було, згадати важко... Ну, і як би ти думав, хто задушив мою жінку і діток та мені обухом око вибив, а? Батько рідний з братом... Прости Господи нас грішних! рідної крові не пожаліли... А хто винен? усе він, проклятий скарб, така вже бач була положена на ньому резолюція... Недаром кажуть це старі люде, вони знають, так то!..
Петро зупинився. Хоча було вже зовсім темно, проте незчислені зірки, що сяли на небі, світили потроху й можна було бачити далеко, що діялось на рейді.
— Ну, та й що далі? гроші ти відібрав? — з жагою у голосі спитав салдат.
— Гроші? будь вони прокляті, їх у казну забрали, — відказав кухар, лагодючи люльку.
— Батька з братом судили і, хоча я й простив, у каторгу запакували. Ну, а я, коли вичуняв, прийшов до своєї хати, дивлюсь — пусто... Не під силу важко стало мені на серці. Думав у ченці, та, прости Господи, дуже я на Його Святу Волю серце мав і пішов ось сюди на Волгу вік коротати. Двадцять п'ять років тутечки, на воді якось легше... Ну і життя то не багато зосталось...
— Диви, диви, чи не наш це часом суне? враз піднявся салдат, показуючи рукою на дві ліхтарні, що поволі надвигалися на нас.
— Еге, він самий, — відказав кухар.
Я пішов у контору, взяв бінокля і подививсь; справді то був той параход, що ми чекали.
— Збуди старшого, — звелів я матросові.
І не пройшло і пів години, як ми вітали вже параход, якого сподівалися.
В. А. Винницький.