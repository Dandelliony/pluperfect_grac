"Потаємна" грамота.

Щось з місяць чи зо два тому повідомлялось, що в мінській губернії закрито польське товариство "Освята" зо всіма його виділами й закладами. В числі останніх було закрито й де кілька початкових польських шкіл, заснованих "Освятою".
Тепер із останніх телеграм довідуємося, що в новогрудськім повіті тієї ж мінської губернії "викрито шість потаємних польських шкіл". Навчителів тягнуть до відповідальности. Разом з тим повідомляється, що в місцевих судах уже набралось до сорока справ про потаємні польські школи.
Останню подію не можна не розглядати, як наслідок першої. Инакше кажучи, коли б не закрили "Освяти" з її легальними школами — не було б і потаємних шкіл. Бо ні одна нормальна людина не стане переходити на нелегальний шлях, коли перед нею відкрито шлях легальний. Тим більше не стануть цього робити цілі інституції або нації.
Закриттям "Освяти" місцева польська людність була поставлена в дуже тяжке становище. Призвичаївшись уже до науки рідною мовою, людність не могла спокійно дивитись на те, як її позбавлено цеї змоги. Як не може людина жити без повітря, так не змогла польська людність жити без своїх шкіл. І — "жени природу в двери, а вона влетить вікном" — з'явились "потаємні" школи.
Нам ця подія нагадує історію з „возсоєдиненієм" колишніх українців-уніатів на Холмщині. Як тоді органичний процес була думка ліквідувати адміністративними заходами, так і тепер папіровою гаткою хотять перепинити живий народній потік. Але, як тоді, так і тепер з цього нічого не вийшло. Правда, не зовсім "нічого", бо в результаті місцева польська людність повинна зазнати багато лиха, а адміністрація — багато клопоту. Але в бажанім для адміністрації напрямі з того дійсно нічого не вийшло. "Жени природу в двері, а вона влетить вікном"...