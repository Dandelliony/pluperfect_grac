Чехов.
[До сьогоднішнього ювилею).

Чехов... Письменник зажурений. Творчість, оповита лагідними фарбами надвечірнього сонця.
День погас. Сонце сховалось і мимоволі легесенький смуток, лірична журба бере душу і обнімається з нею лагідно. Душа журиться, душа боїться, що може навіки загасло сонце і вже завтра не заграє воно променисте й не звеселить сонної нашої землі. А що, як справді не вернеться сонце? Зірки — Божії очі — одна за одною несміливо засвічуються на небі. І хочеться пожалітись їм, і небові вечірньому, і Богові далекому, що мало в нас сонця, що сіре, занадто вже сіре й незграбне все життя наше і що так багато в житті немилосердного лиха. А те лихо душить живу душу, "людину в футлярі з неї робить"...
Отакі жалі несе до високого неба, сумуючи за ідеалом Антін Чехов, "поэтъ тоски по общей идеѣ", як влучно назвав зажуреного письменника Н. К. Михайловський.
Журба за ідеалом людини, за вінцем створіння, замісць якого по всій ниві життєвій виколосилися сірі, безбарвні, кволі, пасивні обивателі, "хмурые люди" — це те, що проходить яскравою смужкою через всі оповідання й драми Чехова. Чехов спершу весело сміявся з буденщини, та не довго лунав той глузливий сміх Чехонте. Дуже недовго. Бо пильніше придивився письменник до сіро-животіння і вжахнувся. А жах убив сміх. І зажурився письменник, що жива людина загубила свою душу живу, свого "Бога живого", без якого темна й трудна їй путь життя. "Обыденщина", буденщина стала найзаклятішим ворогом письменникові і її він на людські очі виводив до самої смерти. "Страшна мені найбільше ота „обыденщина", од якої ніхто з нас не може сховатися", каже Чехов в оповіданні "Страхъ". І Чехов, як ніхто до його, умів малювати цю кляту буденщину, дав таку низку пасинків життя, що перед нами встає справді страшна картина животіння Богом забутих, не осяяних сонцем, синів землі. Міцно позамикалися герої сірих днів у свої "футляри" і на поклик життя не зважають. "Бо хіба ж справді не футляр те, що живемо ми, читаємо в оповіданні "Человѣкъ въ футлярѣ", в городі в духоті, в тісноті, дишемо непотрібні папери, граємо в вінт — хіба це не футляр. А те, що все життя своє перебуваємо ми серед гультяїв, сутяг, дурних ледачих женщин, говоримо й слухаємо усяку нісенітницю — хіба це не футляр?" Так, це футляр, якого жахаються часом самі навіть чеховські обивателі. Учителеві словесности Нікітіну страшно стало, як подумав про це. "Де я, каже він, Боже мій! Кругом мене пошлість і пошлість, нудні, нікчемні люде, горщечки з сметаною, глечики з молоком, таракани, дурні женщини. Тікати звідціля, тікати зараз, бо я ж здурію!"
Але таких мало, що їм страшна буденщина, вони собі сплять і сплять, — так затишно, що Чехов ставить "під дверима кожного благополучного чоловіка" — людину з молоточком, яка-б вистукувала їй голос життя і кликала-б і будила. Це все малює Чехов так, що серце болить, коли читаєш його сірі оповідання. Він не бичує, не висміює мучеників землі, йому жалко їх. Він тихенько, тихенько журиться за них, поетичної краси, краси осіннього вмірання надає їм, і жаліє своїх "недотеп", коли сокира Лопатина, предтечі нових днів, немилосердно корчує зачарований, старий "Вишневий сад", — де не вміли жити вони.
Чехов поетизує своїх обивателів. І вони часом сімпатичні нам. Наївна Раневська, що тільки вміє сміятись і плакати, і Астров, закоханий в свої ліси, і кволий "Дядя Ваня" над рахівницею, в царстві цвіркунів, і Соня, що марить про небо, осяяне зорями, про янголів, про спочинок од подлої, клятої буденщини... Усі вони "недотепи", усіх їх не треба життю, та їх не можна не любити. Журитись за них можна тільки так, як журиться Чехов: бо то ж ми самі, то наша кров і наше тіло...
Ми самі — це ті сірі Чеховські люде — і через це такий нам усім близький та любий цей письменник сірих днів. Ми самі часом живемо без Бога живого, без сонця ідеалу "довгий, довгий ряд днів" — і страшно, і журно нам так жити. Ми самі мусимо, як і Чеховський лікарь Астров, тішити себе отим, що "через 200 років на землі буде прекрасне життя", що "наші страждання, як плаче над розбитим життям своїм Маша в "Трехъ Сестрахъ", перетворяться в радість для тих, хто житиме після нас, і щастя та спокій настане на землі". Особливо тепер дорогий нам Чехов і тепер особливо близька нам його журба.
Тяжкий "футляр", буденщини знов, по днях осяяних, немилосердно замкнув од нас сонце радости. Люди футляра знов хазяї життя.
В футлярі нам нудно, в футлярі нам тяжко жити... Коли ж знов пролунає голос Петі Трофімова з "Вишн. Сада" про те, що "Щастя близько і душа повна предчуття"? — "Ось воно щастя, ось воно йде, надходить усе ближче й ближче, я вже чую його ходу". Так писав Чехов у своїй лебединій пісні, своїй останній пьєсі. Він чув щастя, склепляючи очі свої, він умірав, "повен предчуття" і справді нові дні прийшли були. І пішли. І знов "манівцями блукаєш без дороги" і тішимось так, як і студент Петя. "Як ми не побачимо, не зазнаємо його (щастя), то що за біда? Його побачать инші"!
Життя для инших, для тих, що житимуть після нас і "благословлять наші страждання" — єдина, мабуть, провідна зірка нашого буденного життя. Зірка Чехова. І через те сьогодня, в 50-роковини його народження, пом'янемо помершого зажуреного письменника "не злим—тихим словом".

Л. Чулий.