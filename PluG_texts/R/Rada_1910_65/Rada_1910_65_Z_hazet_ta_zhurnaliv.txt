Навіть галицькі „русскіе” мають свої lucida intervalla, в яких признають заслуги української національної ідеї й українського національного руху для нашого народу в Галичині. Таке lucidum intervallum найшло і на пос. д-ра Маркова і він в своїй статі „Галицко-русскій вопрось", поміщеній в петербурзьких „Славянскихь Извѣстіяхь", пише:
„Українофіли в Австрії, в боротьбі з аристократичною Польщею, з верховодством лукавих польських політиків і єзуїтів, відограли величезну роль. Ідеї Тараса Шевченка були живим огнем, що палив серця галицько-руської молодіжи, одушевляючи її до боротьби з польським і віденським жорстоким режімом. Твори Шевченка виховували ідейно нашу (?) молодіж, вони навчили її з самопожертвованням боротися за долю і волю галицько-руського мужика, який стогнав під гнітом панів і німецьких (?) урядників.
Сміло і без вагання взялася українофільська партія за задачу з'єдинити свою інтелігенцію в соціяльних і культурних справах з всесвітнім поступом. Українофільство, власне дякуючи своєму демократизмові і своїй в початках безпощадній тактиці супроти поляків панів і гнобителів галицько-руського народу, швидко стало сильним чинником в відродженню Галицької Русі. Консервативна російсько-національна партія сповняла свою задачу в иншім напрямі, більш ідеальнім (?), українофільство було лівим крилом і—треба признати—дуже сильним огнищем економичного і соціяльного розвитку народу". 
А після всього цього Марков заявляє, що „українофільство—це без сумніву небезпечний нарив на російськім тілі“.
Таким чином виходить, що рух, який був „сильним чинником у відродженню Галицької Русі", „дуже сильним огнищем економичного і соціального розвитку народу", „з'єдинив інтелігенцію з всесвітнім поступом", „вів безпощадну боротьбу з гнобителями народу"—той рух, це „небезпечний нарив на російськім тілі"! Одно з двох: або мозок пос. Маркова не в порядку, або в інтересі того „російського тіла" не лежить відродження і розвиток нашого народу... — додає до цеї цітати „Діло”. 
Та, видно, Марков не вийняток. Бо ось і д-р Микола Антоневич, який власне тепер містить у „Галичанинѣ" великопостну балаканину п. н. “Письма кь землякамь", пише:
 „Українофільство принесло нам в своїм часі чи-малу користь. Твори мужицького поета одушевляли молодих і старих, козацькі шапки й українські шаравари стали нашим загальним народним строєм, ми всі стали українофілами і серцем полюбили наш народ і нашу мову. Почасти (?) завдяки українофілам руська (українська) мова швидко здобула свої природні права, в українській семинарії і на українських приходствах рідне слово витиснуло, і то незвичайно швидко, досі загально уживану польську мову. На наших приватних сходинах і публичних зборах наша мова почала користуватися повним правом. Любов до простого народу виявлялася все більше й більше явно, а доля нашого тяжко закріпощеного селянина заінтересувала нашу інтелігенцію, яка в сеймі і парламенті почала ставити що-раз новіші домагання, щоб облекшити його важку недолю” .
Та кінцевий вивід в д-ра Антоневича такий самий, як і в пос. д-ра Маркова: українство, це інтрига ворогів „единства русскаго народа“.
Поруч з цими логичними недоречностями „галицьких „истинно-русскихь” можна поставити й перли логіки наших російських „патріотів".
Візьмемо хоч би отсей приклад: 
„Моск. Вѣд.“ (ч. 57) зацікавились статею д. В. Ш. в № 8 „Кіева“ —„Существуеть ли украинскій сепаратизмь? 
Автор цеї статі, аналізуючи той багатий історично-побутовий матеріял, що дають українські народні пісні, робить виводи, що ніяких сепаратистичних змагань український народ ніколи не мав. Про це свідчить також і проф. Драгоманов, цей „предтеча современнаго украинскаго движенія”. Як і народні українські пісні, так і коріфей української поезії Шевченко нарікає на російське правительство, але нігде—ні тут, ні там нема й сліду зненависти до великоросів, як до нації".
Здавалося б, що після таких розслідів, зостається тільки закинути до архиву думку про український сепаратизм, як безглузду й цілком безпідставну вигадку. Оже „М. В.“ не можуть на це пристати, бо тоді не буде тих привидів, які вони сами собі утворили, щоб з ними по дон-кихотському воюватися, і через те до статі В. Ш. газета додає свою редакційну увагу: 
„Пресловутый украинскій сепаратизмь зародился вь туманѣ интелигентско-народническаго сантиментализма!”...

