Протихолєрний з'ізд.
Цими днями у Катеринославі відкрився протихолєрний з'їзд. Питання про боротьбу з холєрою тепер як раз на часі. Наближається літо, а в гірничім районі ще зостаються холєрні вибріони з торішньої холєрної пошести. На Горловських шахтах були холєрні випадки навіть серед зіми. Страшно й подумати, яких розмірів може досягти холєрна пошесть у цім році, коли проти неї вчасно не буде вжито рішучих заходів. 
На жаль, звістки про перші засідання з’їзду не дають права сподіватись, що такі заходи буде вжито. Успішність боротьби з холєрою перш за все залежить од самих підприємців, але вони, як видно, не мають ніякої охоти витрачати гроші на цю справу. Вже на першім засіданні з’їзду між лікарями й представниками промисловців виникли дуже палкі суперечки. Лікарі, добре знайомі з місцевими обставинами, намалювали страшну картину санітарних непорядків у гірничім районі: робітники відчувають водяний голод, вода коштує дорого, часто в ній знаходять екскременти, водовозні бочки не кращі від асенізаційних і стоять з ними поруч. Промисловці ж по суті справи нічого проти цих закидів сказати не могли й тільки запевняли, що то все не їх вина, бо вони роблять, що можуть, а вимагати від них більшого було б „несправедливим“.
Повторяється отже та сама „казка-безконечник“, яку ми чуємо ось вже десятки років. Коли в початку 90-х років минулого століття цілою низкою дослідів (Верещинського, Матвєева, Рогозіна, земських статистиків) доведено було, що санітарне становище гірничих промислів Донецького басейну неможливе, що помешкання робітників нагадують „щось подібне до звірячих берлог, у які входити не тільки морально тяжко, а і моторошно“, що „коли уявити собі становище шахтаря—то від одної уяви стає страшно і моторошно “—підприємці тільки одмовчувались. Коли, далі, після величезної холєрної пошести минулого року проти промисловців зо всіх боків, навіть з боку „Нов. Вр.“, посипались обвинувачення в недбальстві й байдужости до охорони робітничої праці—голова ради з’їзду укр. гірнопромисловців фон Дітмар заявив що всьому виною сами робітники, які переходили з рудника на рудник і розносили пошесть. Коли, знов, у минулім році на з’їзді лікарів у Катеринославі (1 октября) лікарь Ретівов і де-які инші в своїх докладах змалювали правдиву картину санітарного становища басейну—промисловці на це просто не звернули уваги. Коли, нарешті, на недавнім протихолєрнім з'їзді в Петербурзі знов знято було розмову про необхідність ужити рішучих заходів проти більш ніж можливого повторення холєрної пошести в цім році—промисловці знов удали, ніби того не розуміють і те їх не обходить. Тепер на Катеринославськім з’їзді повторюється те саме. Лікарі палко обвинувачують, а промисловці „слабо возражають“. І в результаті—бідолашні гірничі робітники тепер так саме забезпечені проти холери, як рік і 20 років тому. 
При таких обставинах мимоволі почнеш мріяти про диктатуру, як це колись робило „Новое Время“. Ця газета торік цілком серйозно радила правительству призначити „пошестного диктатора“ й надати йому необмежені права для боротьби з пошестями холєри й чуми. Розуміється, це план абсурдний. Але проти промисловців, і особливо проти гірничих промисловців Дінецького басейну, справді необхідні якісь репресивні заходи, бо инакше від них нічого добитись не можна.
 А з’їзди—це тільки переливання з пустого в порожне. Промисловці тільки з досадою відмахуватимуться від цих докучливих нагадів, а робітники будуть покірно й безропотно вмірати. Для цілої ж країни Дінецький басейн завжди буде страшною погрозою, вогнищем, з якого раз-у-раз може розійтись пошесть по всій державі.