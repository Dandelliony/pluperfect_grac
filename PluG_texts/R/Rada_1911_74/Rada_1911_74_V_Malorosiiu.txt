В МАЛОРОСІЮ.
І. 
— Значить: не тратьте куме й силипускайтесь на дно? 
— Ну, положим, до дна ще не дійшло. 
— Але ж ви тільки що сами признались, що українство себе не оправдало за останні роки і що ви й досі стоїте, як і стояли, на роздоріжжі і ждете, куди вирушить селянство. Може я вас не так зрозумів, але з ваших слів іменно так виходить. А селянство вирушить мабуть туди, куди вирушило й городянство. Бо для нього насамперед треба буде хліба. А кому насамперед треба хліба, той не стане розбірати, якого він печева—чи російського чи українського... 
— Ви хочете сказать, що культура е перш за все культура і потім уже культура українська чи там російська? 
— Само собою. Ми ж з вами і балакаємо як представники двох типів культури—російського і українського. 
— Ну да, тепер розумію. Тоб то для українського живота по вашому однаково—чи печево українське чи печево російське?
— Може й не однаково, але це—на другому плані. Ми—прихильники російської культури, тут, на півдні Росії, виходимо з реальних потреб. Ми нічого не маємо проти задоволення місцевих потреб і нічого не можем мати проти прав української національности. А що ми готові піти вам назустріч, це ви бачили скілька років назад: у есдеків же була „спілка"? Кадети і инші інтелігенти записувалися ж в український парламентський клуб? Але, будь ласка—покажіть нам конкретно ваші реальні потреби, покажіть нам, де ця ваша національність! Я кажу про щось широке, масове, а не гурткове, любительське. Покажіть, напр., що „Совр. Міръ" або „Русск. Богатство" не читаються тут так само, як і в коренній Росії, що яка-небудь київська „Копѣйка" не росповсюджена так само як і московська. Покажіть, що вони не задовольняють місцевих потреб або гірш задовольняють, ніж ваші органи. 
—У вас дуже гарний спосіб аргументації, Ви наче й не чули, що український рух—це, власне, національне відродження. По вашому виходить, що коли дитині зараз приміром сім год і в неї тепер дитячі потреби, то в неї вже зовсім і не буде двадцяти одного года, не буде повноліття і повнолітніх потреб. Крім того ви зовсім наче забули про те, що ми й досі не виросли не по своїй вині. Ви забули що популярність так росповсюджених тут „Совр. Міра" з „Русск. Богатствомъ" або „Копѣйки", має очевидний для всякого, хто не хоче заплющуватись, звязок з примусовим двохсотлітнім росповсюдженням державної культури. Вони тільки забувають дякувати за своє теперішнэ існування державній школі, судові, церкві, державній тройці з дзвінком та кокардою. 
— Ну от! Я думав, що ви зможете обійтись без цього. І як всі ви, українці, тільки вас припреш до стіни, любите зразу робити екскурси в область історії. Ми говоримо з вами не про історію, а про те, що тепер є. Мало чого не було колись. Як про все станемо згадувать—то ні до чого ніколи й не добалакаємось. Повторяю: ми виходимо з реальних потреб сучасности—іменно сучасности, а не минувшини або будучини. 
— Так. Сучасности, а не минувшини або будучини. Погляд, на мою думку, трохи ненауковий. Може чули—тепер наука приняла закони еволюціі: з минувшини росте сучасність, з сучасности будучина». Але погляд—що й казать—хороший. Бо коли, напр., ви сидите зараз верхи на мені і це буде сучасність, то значить... Ну, ну... не буду. Скажу так: коли, напр., на нас тепер зліз верхи Пурішкевич... 
— Ви хочете одкрутитись жартами.А я кажу серйозно. 
—Я іменно і говорю серйозно. 
Обидва замовкли і тепер виразніше вирвалось з піднизу: 
—Тах-тах-тах... тах-тах-тах... 
Поїзд ішов ще не дуже швидко, злегенька розколихуючи вагони, але вже прибавляв ходи. На скупо освітленій зверху крізь товсте шкло площадці нас стояло три душі: я і їх двоє. Одного—оборонця української культури я стрічав і раніш по цій лінії. Це була характерна постать: чорна каракулева шапка, біле кашне, темні спущені вниз вуси, розумний—разом і лукавий і гострий—погляд жовтокарих очей. Мені чомусь здавалося, що він служить в Полтаві в статистиці. Другий—представник російської культури, був теж якась вільна професія, скоріш усього земський лікарь з якогось повіту на Полтавщині: в мягкій фетровій шляпі, в очках золотої оправи, з тонким інтелігентним, в руденькій шевелюрі, обличчям. Промовляв він рівно, спокійно, упевнено, в де-яких місцях розмірено жестікулюючи пальцем, але вже починав дратуватись. Иноді він скидав очки і витирав їх хусткою, слухаючи репліку статистики, який, теж видно певний себе, парірував удари, флегматично обпершись перед ним на стінку вагона. Раз зняв шляпу, щоб поправити волосся на голові і тоді я міг бачити гарний випуклий білий лоб... Початку розмови я не чув і стояв осторонь од них біля протилежних надвірних дверей боком до вікна, наче дивляючись в його темний четверокутник, але жадно прислухаючись до суперечки. 
Я знав, що вона ще не скінчилась і не помилився. 
— Як чудно,— промовив лікаръ:— обидва ми малороси, обидва інтелігенти, обидва прогресісти—і розійшлись в такі ріжні сторони, що не можемо столкуватись. У мене єсть двоюрідний брат. Похожий трохи на вас—теж такі вуси. Правда, не такий завзятий, але страшенно любить українські пісні і театр. 
— Ага! Ми значить з вами землячки. 
В голосі статистика чути було ледве помітну іронію. 
— Ще й маю фамилію на „ко“. Якийсь час навіть захопився був українством. 
— Он як!.. Але швидко, видно, опам'ятались? 
— Да... Але швидко опам'ятався. 
В тоні у обох почулося тепер щось холодне, вороже. Настала опять пауза. 
— Ну, добре. Ви кажете, що українство має тільки сім год, що українство росте. Згожуюсь з тим, що ви можете мені довести це фактами: росте література, росте преса, набірається досить своєї інтелігенції, з'явились партії і т. д., і т. д. Я сам читав десь у журналі статті про це. Але хіба п'ятдесят літ назад, в 60-х р.р., українство не росло так як і тепер? І хіба цей абсолютний зріст українства може що-небудь доказувати? Ви спробуйте аргументувати не абсолютним, а відносним зростом. Спробуйте доказати, що ваша роль тут на півдні збільшилась порівнюючи з успіхами російської культури. Хіба в Київі п'ятдесят літ назад не був удвоє, втроє більший процент тих, що балакали по українському? Хіба українство 60-х років, представлене такими іменами, як Шевченко, Куліш, Костомаров, Марко Вовчок, не було відносно більша величина, ніж українство теперішнє? 
— Ви, власне, про який рух говорите—про індівідуальний, чи масовий? 
— По мойому так неможна розріжняти як ви... Ну, та нічого. Я вас розумію. Ви хочете сказати, що хоч індивідуально, в головніших своїх представниках рух міг тоді бути яскравіший, імпозантніший, але він тепер в масі ширший, сильніший... Так?
— Ну... Хай буде так. 
— Добре. Стрівайте...
Він на хвилину спинився, обертаючись до дверей з вагону. На площадку вийшов з середини ще один пасажир, щось вроді комивояжера: Котикова шапка, піджачна пара, ланцюжок на жілеті, рука в кишені, цигарка в зубах. Став під стівку між нами і почав мовчки курити. 
— Ну, от, наприклад.. Ви само собою знаєте київські газети? Так от в Київі, вашому українському центрі, виходить між иншим і „Кіевск. Мысль", знаєте? І ця газета виганяє десятки тисяч номерів, а ще років десяток тому виганяла, мабуть, якусь там тисячу. Як на вашу думку—хіба це не сімптом того, що російська культура розливається, як в повідь. Це одна тільки „Кіевск. Мысль“. А додайте сюди всі київські щоденні газети, додайте всі газети, що виходять на українській території в Росії. Що значить рівняючи з цим газетним потоком ваша одна щоденна „Рада", у якої чи хоч десята є частина передплатників газет російських? Хай ви ростете, але ростемо й ми—і ростемо швидче, ніж ви. Хай ви розвиваєтесь в що-далі ширшу течію, але ми розливаємось як море. І це море покриє вашу течію. 
— Розумію. Одно слово, коли „славянскіе ручьи и не сольются въ русскомъ морѣ“, то ми, українці, в усякім разі в ньому потонемо. Там чи потонемо чи ні, це ще рішить будучина. Що ж до ваших слів, то в них багато всетаки правди. Правди гіркої для нас, українців. Правда—що наша течія тільки шириться, а ваша розливається як море. Правда, що ви ростете за останній час особливо швидко. На все це очей не закриєш. Але... Як би це сказати... ви не берете на увагу всіх факторів, які витворюють російське море тут на півдні. Про державну тройку не буду згадувати—ви цього не любите. Скажу про инші. По вашому от, море це—од культури, високої, принадної. По мойому ж це море не тільки од культури, а й од прискореного темпу так званої урбанізації, то б то од росту великих міст. І не тільки од цього, а ще й від того, що часто й густо до 40 процентів людности в цих городах—єврейство. Май єврейство самостійну культуру—це для нас був би величезний плюс. Але його культура—кінець кінцем російська, і це для нас величезний мінус.
— Аргументація ваша приймає досить орігінальний характер. Значить по вашому єврейство теж винно в тім, що ваші національні ідеали не близькі до здійснення? Цікаво... 
— Вам може треба прикладів. Так от хоч би таж сама „Ківск. Мысль". Всім відомо, що як не третя частина то половина її співробітників і передплатникі—євреї. Я не кажу, що євреї замісць російської „Кіевск. Мысли“ повинні передплачувать українську „Раду". 
Але для нас далеко було б приємніше і користніше, як би вони замісць „Кіевск. Мысли" передплачували свій єврейський „Der Friend» або що. А я тілько констатую факт—що ви, коли так буйно тепер ростете, то на третину, на половину—чиїми ростете силами? 
Лікарь уже хотів був щось відповідать, але тут несподівано пристав до розмови комивояжер. 
— Вибачайте. Я сам єврей і думаю що вислухать мене для вас буде інтересно. Те, що ви казали про „Кіевск. Мысль", так справді і єсть. Я хотів би тілько вияснити для вас причини цього. Я бачу, що ви українець. Я сам люблю свій єврейський народ—і ви, я думаю, зрозумієте мене. Коли ви вимагаєте од єврейства самостійної культури, то це показує, що ви незнайомі з нашим життям. Ви не вимагали б її, як би могли ввійти в шкуру єврея, неповноправного єврея. Я, напр., припускаю в деякій мірі і до якогось там часу жаргон.  Але коли це й можна назвать єврейською культурою, то ця культура
для мене—третій сорт. А мені ж доводиться боротися за своє істнування в умовах далеко гірших ніж вам, культура для мене останній засіб боротьби і без культури або з культурою третього сорту мені зоставатись не можна. Я мушу вибірати собі культуру першого сорту. А в Росії, яка витворила велику світову літературу Толстого, Герцена, Щедріна, вибор на мою думку рішається сам собою. І тут навіть чудні були б претензії направляти його в инший бік. Всякий, кінець кінцем, розбере , де перший сорт. 
— Ну, да, це все зрозуміло. Тілько чи не здається вам, що вибірати Толстого, Герцена, Щедріна, маючи вже Б'яліка, Шолом-Аша, Шолом Алейхема, це в де-якій мірі дезертірство з табору, де, крім любови, вимагається ще багато обов'язків, до табору, де можна прожити з самою любовію, без обов'язків? 
—Я думав, що ви мене краще зрозумієте. Так міркувать можна, тілько бувши крайнім націоналистом. Я до таких не належу.
Комивояжер ображено замовк Знову заговорив лікарь. 
— Стрівайте. Ми ухиляємось в бік. Я думаю, такі стіхійні з'явища, як ті, про які зараз річ, трудно оцінювати з якогось етичного погляду. Ми вернімось назад. Ви, здається, признали таки факт великого зросту російської культури на півдні. Чи причиною цьому було дезертірство практичних жидів та українських ренегатів з фамиліею на „ко“... Не протестуйте... мені не перший раз доводиться стрічатись з вашим братом, знаю як ви на нас дивитесь... Так от: чи так чи инак від цього вам легше не стане—і самий факт зостається. Ви хотіли його затемнити всякими своїми факторами. Але тілько що вам прямо було названо справжнього фактора: перший сорт вище третього. Оце вам і єсть ті реальні потреби, про які я вам казав. З реальних потреб ми вийшли і до реальних потреб прийшли. Цього з мене досить. Свої позіції я значить зоставляю за собою. Він спинився, вижидаючи, що скаже статистик. Але той промовчав. 
— Вам може цікаво булоб знати, які можна робити з нашого факту гіпотечні висновки? 
— Будь ласка! 
—Я частенько про це думав ще тоді, як сам захоплювався українством. І знаєте, чим по мойому скінчиться все оце теперішнє українство? А ось чим. Само собою, ваша роль в житті російського півдня буде відносно все падать і падать. Бо, розумієте?— всякий, кінець кінцем, розбере ж де перший сорт. Розвіються потроху політичні мрії про Україну—забудете про самостійність, перестанете балакать про федералізм та автономію. Розвіються потроху надії на окрему культуру на Україні. Потроху ви станете тим, чим тепер є провансальство у Франції. Буде в вас любительська література. Вудь в вас любительська преса. Буде в вас театр, де очі глядачів після шумних міських вулиць відпочиватимуть на любій, але безповоротній патріархальній старовині—на хахлах та хахлушках. Трошки літератури, трошки етнографії, трошки естетики. Це буде банкротство. І воно не за горами. Ви переживете ще самих себе. 
Лікарь говорив це своїм звичайним, рівним, спокійним, упевненим тоном—наче робив хворому прогноз. Але чуть було, що іменно це—його останній, добре обрахований, може раніш випробуваний, найваржчий і найефектніший удар. І ефект був. Мені здалося немов і над моєю головою повисло щось важке в повітрі. 
— Ви, здається, вважаєте це за неможливе? 
Статистик відповів не зразу і коли відповів, то мені показалось, що чогось в його голосі не хватає, того, що раніш було. 
— На світі нема нічого неможливого,— роздумливо і наче з сумом промовив він.—Для повноти картини вам треба булоб ще додать кілька слів про Галичину. 
— Ваша Галичина буде або Подольською губернією або трохи більшою Холмщиною, де гризтимуться за обгризений і обсмоктаний маслак дві собаки. 
— Так. Прогноз цікавий. Ціла навіть програма. 
— Там чи програма, чи не програма, а всетаки інтересно, що ви на це відповідатиме? 
— Що я відповідатиму. Все, що ви казали тілько що—будучина. А ось зараз тут перед вами ваша улюблена сучасність. Ось я, — голос його нервово задзвенів,—у якого українство ввійшло в плоть і кров. Я не тілько ношу оці свої вуси, не тілько люблю пісню, театр. Я розмовляю, я читаю, я думаю по-українському.— Я почуваю себе скрізь і завжди, без всякого любительського кокетства і натяжки, українцем. Моє українство не—трошки літератури, трошки етнографії, трошки естетики. Ні! Воно наповняє собою більшість мого життя так само, як ваше російство наповняє більшість вашого. Опровергніть мене! Скажіть, що мене нема, що мене не було, що мене не буде! 
— Вас нічого й опровергать. Ви-ж сами, мабудь, добре знаєте, що індівідуальний героїзм ще не творить історії. 
— Це аксіома, не втерпів підтвердити і комивояжер:—Пам'ятаете епоху сіоністських конгресів? Пропасть було ентузіазму. Розколихали всю Європу, А що з того вийшло?! 
— Там вийшло банкротство—і тут вийде банкротство. Та що там! Коли казати по щирости, то тут вихід один—казав же: не тратьте куме й сили, пускайтесь на дно. 
— Вам цього так хочеться?
— Хочеться. Хочеться, щоб швидче вже проходила ця безглузда національна ворожнеча, ця хвороблива національна ентузіастика. Хочеться, щоб не було даремної трати тих сил, які були б дуже користні в иншому місці. 
— Так... 
Статистик став мовчки крутити вуса. Лікарь зняв окуляри і знов почав протирати їх хусткою. Поїзд вибивав уже швидчий темп: 
—Тах тах, тах-тах, тах-тах... 
— Ви далеко ще їдете? 
— Пересадка ще буде на N.—Статистик назвав станцію. 
— Не скоро. Поїзд туди приходе аж ранком. 
— Да. Ще ціла ніч. Мабуть, треба іти в вагон. Хоч би місце було. Ну, та нічого—десь може примощусь. 
Він пройшов повз мене важкою, наче втомленою ходою—не дивлячись у вічі. Я згадав тепер, що він мене бачив колись на київському вакзалі з „Радою". Що це було: чи погорда—що я ні одним словом не спромігся на поміч? чи сором? 
— Інтересний екземпляр. 
— Да. Їх тепер не мало попадається таких. І фанатики. 
—Неліквідировані історією пережитки Запоріжжа. 
— Скілько тепер народу ловиться на цю національну романтику... Да. Настали часи, нічого сказать!.. О-хо-хо-хо! Мабуть треба й собі йти. 
—У вас є місце? 
— Ходімте. Біля мене є вільне—прийму свої речі. 
— Але я вас може стісню. 
— Що ви. Будь ласка. 
Лікарь з комивояжером пішли. Я зостався сам. 
(Кінець буде). 
С. Пригара.