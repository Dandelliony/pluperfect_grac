Через що потрібно сортувати насіння. Крім гною, на врожай впливає споживність зерна.
Засівом кращого насіння даємо можливість розвинутись міцній рослині ще в той час, коли вруно дуже ніжне, коли в нього кволо розвинуті їх корінці, що не можуть користатися споживними річовинами грунту, а повинні жити за рахунок припасів, які відкладено в насінню. Таким чином, кожне зерно уявляє з себе маленьку комірку, в котрій зберегається зародок майбутньої рослини, оточений припасами споживних річовин, потрібних для годування в саму ранню добу його життя. 
З чого складається зернина. Наприклад, візьмемо зерно кукурузи (качани) як найбільш велике, а значить найбільш зручне для спостереження, а також тому, що по своїй будові й проростанню воно уявляє цілковиту схожість з насінням жита, пшениці, ячменя й вівса — й намочимо його добу —дві в воді: коли ми здеремо шкурочку з зерняти, то на одному з плескатих боків насіння побачимо щиток — половинку зерна, на котрій знаходиться продовгуватий бугорок, що уявляє з себе зародок рослин. Далі, зірвавши щиток, ми побачимо зародок, біля якого знаходиться густа зерниста маса — білок, харч проростаючого зародка. Коли зерно проростає, горішня частина зародка витягується й виносить один або два звернутих листочки, а до низу пускає пучок корінців. По мірі росту вруна, маса зерна — білок витрачається на годівлю, шкірка журбиться й нарешті відпадає цілком. Таким чином, вивчення будови насіння й спостереження над проростанням його переконує нас у тому, що саме насіння піклується про заготовлення харчу свойму зародкові в ранню добу його життя. 
Більше зерна - кращий урожай. Дякуючи довголітньому старанному відбору більшого зерна для засіву, отримувались численні вигляди, або сорти, хлібових рослин: жита, пшениці, ячменю, вівса й инш., котрі вражають иноді нас своїм могутнім розвитком — високою, до 4 —5 арш. соломою й великим колосом з важким зерном в 10 пуд. корець і більш. Сільський господар, який засіває несортованим, не очищеним насінням поле, часто-густо втрачає майже половину врожаю, а иноді — весь. На що воно — кажуть, це ж зайва праця й ще платити від пуда — хунт. Заморока тільки; насінячко й без того чисте та гарне, як сонечко. 
Скільки родить десятина, засіяна сортованим насінням. Ярика, себ-то ячмінь, овес, гречка, просо й инш., хоча б вони були чисті, перед засівом сортуйте, тоді сами переконаєтесь, яка користь від цього, коли зберете врожай. Це вже давно було доведено досвідами, які виявили, що при засіві несортованого вівса врожай був 32 пуди зерна та 62 пуди соломи з десятини; у тому-ж самому році засів сортованим насінням дав 72 пуди зерна та 114 пудів соломи. Инакше кажучи, врожай при сортуванні насіння збільшився в два рази. Ячмінь несортований дає до 100 пуд. зерна, а сортований до 170 пуд., соломи при сортованню отримується на 30 пудів більше.


