Переселенська справа в минулому році.
Переселенський рух, ця хірургична запомога в земельній справі, єсть здебільшого український рух. Майже три четверті всіх переселенців до Сібіру і в азіятські землі пішло в минулому 1909 році з України. На жаль офіціяльні данні не дають певних відомостів про переселенський рух з окремих місцевостів, але загальне число переселенців в 1909 р. досягло до 671.196 душ. З цього числа тільки половина переселенців мала проходні свідоцтва і йшла на заготовлені вже землі, а решта їхала самовольно, з одною тільки надією на кращу долю. Витрачено на переселення в 1909 році 23.277.072 карб., а на 1910р. вже асигновано 25.277.072 карб., себто на цілих два милійони карбованців більше, ніж торік. Не зважаючи на такі величезні затрати на переселенців в останні роки, доля їх мало чим покращала од попередніх часів. Особливо терплять багато лиха ті, що їдуть осліп в чужу, незнайому їм сторону; теж саме бідування в дорозі, голод, всякі пошесні хвороби, шахрайства, неврожай на погано або пізно заготовленій землі, брак води, будівельного матеріялу, дорожнеча, як в дорозі, так і на місці вже —все це терпіли переселенці і в 1909 році, і сила велика їх мусіла вернутись назад на старі, вже зруйновані переселенням, гнізда. І тепер тут бідують ті, що до переселення були заможними. Одні вертаються — другі їдуть туди, одні росказують, що там лихо їм було — другі слухають і їдуть з новою надією. Як добре переселенцям — наведемо приклад: в Полтаві було так, що в один день їхало 1.200 душ на переселення, а в той самий день їх верталось звідтіль 600 душ, обірваних, голодних і слабих. В значній мірі цьому сприяло те, що в Сібіру в цьому році була велика посуха і неврожай.

На 1910 рік до 15 ноября записалось вже 146.000 переселенців і тут число українців досягає ста тисяч. Везти цих переселенців вже будуть на "воїнському положенії" не в "теплушках", а в спеціяльних переселенських вагонах, яких вже заготовлено 1.288 штук. При них будуть вагони-кухні. Дітям і слабим горячу страву будуть давати дурно. На це асігновано 250.000 карб. 
По ріках Сібіру, між Тюменем і Зайсаном буде ходити 26 параходів, спеціяльно зафрахтованих для переселенців. Торік було заготовлено для переселенців 5 милійонів десятин землі на 356.605 душових домів, приблізно стільки ж готується і на 1910 рік. Грошової запомоги видано переселенцям торік 10 милійонів карбованців, стільки асігновано і на цей рік. На одного переселенця видавалось од 60 до 200 карб. Слід тут сказати на скільки хворіють переселенці: на одну тільки лікарську запомогу їм асігновано вже на 1910 рік 3.256.330 карб., себ-то на 36 відсотків більше ніж торік пішло на це саме.
На Україні переселенська справа і гуртовалась, як і в попередні роки, коло полтавської земської переселенської організації. В минулому році до цеї організації між иншим пристало і київське земство. Полтавська спільна організація має досить великі капітали і переселенська справа у неї стоїть далеко краще, ніж в инших руках.                                                               К —ий.