Новий університетський устав і кафедри украінознавства.

Цими днями в раді міністрів обмірковується урядовий проект університетського статуту. Потім цей проект має піти до Думи, і тут його критикуватимуть представники всяких парламентських груп. Не знаємо, чи стоїть в урядовому проекті пункт про заснування по деяких університетах кафедр місцевої історії, мови й літератури (взагалі з уривкових і недокладних газетних звісток важко уявити собі щось певне що до цього законопроекту), але гадаємо, що ця справа повинна бути поставлена на черзі в Думі підчас дебатів над статутом. Посли з України повинні нагадати про потребу заснування в трьох університетах, які стоять на нашій території, принаймні трьох кафедр

українознавства: історії, мови і літератури Це питання, як відомо, виникло уже скілька років тому, і потреба в зазначених нами кафедрах українознавства на стільки була відчута самими науковими університетськими кругами, що в Київі, Харькові й Одесі було розпочато цілий ряд курсів, подекуди навіть українською мовою. Ми не будемо говорити про прінціпіяльну потребу кафедр українознавства, це докладно було з'ясовано в свій час на сторінках української преси;—а сотні листів з усіх закутків України, що надсилалися до редакції "Ради" в 1906—7 р р. з зазначенням солідарности з київськими студентами, котрі домагались цих кафедр, виразно показали, як ставиться до цього питання наше громадянство. Ті посли, які промовлятимуть в цій справі в Думі, можуть сміливо обпертись на ті листи, як на певний доказ бажання українського громадянства. Арґументів з погляду наукової потреби згаданих кафедр можна, розуміється, навести чимало. Подаємо, що найперший обов'язок виступити з домаганням кафедр українознавства лежить на пр. Лучицькому, як на вченому, що сам чимало працював на науковому українському полі і добре тямить беззахистне становище науки українознавства, не введеної в круг дісціплін які викладаються в університеті. Сподіватимемось, що оборона шановного професора матиме серйозне значіння в цій безперечно дуже важній для української культури справі.