Поема.
6. Засну́лим.
Мов струн на ко́бзі, ряд передо мно́ю
Співу́чих рідних слів.
Торкаю їх нехибною рукою
І піснею бадьо́рою й лунко́ю
Буджу́ засну́лих земляків.
Надхне́ння по́вний сам, чека́ю чуда́, —
Розвію сон, чи ні?..
Тяжка́ чужи́ни да́льної зану́да:
Душа́ — вже не душа́, сама́ облу́да, 
Прима́ри чо́рні в чо́рнім сні...
Не по́статі́, а невира́зні тіні — 
Сліпі, глухі́, німі...
Невже́ ж і рідна пісня Україні
Без відгуку проли́не в цій пусти́ні, 
Як крик самітній в ди́кій тьмі?..
То хай же кри́є їх Свята́ Покро́ва 
Від сме́рти й забуття́!
Кому́ байду́жа вже і рідна мо́ва, 
Того́ не збу́дить і стріла́ громо́ва 
До боротьби́ та до життя́.

