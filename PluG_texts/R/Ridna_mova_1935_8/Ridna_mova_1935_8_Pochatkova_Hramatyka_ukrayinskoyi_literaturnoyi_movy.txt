Частина друга 
3. Групи слів у мові. Бесіда.
Був собі один цар. Одно́го разу скликав він усіх своїх міністрів і захотів перевірити, чи вони справді тяму́щі люди, цебто — чи здатні виконувати своє найголовніше завда́ння: корисно служити наро́дові. От і загадав він їм зада́чу: полічити — скільки де́рева росте в його царстві, скільки птиці літає над його землею і скільки слів у мові його підданих. І на все те дав їм часу́ ‘дин день, а земля його була́ велика. І всі міністри зараз таки слухняно стали за роботу: достали паперу й побігли по царству, пильно записуючи всі дере́ва, птиці та слова. Але́ вже на́д вечір вони потомилися, пристали в роботі й побачили, що вони не списали всього й на п'ять верстов ... І вночі соромно вернулися вони до царя й покірно сказали йому: „Ах! Рубай нам голови, ца́рю, бо ми твоєї зада́чі таки не зробили...“. Аж тут перед царя виступив бідно вбраний сивий дідусь, що вчив дітей у школі, і повів таку розмову: „Великий ца́рю ! Я не бігав із папером по царству твоєму, щоб виконати загадане. Я сидів собі в бідній своїй хатині й ось зрахував, скільки в тебе де́рева, скільки птиці і скільки слів у мові твоїх людей. У твоїм царстві ростуть дуби, берези, вільхи, осики, со́сни, вишні, яблуні й груші. Більше нема. Як бачиш — мало. Сади більше. У твоїм царстві літають ворони, сороки, горобці, синички й ластівки. Більше птиці нема. Як бачиш — бідно. Розводь більше. Слів у мові твоїх підданців не багато: їх усі можна перелічити на три пита́нні: хто, що? який? що ро́бить? Спитаєш що, скажу: стіл, хата, садок, річка. Спитаєш який, відповім: зелений, добрий, гарний. Запитаєш що робить, відкажу: бігає, цвіте, несе, росте. Як бачиш — слів не багато. Будуй школи, навчай наро́д — більше буде...“. Замовк дідусь, низько вклонився цареві й тихо відійшов собі... Засвітилося обличчя цареві, підвівся він із трону золотого, щиро обняв і поцілував старого й настановив його коло себе за найпершого міністра ...
Початкове О в слові поголосвім може губитися, замість „часу один день“ можна писати: „часу ’дин день“. Опущене О зазначаємо ’. На які групи можна поділити всі дерева в лісі? Як можна погрупувати птиць, риб, домовий скот? Чи багато мов у світі? Чи багато слів у мові? Чи довго треба було б учитися в школі, коли б ми тут училися кожного слова окремо? На які групи можна поділити всі слова нашої мови? Нащо ми так ділимо на групи? Чи слово живе поза реченням? Перерахуйте всі 10 груп мови. Виясніть, що визначає кожна група мови й як повстала її назва. Чим схожі між собою прикметник і прислівник? Слів у нашій мови дуже багато, вивчити їх всі окремо неможливо. Щоб легче було вчити слова нашої мови, їх ділять на групи, і до кожної групи залічують чимсь схожі слова. Усі слова нашої мови можна поділити на 10 груп, що звуться групами слів мови або части́нами мо́ви.
Десять груп слів нашої мови такі: 
1. Іме́нник — це така група слів мови, що показує ймення речі чи особи, напр.: стіл, батько.
2. Прикме́тник визначає прикмету речі чи особи на питання який, яка, яке: добрий, зелена, дубове.
3. Числівник показує число або порядок речей чи осіб на питання скільки або котрий: п'ять, десять, шостий.
4. Займе́нник — це група слів мови, що вживається в реченні замість ймення: я (замість: Іван), він (брат), тебе (доню).
5. Дієсло́во — це група слів мови, що визначає дію або стан особи чи речі: ходить, співає, лежить.
Ці п'ять груп мови приймають різні форми, цебто змінюються, чому й звуться змінні. А ось ці дальші п'ять груп незмінні, цебто вони завжди в одній формі.
6. Прислівник — це група слів мови, що визначає якість дії, цебто дієслова: сильно (кричить), вчора (писав), голосно (співає). Дієслово колись звали просто „слово“, звідси й назва „прислівник“, — що при „слові“ (замість: придієслівник).
7. Прийме́нник — це група слів мови, що вживається при йменниках і показує стосунок їх між собою: книжка на столі, батько в хаті.
8. Сполу́чник — це така група слів мови, що сполучує слова або речення, або показує їхній стосунок одне до 'дного: брат і сестра, я й ти, він та вона, я не прийшов, бо часу не мав.
9. Ча́стка — це така група слів, що підсилює якесь слово в реченні, напр.: Він же прийшов, Працю я таки зробив, Вона й каже.
10. Ви́гук — це така група слів мови, що визначає ті слівця що ми їх викрикуємо, щоб зазна́чити наші душевні переживання або звуконаслідування. Напр.: ах! ой! і т. ін.	
Слово саме по собі — умовний неживий знак, а оживає тільки в реченні. Тут подано окреслення мовних груп за їх груповим значенням, а далі будемо їх окреслювати за їх значенням у реченні.	;
Завда́ння 8. Із вищеподаного оповіда́ння про царя й його міністрів повиписуйте по 5 прикладів на кожну частину мови; коли не буде 5, подайте свої приклади.
Завда́ння 9. Ми вже знаємо, що частина мови — це речення. Щоб не плутати „частин мови“ і „частин речення“, чи не ліпше казати „група слів мови“ замість „частина мови“?
Завда́ння 10. Напишіть оповідання: Літом у полі. Перше добре обміркуйте, а вже тоді пишіть. Пильнуйте писати так, щоб у двох сусідніх реченнях не повторювати тих самих слів, — уживайте різних слів. Не пишіть так: „Батько рано пішли в поле. Батько в полі зараз стали жати пшеницю“, а пишіть так: „Батько рано пішли в поле. Вони там зараз стали жати пшеницю“.
4. Речення й поділ їх за змістом.
Вечір.
Садок вишневий коло хати. 
Хрущі над вишнями гудуть. 
Плугатарі з плугами йдуть. 
Співають ідучи дівчата, 
А матері вече́рять ждуть. 
Сім'я́ вече́ря коло хати. 
Вечірня зіронька встає.
Дочка вечерять подає.
А мати хоче научати,
Так соловейко не дає.Поклала мати коло хати маленьких діточок своїх. Сама заснула коло їх. Затихло все. Тільки дівчата та соловейко не затих. 1847, у цитаделі. Tapа́c Шевченко. Порахуйте речення в цьому вірші. Які це речення? Чому звемо їх оповідни́ми? Якого знака ставимо на кінці оповідно́го речення? Як пишемо вірші? Великою чи малою буквою починаємо кожний рядок віршу?
Ярема в жида.
Яремо! Герш ту, хамів сину!
Піди кобилу приведи!
Подай патинки господині Та принеси мені води! Вимети хату! Внеси дрова! Посип індикам! Гусям дай! Піди до льоху, до корови, Та швидше, хаме!... Пострівай! Упоравшись, біжи в Вільшану: їмості треба. Не барись!...
Пішов Ярема, похиливсь ...
Тарас Шевченко.
Порахуйте речення в цьому вірші. Які це речення? Чому звемо їх окличними? Якого знака ставимо на кінці окличного речення?
Думи.
Думи мої, думи мої,
Лихо мені з вами!
Нащо стали на папері Сумними рядами?
Чом вас вітер не розвіяв
В степу, як пилину?
Чом вас лихо не приспало, Як свою дитину?
Тарас Шевченко.
Порахуйте речення в цьому вірші. Які це речення? Чому звемо їх пита́льними? Якого знака ставимо на кінці їх? Вдавнину замість ? ставили по-грецькому середника (;), напр.: --- ; наше: куди йдеш? Що таке речення? Нащо ділимо мову на речення? Як ділимо речення за змістом? Що таке інтонація? Які знаки розділові ставимо в кінці речення? Нащо ставимо знаки розділові? 
Окрема закінчена думка, проказана чи написана, зветься ре́чення. Речення виявляє словами закінчену й цілу одиницю нашої внутрішньої мови. Речення може складатися з одного, двох або багатьох слів. Закінченою звемо таку думку, що й слухач розуміє її. Речення мають різний зміст. За змістом речення бувають оповідні, пита́льні й окли́чні. Речення, що просто про щось розповідає, зветься оповідни́м, як напр. у поданім вірші „Вечір“. Речення, що в нім про щось запитуємо, зветься пита́льним: Чого ти сумуєш? Речення, що має в собі звернення до когось або приказ чи бажання, зветься окли́чним: Сором недбалим усім! Кожне речення вимовляємо з властивою йому вимовою чи інтона́цією. Інтонацією зветься характер нашої вимови речення, що й зазначаємо тим чи тим розділовим знаком. Так, оповідне речення вимовляємо спокійно, не підвищуючи голосу, але на кінець речення голос усе понижується й тихне; в кінці оповідного речення ставимо крапку (.). В реченні питальному голос усе підвищується на кінець речення; в кінці його ставимо пита́льника чи знака пита́ння (?), напр.: Куди ти йдеш? Речення окличне вимовляємо з більшою силою, чому на кінці його ставимо окличника чи знака оклику (!), напр.: Дяка робітникам щирим! В кінці недоговорених від сильного хвилювання речень ставимо три крапки (...), а вимовляємо їх притишено.


Завда́ння 11. Придумайте й запишіть до зши́тка по п'ять речень оповідних, питальних і окличних. Якого розділового знака треба ставити в кінці кожного з цих речень?
Завда́ння 12. Перерахуйте, скільки оповідних речень у Шевченковому вірші „Вечір"?
Завда́ння 13. Перерахуйте, скільки питальних і скільки окличних речень у Шевченковому вірші „Думи"?
Завда́ння 14. Що таке інтона́ція? Чим ми зазначаємо її в письмі? Чи для передачі нашої інтонації вистачав крапки, питальника й окличника? Чому інтонація має дуже багато відтінків? Прочитайте з правильною інтонацією оце: Так. Так! Так? Так!? Так!! Так!!! Так... Чи добре було б, коли б ми не зазначали знаками нашої інтонації? Чи знали б ми, як прочитати вираз так без знаків розділових? Вдавнину знаків ! та ? не ставили, — чи то було добре ?
Завда́ння 15. Коли люди́на дуже схвильована, то вона говорить притишено й часто не договорює речень. У кінці цих речень ставимо три крапки (...). Трьома крапками зазначаємо й такі речення, що висловлюють наші великі задоволення. Придумайте й запишіть до зшитка три таких реченні на зразок оцих: Дивлюсь — біжить вовк... Я на дерево... Притих... Мовчу... Вовк постояв і пішов...
Завда́ння 16. Спишіть до зшитка оці речення й поставте на кінці їх потрібні знаки.
По діброві вітер виє гуляє по полю край дороги гне тополю Коли ти вернешся додому Коли ти вернеш мені книжку Верни мені книжку Рятуйте тяжко мені гину
Завда́ння 17. Погляньте на подані приклади й скажіть, яку букву — велику чи малу — пишемо по знаках питальному та окличному?
Завда́ння 18. Напишіть оповіда́ннячко: Чому я люблю літо. Якого правила конечно треба дотримуватись, пишучи? Пор. завда́ння 10.
5. Знаки розділові. Неясний лист.
Пішов один чоловік на заробітки в місто, а вдома лишилася жінка з дитинкою. Раз трапилося жінці велике горе: дитина вмерла, згоріла клуня й бідна лишилася сама. І малописьменна жінка написала чоловікові такого листа: Дитина вмерла згоріла клуня лишилася сама. Довго длубав чоловік оцього листа, але ніяк не міг довідатись, що воно за лихо трапилося вдома. Все йому здавалося, ніби дитина згоріла, ніби все в хазяйстві погоріло, тільки клуня лишилася сама... Що хотіла написати жінка? Як прочитав листа чоловік? Через що він помилився? Що таке розділові знаки? Для чого ставимо їх у реченні? Чого вони так звуться розділовими? Чи добре булоб б, коли б ми писали без усяких розділових знаків, як то було вдавнину? Перерахуйте всі розділові знаки.
Темна телеграма.
В одному місті мали скарати на горло якогось злочинця. Судді довго судили, вирекли йому смерть, але справа була темна й тому передали її на ласку цареву. Довго не було відповіді, засуджений щоденно чекав собі то смерти, то волі. Аж ось прийшла така телеграма: Простити не треба скарати. Читали судді телеграму й не знали, що робити: чи Простити, не треба скарати, чи — Простити не треба, скарати... Через що вийшло таке непорозуміння? Яке значення мають розділові знаки? Щоб докладніш зрозуміти написане, вживаємо в ньому т. зв. розділо́вих знаків. Без відповідних знаків написане було б завжди неясне. Знаки ставимо на кінці речення, поміж реченнями, рідше в реченні.
Завдання 19. Коли оповідні речення дуже близькі до себе змістом й описують те саме, то замість крапки може бути й ко́ма (перетинка). Запишіть до вашого зши́тка: Реве та стогне Дніпр широкий, сердитий вітер завива, додолу верби гне високі, горами хвилю підійма. Чи можна б тут на кінці речень поставити не коми, але крапки? Чи в Шевченковім вірші „Вечір“ замість крапок на кінці можна поставити коми? З великої чи з малої букви зачинаємо писати кожне нове речення?
Завдання 20. Спишіть оці речення й поставте між ними потрібного знака:
Сонце заходить гори чорніють пташечка тихне поле німіє. Варвара постеле Сава погладить Микола стукне. Минають дні минають ночі минає літо шелестить пожовкле листя.
Завдання 21. Коли речення не зовсім близькі до себе змістом, але все таки говорять про одне, то відділюємо їх сере́дником (;). Сере́дник — це середній знак поміж крапкою (. найбільшої сили знак) і комою (, найменшої сили знак), переклад з латинського media nota. На середника кажемо ще: крапка з комою. Перепишіть до зши́тка оці речення й підкресліть середника. Зацвіла́ в долині червона калина; ніби засміялась дівчина-дитина; пташечка зраділа і защебетала. Ішов кобзар до Києва та сів спочивати; торбинками обвішаний його повожатий; мале дитя коло його на сонці куняє.
Завдання 22. Коли речення близькі до себе й з’єднані сполучниками а, але, бо, або, проте, однак, то перед цими сполучниками треба конечно ставити ко́му. Перепишіть до зши́тка оці приклади й поставте коми. Єсть на світі воля а хто її знає? Єсть на світі доля а хто її має? Не родить роля але Божа воля.
Завдання 23. Спишіть оці речення й поставте між ними потрібного знака:
Сім літ горох не родив проте голоду не було. Не місце красить чоловіка а чоловік місце. Хоч погано співаю але голосно. Шука козак свою долю а долі немає.
Завдання 24. Перед та, що значить але, треба ставити кому; коли ж та значить і, коми перед ним не ставимо. Спишіть до зши́тка оці речення: Брехнею світ пройдеш, та назад не вернешся. Пішов я в поле та й сів собі на межі.
Завдання 25. Коли в реченні ті самі слова повторюються, то їх треба розділяти комою: Тихо, тихо Дунай воду несе. По останнім повторенім слові коми не ставимо. Спишіть оці речення й поставте потрібного знака. Чума з лопатою ходила та гробовища рила рила, та трупом прупом начиняла. Недавно недавно у нас в Україні старий Котляревський отак щебетав. А вже красне сонечко припекло припекло.
Завдання 26. Коли читаємо, то перед комою треба трохи спинитися й голос підвищити. Навпаки, перед крапкою треба спинитися довше й читати тихше. Перевірте це на прикладах.
Завдання 27. Придумайте й запишіть таке оповіда́ннячко, щоб у нім поміж реченнями були кома, середник і крапка.
Завдання 28. Напишіть оповіда́ннячко : Жнива. Див. завда́ння 10.

