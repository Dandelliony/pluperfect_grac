Навчаємось літературної мови і в Бібрці. Приємно мені повідомити Вас, що Самоосвітній Гурток при читальні „Просвіта" в Бібрці почав навчання рідної мови. Між учасниками помітне зацікавлення, тільки не маємо ще фахового провідника. Думаю, що коли б більше свідомих інтелігентів пропагували ідею навчання рідної літературної мови, то вдалось би зломити байдужість широкого загалу галицької інтелігенції, і багато почалали б учитися літературної мови. Бо ж і справді, — літературна наша мова така милозвучна, й так усім подобається! Ось характеристична подія. На Шевче́нківському конце́рті в Бібрці п. Кочержук (чи не одинокий передплатник „РМ" в Бібрці) сказав „вступне слово", пильнуючи говорити чистою літературною мовою. Присутні інтелігенти звернули на це увагу й усім мова викладу дуже сподобалась. Але, чи не краще було б, щоб — замість слухати своєї літературної мови, немов якоїсь екзотики — таки змусити себе навчитися її? Ось іще цікавий факт. Шкільний інспектор шкільної округи звертає увагу підлеглим йому школам, щоб нарешті встійнили український правопис, рекомендуючи для цього навмисне видану книжечку Д-ра Кисілевського. Як гарно бренить оце зарядження чужонаціональної влади для тих учителів-українців, що дотепер не визнавали ще потреби усталити правопису своєї мови... На „Рідну Мову" можна нападати за її чесні ідеї, й дочекатися... наказу. 15. III. 1935.  Бібрка, В. Грицин. Перепони для поширення „Рідної Мови". Не можу приєднувати Вам передплатників, бо живу поміж такою збільшовиченою масою, що їм нема що й згадувати про „Рідну Мову", хоч і свідо́мому більшовикові також не зашкодило б Навчитися своєї рідної, чистої літературної мови. Жаль тільки, та й годі. Та може час їх навчить. 13. II. 1935. Канада, С. Стефанишин. Винародовлення українців. Не раз збирався я передплатити собі „Рідну Мову“, щоб вивчитись правильно говорити по-українському, не мішати чужих слів до нашої такої гарної мови. Роблю це тепер. У старім краї не мав я змоги навчитися, бо наша інтелігенція не дбала тоді про чистоту мови, а австрійська влада думала про що інше. Є тут у нас тисячі українців із Великої України, що звуть себе „русскими“, з нами, галичанами, бояться приставати, а губляться в чужих російських товариствах, і тим несвідо́мо допомагають нашим ворогам неволити Україну. На жаль, таких „малоросів“ маємо тут чи не 75 відсотків ... І коли то наш народ стане вільний? А як стане, тоді „Рідна Мова“ матиме мільйон передплатників, а осідок її буде в Києві… 9. II. 1935. М. Давискиба. Одна літературна мова для одного народу стає в нас зовсім реальним гаслом. Невідомий автор прислав нам (із Варшави) добре зложений український політичний „Символ Віри“, а в нім читаю: „Вірую в одну літературну Рідну Мову для одного народу“. Думаю, що це гасло мусить справді увійти до нашого культурного Символа Віри. Рідна мова в Українському Інституті ім. Петра Могили в Саскатуні, як видно з поділу науки українознавства, викладається щосереди, від год. 5'30 до 6'30 ввечорі. Навчають правопису й граматики української мови. Думаємо, що одна година тижнево на науку рідної мови — замало, треба б дві. Прихильник. Рідна Мова в Бразилії. Ми в Бразилії, через далеку відстань від нашого рідного пня, щодо мови, стоїмо ще дуже низенько. У нас нашої мови не тільки не вчать, але й не вільно вчити. Тепер ми видали Букваря, — він має започаткувати навчання української мови на Бразилійських пущах. 27. III. 1935, Прудентопіль, Бразилія, о. Н. Лисько. Побажання. Шануючи Вашу невтомну працю й енергію при дуже тяжких матеріальних умовинах, щиро бажаю заслуженого успіху Вашим завзятим змаганням на користь і славу рідної культури. Шкода, що безробіття позбавляє мене можливости підтримувати Ваші видавництва не тільки морально, але й матеріально. Радом, 1. IV, Інж. Є. Плющ. Про „Рідну Мову“. В „Рідній Мові“ не сповіщалося, що її появу відмітив заміткою Паризький „Revue des etudes slaves“ в т. III ст. 140 ще за 1933 р. Прихильник. Шануємо „Рідну Мову“. Пришліть мені бракуючі числа свого журналу, бо „Рідна Мова" — то рідне серце. 18. III, Золочів, С. Смик. Сила українського руху в Харбині. Наші часописи, за „Манджурським Вісником“, частенько інформують українське громадянство про український культурно-національний рух у Харбині. Думаємо, що силу й глибину цього руху добре виявляє той факт, що з Харбина „Рідна Мова“ не має ані одного передплатника... Прихильник.


