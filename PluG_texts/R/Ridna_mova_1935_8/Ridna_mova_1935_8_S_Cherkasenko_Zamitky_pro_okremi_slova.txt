Небося́ги або хмарося́ги. В нашій пресі на означення височенних багатоповерхових домів - озій — в Америці спочатку, а потім і в нас, — уживається вельми немилозвучного слова — хмародери, або ще гірше — хмародряпи. Витвір безперечно інтелігентський. Близький до природи простий гуцул має, мабуть, слух трохи музикальніший, бо, нпр., для означення височенної сосни не каже хмародерна чи -дряпна сосна, а небосяжна сосна. На мою думку, варто було б і нам, замість отих недотепних і вульгарних новотворів, писати й говорити — небосяги, хмаросяги.(Озія́ — величезний будинок). Хмарочо́си. До цієї завваги хочу ще додати, що в сучасній наддніпрянській нашій мові вживають гарного слова: хмарочо́с. Так, у „Проблемі хліба“ В. Підмогильного з 1930 р. на ст. 108 читаю: „Будують хмарочоси“. Дооща́дку. Не раз доводиться чути неоправдані нарікання на те, що в літературі нашій уживається слова дощенту, ніби полонізму, на означення „зовсім, цілком, з корінням“. Не знаю, оскільки мають підставу такі нарікання. Словник Грінченка подає з цим словом приклад із народніх уст; але є й польське народне doszczętnie в розумінні „зовсім, цілком“. Хто в кого позичив це слово, не знаю, але можна б уживати, крім дощенту, прислівника доощадку, що його в розумінні „зовсім, цілком, геть-чисто“, впень — подає Грінченків словник. Зрештою, див. окрему статтю про це Ів. Огієнка в „PM“ 1933 р. ч. 7 ст. 231-232. Навба́ч. Тільки неглибоким знанням рідної живої мови можна пояснити, що ми часто запозичаємо чужі слова без потреби, маючи в живій народній мові для певного вжитку свої власні. Напр., беремо російські — „с виду, на вид, на взгляд, виглядит“, обробляємо їх відповідно по-українському—„з вигляду, на вигляд, виглядає“, й спокійні й задоволені. А жива народня мова, не мудруючи лукаво, не морочиться з цим, а каже просто: навба́ч. Напр., навба́ч воно добре, а чи справді так — того не знати. Це слово є й у Грінченковому словнику, вживає його й „PM“ III 113. Зби́ти з пли́ву. В певних загально відомих випадках ми пишемо й говоримо: „збити з пантелику“. На мою думку, цей, трохи вульгарний, вираз надається більше для жартів, ніжі для поважної розмови. В живій наро́дній мові є один вираз, що ним варто було б заміняти в поважній розмові оте „збити з пантелику“, а са́ме — „збити з пли́ву“. Нпр., у Грінченковому словнику: Усі одного зіб’ють з пливу.


