Німа наука.
В марті місяці, в київській губернській земській управі одбулося засідання Київського Товариства Сельського Господарства, на якому харьківський губернський агроном д. Брунст доладу й цікаво росповів про „Колишнє й сучасне земської агрономії". Хоча зачеплене питання має безумовне громадське значіння,— про те я не переказуватиму того, що росповідав д. Брунст, а спинюся тільки на одній річі. Д. Брунст, означуючи працю й обов'язки агронома, не випадково бачив у його завданнях і цілях виключно педагогичний характер. Агроном, на думку д. Брунста, це — педагог який має діло „з позашкільною частиною населення". Він повинен навчати хлібороба кращих способів хліборобства, як вчитель навчає грамоти.
 Це не було випадкове порівняння, ні, бо і опоненти, оцінюючи значіння діяльности агронома, спинялись на цій стороні питання, і промовець в своїх відповідях теж підкреслював педагогичний характер агрономичної роботи. Балакалось про обставини, сприяючі роботі агронома, про перешкоди загального і особливого характеру, з якими доводиться рахуватися „третьому елементові". Тільки... тільки забули одну й дуже важну причину, яка безпосередньо одбивається на результатах і здобутках усякої педагогичної діяльности. Зовсім викинуто з тямки один з найголовніших моментів роботи —це її приступність. Це тим дивніше, що це було засідання київського, а не якого иншого сельсько-господарського товариства, що на засіданні були діячі, яким доводилось і доводиться працювати на Українській землі, серед українського селянства. 
Проте, ніхто з присутніх членів не згадав, що науку агрономії треба одягати в таку форму, щоб вона промовляла щось слухачам, щоб засвоєння її йшло з найменшою тратою часу й з'усиллів. А для цього неодмінно треба підносити агрономичні знання в ясній й зрозумілій формі, користуватися українською мовою перед українською авдіторіею. 
Так каже педагогична наука... Можна було б навести скілька прикладів, зазначених хоч би в „Хліборобі", про вражіння од промов агрономів, яким би не слід було зовсім працювати на українській території. Мені особисто доводилось здибати діячів на полі земської агрономії, які не розуміли запитаннів своїх слухачів, а слухачі, що до їхніх навчань, були не в кращому становищі. З такими випадками доводилось зустрічатися мабуть більшій половині агрономів, і все ж це минає для їх якось без сліду, не примушує зробити певних висновків.

 Забуваючи такий момент агрономичної роботи, як її приступність, і нехтуючи зовсім цим моментом, агрономи беруть на себе роль одного з персонажів оповідання про дядька, який, одержавши листа від сина — москаля написаного з усякими писарськими викрутасами, і уважно прослухавши його, звернувся до читалника: „ну й спасибі вам, що прочитали, а тепер, будь ласка, рос кажіть своїми словами, що там вписано". Може це буде трохи різко, але мені мимоволі думається, чи не була і не єсть більша частина агрономичних казаннів подібна до писарських викрутасів? І чи не час вже облишити їх і почати росказувати своїми словами?
                                                                                                                                                             Вік. К-о.



