Після одного з‘ізду.

 За наших часів пошести всіляких з'їздів, коли громадянство звикло майже що-дня здибатись з ними на сторінках періодичної преси, не дуже, мабуть, зацікавить шановного читача згадка про з'їзд законовчителів та вчителів церковно-парафіяльних шкіл кременецького повіту в Почаїві (на Волині), що одбувся в початку вересня (9 —10) під приводом кременецького архирея Никона. Але хай вибачить мені шановний читач, що я наважився погодувати його такою „неудобоваримою“ стравою й перетерпить хвилиночку. Звичайно, на перший погляд з'їзд цей може і не матиме загального інтересу, але ж все таки неможна поминути його без уваги хоча би вже й через те, що він досить прихильно, недвузначно поставився що до де-якнх питань нашої національної занедбаної справи-освіти народньої, а про все те ми мусимо не писати, а криком кричати. Всім, мабуть, відомо, на якому низькому рівні стоїть початкова освіта на Вкраїні, а особливо у нас, на Волині, де темнота народна прямо неймовірна, де людина ще зберігла всі ознаки „первобытнаго состоянія". 
 Архирей Никон, об'їздючи торішнього року свою єпархію, пересвідчився, що дійсно шкільна справа тут стоїть, як неможна гірше; шкільні будинки, це якісь коршми—вохкі, брудні й холодні, де мучаться й инших мучать живі істоти, що звуться вчителями; підручники—допотопні; батюшки—„грозны“ лиш на словах, а на ділі й не заглядають майже до своїх „дєтищ'ь“. Все це дуже неприємно вразило Никона й він заходився коло шкільної справи досить енергійно, щоб підняти її морально й матеріяльно. Перш за все з його наказу місцевий Виділ Єпархіальної Шкільної Ради звернувся з проханням до мирових посередників, щоб сельські громади склали приговори про те, що навчання сього року й на далі має починатись з першого вересня, а не, як раніш, перед Різдвом, й прийматимуть учнів не цілу зіму, як перед тим, а два лиш дні. Приговори було складено й справді школи почали вчасно функціонувати. 
 Далі Никон скликав з'їзд вчителів й законовчителів, щоб спільно вирішити де-які питання. 
 Я не буду писати про такі хатні питання, як кошти на утримування шкіл, меблі для вчителя й класної кімнати й багато инших, а перейду до більш цікавого. 
 Коли Никон завів мову про невдале навчання Закону Божого, що треба б більше тлумачити дітям, ніж силувати зубрити голі факти з свящ. історії, що неодмінно треба перекладати славянський текст молитов на „русскую“ мову, то де-хто дуже влучно зауважив, що діти селянські майже однаково не розуміють „русской“ мови, як і славянської і, щоб запобігти цьому, необхідно вживати рідну мову; арх. Никон цілком на це згодився.
 Далі, коли заговорили про підручники для початкових шкіл по „русскому язику“, вчителі зазначили, що всі підручники, особливо ж букварі, не виключаючи й Вахтерова, цілком не придатні до вживання в школах на Вкраїні. Хтось навіть наївно побажав, щоб для шкіл Волині (на його думку, мабуть, тільки й України, що волинська губерня) треба б необхідно скласти нового букваря, пристосованого до місцевої мови. На це Никон з видимою приємністю повідомив присутніх, що незабаром такі підручники має скласти київська духовна академія з доручення найсвятішого синоду; а тимчасом вирішили ухвалити підручники по „русск. яз.“ Вахтерова і К. Лукашевич. Проти букваря Вахтерова, як крамольного, повстав був повітовий доглядач шкіл. Цікаво, що й букварь знайшовся крамольний! Чутно було також мову й про те, що краще лічити болячку відразу, раціонально, а не пригоювати лиш її: слід би вчити рідною мовою. Цю святу правду висловлювали й люде майже зовсім несвідомі національно, бо тяжка невдячна праця, гіркий досвід примусили їх сказати те, в чому так бояться признатись велемудрі опікуни народньої освіти, а тимчасом роспинаються про національні ідеї Коменського. Сумно й прикро!
 Ще були зняли мову про навчання в школах співу—церковного й цивільного й вирішили: навчати церковних пісень, русских й українських („малороссійскихь“), а підручником для останніх радили: „збірник пісень для дітей шкільного віку—Лисенка“.
 Проти цього збірника, як і проти букваря Вахтерова, запротестував був повітовий доглядач шкіл.
 Цікаво, між иншим, знати, що згаданий збірник торішнього року був придбаний для шкіл крем. повіт. управою, непремінним її членом д. В.Г. Боровиком, але на жаль цей збірник (за винятком скількох примірників), коли д. Боровик мусив кинути посаду, застряг чогось в управі. Коли всі учителі зрозуміють вагу й красу нашої рідної пісні й скористуються зручною хвилиною,— хутко кременецький повіт може оголоситись мелодійними згуками чарівних пісень замісць салдацької тарабарщини.
 Щоб закінчити ці рядки, мушу ще сказати пару слів про „потєшныя роты“. Як відомо, по всій Росії тепер йде завзята агітація за військову муштру по сельських школах, на зразок, мабуть, того, що бачимо в Англі й инших країнах Західної Європи, з тою лиш ріжницею, що инші народи дивляться на таку муштру, як на засоб фізичного виховання дітей, а наші доморощені „патріоти“ бачуть в тому єдиний порятунок, щоб спасти країну від крамоли. Пісня стара й завжди молода! Але ж поки хто там собі лиш міркує про цю справу, наше повітове земство намагається вже й зреалізувати її. Вчителеві гімнастик —з одставних унтер-офіцерів, — призначено 60 карб. платні (законовч. те саме земство обіцяє лиш ЗО карб.!) й сього року має вже початись навчання.