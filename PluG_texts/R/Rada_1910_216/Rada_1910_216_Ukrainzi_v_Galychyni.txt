Українці в Галичині.
Український народній театр у Львові.
 В неділю відбулось у Львові свято одкриття першого сталого українського „людового театру“ під „покровом" тов. „Руська Бесіда".
 Театр цей буде ґрати поки-що тільки по неділях і у Львові, але згодом, в міру придбання сталих сил для театральної дружини, буде давати вистави частіше і виїзжати з виставами на провінцію в ті місцевости, куди не доїздить теперішній народній театр.
 На перший раз вибрано стару пьєсу „Ой не ходи Грицю".
 Заля „Гвязди“ вже перед годиною 7-ою заповнилась. Публіка вітала аматорів бурею оплесків. Од імени тов. „Руська Бесіда" промовляв делегат о. Туркевич.
 Сама вистава пройшла досить гладко. (Нар. Слово).
 Акт обвинувачення проти українських студентів віддано цими днями до друку на двох мовах, українській і польській. Коли буде оддано цей акт підсудним, вони матимуть право протестувати і так справа може протягнутися окілька місяців. Тим часом всіх арештованих не хотять вписати до університету. До 300 українських студентів, може тим чином втратити цей курс. Багато записується до університетів черновецького, віденського, краківського, а від львівського утікають. (Руслан).