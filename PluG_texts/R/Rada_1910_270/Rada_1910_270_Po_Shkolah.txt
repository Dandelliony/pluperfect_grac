По вищих школах.
  Харківське українське життя. Збори , присвячені М. Грушевському. 23 ноября в університеті відбулися збори „Студентської Української Громади", присвячені 25 - літньому ювилею науково-громадянської праці Мих. Серг. Грушевського. Народу зібралося повно. На стіні висів великий портрет проф. Грушевського. По відкриттю зборів Чепелянський передав „Громаді" щире привітання від проф. Мик. Сумцова, який дуже радий, що „Громада уміє шанувати таких діячів, як проф. Грушевський, і який дуже жалкує, що через незалежні обставини не може явитися сам. 
  Після цього Згоральський прочитав реферата, в якому схарактеризував М. Грушевського, головним чином, як публіциста. Крім того, д. Згоральський торкнувся значіння нашого шановного вченого для Галичини. Проф. Грушевський стоїть в данному разі вище своїх попередників, які приходили до Галичини з російської України, але незабаром покидали її. Другого реферата читав Чепелянський, який схарактеризував проф. Грушевського, яко вченого українського, головним чином, як історика України, а також як громадського діяча всієї Соборної України, а не одної якоїсь частини її, Чепелянський, між иншим, надав велике значіння тому, що Грушевський йшов на чолі того напрямку, який сприяв розірванню фізичного й духовного кордону між Україною російською та галицькою. 
  Після обох рефератів де-хто з присутніх доповнив те, що не досить було з'ясоване попередніми референтами. Під кінець зборів проф. Грушевського одноголосно вибрано в почесні члени „Студентської Української Громади" та прийнято текст листа до Грушевського з повідомленням про це.