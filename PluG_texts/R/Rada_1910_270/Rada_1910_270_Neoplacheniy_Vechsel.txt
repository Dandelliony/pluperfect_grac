Неоплачений вексель.
„Октябристи вносять заяву, щоб у Державній Думі негайно було поставлено на чергу робітничі законопроекти. Кажуть, що в сферах звернули увагу Гучкова на те, що до цього часу не обмірковувались ці проекти, хоч ще в 1905 році говорилось про поліпшення становища робочого люду“. Не велике в нас довірря, не з неба ж октябристи звалились, що нагад сфер привів їх до притомности. Чотирі роки вони сиділи спокійно в Думі й тільки й робили, що краяли та обтинали робітничі законопроекти, раз-у-раз повертаючи їх назад у комісію „для дальшого обміркування” , а тепер, на останку своїх днів, надумали спокутувати свої гріхи й кинулись дбати про робітників. Ні, ц е очевидне непорозуміння. Факт появи цеї звістки свідчить, одначе, що в октябристів совість не зовсім чиста в справі робітничого питання. Вони, очевидно, заглядають трохи наперед і сподіваються де-яких неприємностей для себе за свою теперішню байдужість до потреб робочого люду. У свій час октябристи багато де-чого обіцяли робітникам. Ось, напр., пункт б розділу 4 відозви октбристів, випущеної перед скликанням першої Думи. „Робітниче питання, — читаємо ми в тій відозві,— являється тепер одним з найбільш пекучих і має всі права на особливу увагу Державної Думи... Союз гадав, що Дума повинна переглянути, поліпшити й поширити робітниче законодавство в звязку з місцевими потребами окремих промислових галузей і з прінціпами, виробленими в цій справі в найбільш освічених промислових державах. Необхідно також забезпечити робітників і їх сем'ї на випадок хвороби, нездатности до праці й смерти, завести страхування робітників у всіх галузях праці, обмежити робочий день для жінок і дітей в особливо небезпечних для здоровля підприємствах". (В. Ивановичъ, Россійскія партіи, союзы и лиги. Спб., 1906, ст. 32—33). Під цею відозвою підписались усі „стовпи" сучасного октябризму: брати Гучкови, Хомяков, Родзянко, Лєрхе, А. Столипін, Тізенгаузен і инші. 
   Це один з тих векселів, які так щедро роздавала в свій час октябристська партія. Час для оплати цього векселя вже наступив давно, але октябристи не квапились оплачувати його. Тепер і вони заворушились, бо настає останній рік їх політичного істнування, й коли за цей час його не буде оплачено, — тоді вексель буде „опротестовано". Та щось, одначе, не віриться, щоб октябристи справді зробили що-небудь для робітників. На їх політичнім сумлінні вже лежить досить багато протестованих векселів, і ще один зайвий їх не обтяжить. Що ж до їх заяви, то коли її навіть буде внесено, то це буде тільки для людського ока, щоб підчас нових виборів мати доказ своєї чесности. „Ми зробили все, що могли, — казатимуть тоді октябристи,—й не наша вина, що Дума нас не послухала." Та навряд чи хто їм пойме тоді віри.
