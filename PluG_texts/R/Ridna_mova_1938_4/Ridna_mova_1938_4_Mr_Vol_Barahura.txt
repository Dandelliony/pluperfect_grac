Ціль, обсяг та метода навчання граматики в школі.
Здається, що жоден предмет у шкільному навчанні не виклика́в серед дидактиків-теоретиків, а то й практиків (учителів) стільки суперечних думок і спорів, як граматика. Одні обстоювали твердження, що граматику слід зовсім викинути зо шкільної програми, інші, навпаки, твердили, що треба покласти на неї великий натиск. І хоч цей спір закінчився перемогою прихильників навчання граматики в школі, то все таки він залишив по собі багато шкідливого: поперше, ствердив, що є поважна група людей, що не хочуть навчати граматики, подруге, дав деяким учителям моральну підставу, покликуючися на становище ворогів граматики, не вчити цього предмету в школі. Цей спір іщ е остаточно не припинився, й раз-у-раз підносяться голоси, щоб усунути науку про мову зо школи.
Але й серед прихильників граматики не має згоди через те, що стали вони на двох різних точках: одні бажають, щоб навчання граматики мало практичну ціль, другі хочуть підходити до мови з точки наукової, звертаючи увагу на опис з'явищ сучасної мови (граматика описова) її розвій (грам. історична), її географію (діялектологія), її психологію та культурне й суспільне значення. Перші це т. зв. прихильники нормативної граматики, другі теоретичної. Донедавна панувала в школі неподільно нормативна граматика, сьогодні її місце займає поволі теоретична граматика.
Прихильники нормативно-практичної граматики вийшли з заложення, що школа має навчити добре говорити рідною мовою. Коли саме заложення зовсім правильне й слушне, то засіб, що його вибрали, щоб ту ціль осягнути — хибний. Бо вони фальшиво розумували, що знання мовних правил, це рівночасно знання мови взагалі. Думали, що коли вберуть язик у безліч правил, виїмків, засад, формул і втолочать це все в голову дитини, то тим самим навчать її добре говорити рідною мовою. Сьогоднішня школа прямує до цього іншими засобами, а саме: вправами в писанні й говоренні, стилістичними та словесними. Бо граматичні правила зовсім не кермують нашим говоренням; діється якраз навпаки: мовні явища, що спираються на неусвідомлених процесах, стають за підставу грам. правил. Граматичне правило, це не що інше, як тільки узагальнення якогось явища, що ми його заобсервували на безлічі прикладів, це усвідомлення того, що в мові є, що нам мовою дане, а не що повинно бути. Правило подиктоване мовою, не мова правилом. Становище представників нормативної граматики спирається на психологічному непорозумінні: знання граматики — це власність умова, інтелектуальна, а вміння послугуватися мовою залежить від практики, вправи й відбувається, як несвідо́мий, психічний процес. Хтось може знати дуже докладно граматичні правила німецької мови, але не вміти нею говорити, зате хтось інший, що ніколи граматики цієї мови не вчився, може прекрасно нею послугуватися. Бо як жеж граматика, що є усвідомлене знання язикових явищ, може кермувати нашим говоренням, що по суті неусвідомлений процес?
Цю слабу сторінку підхопили представники теоретичної граматики. Вони вийшли з заложення, що граматика не диктує того, як має бути, тільки займається описом, розглядає те, що без неї й поза нею в мові існує й відбувається. Відкинули отже, а скоріш — обмежили практичну ціль граматики навчити добре говорити рідною мовою, а взяли на себе перш за все завдання усвідомити молодь, які в засоби й властивості її говорення. Замість традиційної „граматики“ ввели науку про мову, мовознавство. Очевидно, що шкільна теоретична граматика відбігає багато від науково-теоретичної. Шкільне язикознавство зовсім не прямує до того, щоб дати дітям повний образ мовної систети. Їй іде скоріш про доцільний вибір найважніших, підставових мовних з’явищ. Вистачить, коли учень зрозуміє, що́ таке з’явище звучневе, деклінаційне, словотворне чи складневе, спираючи свої помічення на не дуже то численних, але різнородних та прозорих прикладах. Вислід цього буде зрозуміння підставових складників рідної мови та заправа язиково думати.
Хоч сьогоднішня шкільна практика прийняла становище прихильників теоретичної граматики, то все таки вона не відкинула зовсім нормативної. Правилами граматичними послуговується тільки допомічно. Досліди виказали, що є деякі мовні прогріхи, що повторюються поголовно. Їх слід усувати краще вивченням правил, що відносяться якраз до цих прогріхів. Тому то добре скласти відповідного словника або підручника з цими найпотрібнішими правилами.
Так отже навчання граматики в школі злучило обидва становищі, даючи перевагу теоретичному відламкові.
Коли Йде про обсяг навчання граматики в сьогоднішній школі, то узгляднює вона підставові відомості зо звучні, словотворення, відміни, складні, узгляднює історію мови, географію мови (діялектологію), психологію мови та її культурно-суспільне значення. Докладніше матеріял навчання граматики на поодинокі класи обговорює програма навчання рідної мови.
Ціль навчання граматики в школі: теоретичне пізнання язикових з’явищ та засвоєння підставових відомостей з цієї ділянки (ціль матеріяльна) й розвій думати й взагалі розвій психічних диспозицій на язиковому матеріалі (ціль формальна). Щоб ці психічні диспозиції дитини як слід розвинути, треба підібрати відповідну методу навчання граматики, відповідний спосіб, в який подаємо дитині знання.
Сьогоднішнє навчання прямує до того, щоб у дітей виробити самостійність, розбудити їхню активність, навчити їх обсервувати, зіставляти та порівнювати подробиці, витягати з них висновки та робити узагальнення. Тому то закинено давню методу навчання — виклад. Бо виклад подавав готове знання, не заставляв дітей до творчої праці, а тільки казав потім механічно повторити те, що їм хтось готове подав. Стороною активною був учитель, не учень. Від учня не вимагали жодного творчого зусилля. Тому то тепер навчання змагає до того, щоб учень сам, власними силами, а тільки за допомогою й керівництвом учителя доходив до висновків. Учень сам шукає правди. Через те ця метода називається гевристична. Вона запанувала теж у навчанні граматики.
Але щоб дитину заставити до творчої праці, щоб вона сама хотіла шукати правди й поконувати перешкоди, треба, щоб її цей предмет заінтересував. Тому важне місце в сьогоднішньому навчанні займає заінтересування. Коли навіть якийсь предмет сам собою не зацікавить молоді (це зрештою практично немислиме), треба до нього так підійти, щоб це зацікавлення розбудити. Через те завданням учителя рідної мови є поставити учня в таке положення, щоб він відчував потребу, а то й конечність зайнятися язиковим з'явищем.
Кожна лекція складається з двох підставових чинників: матеріялу навчання й форми (методи) навчання. Матеріял лекції — це той зачерк знання, відомостей, що його хочемо подати дитині. Форма — це той спосіб, ув який хочемо, щоб матеріял навчання став власністю дитини. Учитель, що веде лекцію, мусить знати, яку ціль має його лекція, до чого він прямує, який матеріял мав учням подати та яким способом мав це зробити.
Як виглядає сьогоднішня лекція граматики? Щоб змусити учнів заінтересуватися лекцією й заохотити їх до самостійної праці, учитель повинен підійти до речі так, щоб перед ними виринула проблема до розв’язки. Факт, що діти не можуть на неї відразу відповісти, викликає їх заінтересування. Це питання, ця проблема непокоїть їх, попихає шукати відповіді. З однієї сторони учні не можуть дати відповіді, з другої хочуть її дати, цебто проблему розв’язати. Вона стоїть перед ними отвором. Щоб її розв'язати, треба поконати деякі труднощі (йде тільки про те, щоб вони не перевищували спроможности класи). Всякі перешкоди на дорозі до цілі скріплюють нашу активність
Але щоб питання розв'язати, треба мати на це відповідний матеріял, факти у такій скількості, щоб учні могли на ньому розумувати й дійти до якихсь висновків та заключень. Маємо три способи збирати матеріял: робить це учитель, робить це учень, роблять це разом. Найкраще, коли робить це сам учень, але в шкільній практиці найчастіш співпрацюють обидві стороні. Першого способу слід уникати, бо не заставляє учня до активности. Матеріял виписуємо на табли́ці й заставляємо учнів обсервувати його та робити висновки. Коли обсервація та розумування учнів іде на манівці, завдання вчителя спрямувати його на добрий шлях. Коли деякі квестії не накидаються учням самі собою, слід відповідними запитами звернути на них увагу. Коли вже учень видобуде з матеріялу висновки, можна взятися за узагальнення. На нижчому ступені вистане ствердити факт і обговорити його ціхи, на вищому це узагальнення може вже прибрати вид дефініції, бо дефініція — це поняття абстрактивне, а молодь здібна думати абстракціями тільки біля 16-го року життя.
Так отже до висновків доходить учень дорогою індукції, — на підставі поодиноких фактів доходить до загального правила. Це, побіч геврези, друга засаднича різниця між давньою й новою формою навчання граматики. Колись послугувалися дедукцією: наперед загальне правило, потім приклади,
Дуже часто частина учнів доходить до фальшивих висновків. Їх не слід відкидати, тільки піддати під дискусію класи; нехай учні самі спростують помилку.
Коли вже узагальнення переведене, слід провірити, чи воно правдиве. Тепер можемо послужитися дедукцією; беремо усталену нами дефініцію й прикладаємо її до поодиноких випадків.
Далі треба цю нову відомість влучити до вже здобутих відомостей та утривалити її відповідними вправами.
Так отже лекція граматики має кілька частин: 1) вказуємо й прецизуємо питання (проблему) та викликуємо зацікавлення учнів, 2) шукаємо розв’язки питання на відповідному матеріялі, 3) даємо розв’язку в формі узагальнення, або дефініції, 4) провірюємо його правдивість, 5) влучуємо нову відомість до давніших та утривалюємо її.
Лекція повинна бути так уложена, щоб нав’язувала до попередньої та щоб могла послужити, як вихідна точка до наступної.
Навчаючи граматики, слід все пам’ятати про інші ділянки рідної мови: лектуру, вправи в говоренні та писанні, вправи словесні. Вони мусять тісно з собою співпрацювати й становити одну органічну цілість. Не слід теж забувати про зв’язки, що лучать науку про мову з іншими предметами: другою живою мовою, латиною, географією, етнографією, логікою, психологією, історією, співом. Це засада т. зв. кореляції, що в сьогоднішньому навчанні відіграє дуже важну ролю.
Так отже гевреза (самостійне шукання правди) стала за підставу методи, що нею послугуємося в навчанні граматики: перед учнів ставимо проблему й дорогою дискусії з класою доходимо до її розв’язки. Дискусією проводить учитель при помочі питань. У своїй зовнішній формі метода гевристична є проблемово-дискусійна та еротематична (питанева). Не кожна лекція мусить бути ведена якраз цією методою, бо можна попасти в шаблон. На нижчому ступені можна використовувати в навчанні гри та забави. На вищому добре присвятити часом одну годину на поставлення проблем, а потім казати поодиноким учням чи групам учнів опрацювати їх рефератами, подаючи їм відповідні джерела (метода лабораторійна), і тільки потім перевести дискусію. При трудніших партіях можна послужитися методою акроаматичною, тобто викладом, або заступити його відчитанням якоїсь статті на дану тему. Так ведені лекції стануть жвавіші, цікавіші та заінтересують учнів. Слід тільки пам’ятати про самодіяльність учнів. Тоді усунемо упередження й нехіть до граматики, що їх впоїла в учнів традиційна школа невмілим підходом до речі.
Користі з навчання граматики в школі неоцінені. Вона: 1. дає систематичні відомості з усіх ділянок мовознавства, 2. вчить спостерігати, обсервувати подробиці, аналізувати, зіставлювати, порівнювати та доходити до висновків, 3. вчить думати індукційно та узагальнювати, 4. впливає на скріплення патріотичних та естетичних почувань (виховний момент). Тому слушно в сьогоднішній школі найшла наука про мову належне місце серед інших предметів навчання.
М-р Вол. Барагура.

