У рідній справі.
Стаття на анкету „Рідної Мови“.
У цій статті не стану відповідати на всі питання анкети, бо тоді вона вийшла б дуже велика або поверховна. Одне й друге не бажане. Краще основніше обговорити вибрані питання, полишаючи такий же вільний вибір анкетових питань до ширшого обговорення іншим.
Що доброго зробила „Р, M.“ за п'ять літ свого існування? „Рідна Мова“ — це перший у нас того роду журнал. Були в нас і є всілякі видання: політичні, літературні, наукові, мистецькі, господарські, купецькі, пасічницькі, кооперативні, юридичні, лікарські, педагогічні, жіночі, студентські, дитячі, бібліографічні, краєзнавчі, світлинні, музичні, протиалкогольні, пластунські, театральні та ін.. — за винятком мовних.
Що це значить? Чи наша мова така вироблена, що не потребує дальшого розроблення? Либонь ні! Чи може ми такі бийдужі до культури нашої мови, що не бажаємо нею займатися й говоримо та пишемо, як попало? Либонь так!
Тим то робота „Рідної Мови“ нелегка. На запущеній від віків ріллі назбиралось усякого бур’яну та сміття стільки, що важко його усунути, щоб як слід приготовити ниву під засів, а сіяти треба, щоб не було пізно, бо вже траплялось, що народи втрачали свій найдорожчий скарб — рідну мову.
Уже Шевченко писав:
„Орю
Свій переліг, убогу ниву, 
Та сію слово!..“
„Возвеличу 
Малих отих рабів німих. 
А на сторожі коло їх Поставлю слово!...“
Далеко зайшли ми від смерти Шевченка в знанні своєї мови? Досі навіть Шевченкової мови доладу не вивчили та й позабували ті мовні перлини, що густо розсипані в творах Шевченка, Марка Вовчка та Куліша; натомість уживаємо чужого мовного дорібку, що нашвидку понастягали до своєї мови з мов польської та московської.
Уже своєю появою вкупі з поширюваними нею висококультурними ідеями впродовж п'яти літ „Рідна Мова“ зробила величезну прислугу українському народові. Особлива її заслуга в тому, що вона стала на єдино правильний шлях однієї української літературної мови, спертої на мові Київщини та Шевченка.
До появи „Рідної Мови“ та її „Бібліотеки“ ніхто не навчав систематично наддніпрянської мови. Та й хто міг навчати, коли до великої російської революції не було в Великій Україні ані однієї школи з українською мовою, як предметом, не то університету чи якоїсь української академії наук. У Галичині та Буковині були катедри української мови та літератури, але ж там читали лекції галичани, що знали тільки галицьку мову, а мовою в широкому значенні займались не багато.
Ми бачили велику різницю між обома нашими мовами й не могли пройти провалля, бо не було моста. Отож „Рідна Мова“ будує такого моста. Уже сьогодні, завдяки їй і „Бібліотеці Рідної Мови“, хто хоче, може в слові та в письмі перейти на літературну українську мову. Письменники та журналісти, що живуть з українського слова, в першу чергу обов'язані це зробити.
Чи знати які наслідки її праці? Сліди праці „Рідної Мови“ скрізь помітні в мові наших видавництв. Бувають твори та статті сливе без закиду щодо мови. Інші мають більш або менш чисту мову, а це свідчить про те, що завдяки „гідній Мові“ знання літературної мови поступає вперед невпинно зо швидкістю, залежною від скількости посвяченого їй труду. Повне знання в галичан може прийти тільки по літах, або навіть у дальшім поколінні, бо не легко привикнути до нового словництва, складні та наголосу.
Ось тому, як болюче читати всякі безсердечні напасті на редактора „Рідної Мови“ в наших часописах! Нападають на нього ті, що йому найбільше завдячують! Причина тієї сумної події в заздрій і злобній людській вдачі, що через неї людина швидко забуває про отримані великі добра та присікається до дрібних промахів і нешкідливих звичок свого добродія.
Які її недомагання? Мова обговорюваного нами журналу повинна бути самозрозуміло зразкова. З кожної статті, з кожної найдрібнішої замітки читачеві треба навчатися. У тій цілі редактор повинен добре пильнувати, щоб до „Рідної Мови“ не вкралось щось нелітературне, щось таке, що суперечить мовним приписам, подаваним нею самою на іншому місці. Таке часом траплялось. Можливо, що через недогляд, а може з уваги до заслуженого письменника чи вченого Редакція не сміла виправляти рукописа.
Упродовж 5 літнього існування „Рідної Мови“ та „Бібліотеки Рідної Мови“ обговорено силу всяких мовних справ. Жива мова не стоїть на одному місці, навпаки, невпинно розвивається, а так само й її дослідник, продовжуючи досліди, збагачує своє знання. Звідси береться, що заходить деяка різниця між давнішіми та пізнішими статтями та виданнями. Тим то дуже добре було б перевірити ввесь навчальний матеріял, зібраний у „Рідній Мові“.
Який побільшити матеріял: навчальний чи популярний? На мою думку „Рідна Мова“ повинна бути тільки популярна. Чому? Української літературної мови треба навчатись кожному українцеві, від дитини починаючи: селянинові, робітникові та інтелегентові, і то від початків. Домашнє навчання мусить заступити шкільне, що його до останніх років, як видко зо сказаного, не могло бути. Отже популярна „Рідна Мова“ потрібна не тільки для широких мас, але й для освічених верств. На мовний навчальний журнал все буде час, у кожному разі він у наших обставинах нікому не заступить популярного мовного видання.
Дуже доцільне було б уведення щоденних молитов у зразковому перекладі. Усі народи західньої Европи моляться у своїй рідній мові, не дивлячись на латинську Службу Божу. Одні українці й тут уживають мертвої церковної мови, що її мало розуміють і зо шкодою для рідного слова, так, якби ми його зовсім не мали, або воно не було гідне такої чести. Редакція „Рідної Мови“ могла б зайнятись цією важливою справою, цебто подбала б про добрий переклад.
Де шукати меценатів? Меценатів дарма шукати, як їх нема. Коли вони є, самі зголосяться, бо таке видавництво, як „Рідна Мова“, в кожного культурного народу мало б своїх меценатів. У нас правдивих меценатів на цілому просторі української землі було й є дуже обмаль, бо взагалі в нас тільки число населення велике.
У чому меценатство? У великій ідеї, що всеціло володіє благородною та заможною людиною. Остання для своєї ідеї радо позбувається значної частини свого майна, або навіть усього, як зайде на те потреба.
Найбільшими нашими меценатами в Великій Україні були Василь Симиренко та Євген Чикаленко, що вже повмирали. У нас є ним знана всім високопоставлена особа, що їй завдячуємо повста́ння та розвій найцінніших наших культурних і гуманітарних установ, а талановиті одиниці — показну поміч.
Я певний, що „Рідна Мова“ швидше чи пізніше зазнає щедрої руки такої людини, що забезпечить її на довгі роки та дасть її видавцеві змогу спо́внити свою життєву культурну місію на користь українського народу без потреби журитися про своє існування.
Ізяслав Степів.
