Недуги мови.
5. Глухонімота (surdomutitas).
Це повна відсутність мови, що триває ціле життя й не дозволяє користати вповні з його радощів і вартощів. Хворі цією недугою чинять здебільша враження нерозвинених розумово, хоча неслушно, бо чимало між ними одиниць інтелігентних, здібних, а навіть талановитих.
Не будемо докладно описувати глухонімоти. Це тому, що в нас дещо вже писалось про неї („Шлях виховання й навчання“ з 1935 р. ч. 2). Обмежимось тільки до подання найбільш загальних відомостей.
Звичайно глухонімота буває чи то вроджена, чи то набута. Вроджена частіша в хлопців, як у дівчат, а її джерелом здебільша сифіліс (пранці) батьків. Діти глухонімих батьків, — все одно, чи глухонімота виступає в одного з них, чи в обидвох, — звичайно не знають цієї недуги, але нерідко стрічається в них умовий недорозвій, та всякі інші ушкодження тіла й духа. Головно так буває тоді, коли обидвоє батьків глухонімі.
Набута глухонімота являється найчастіш у тих, що перебули шкарлатину, запалення мізку чи мізкових оболоней перед 10-тим роком життя. Бо хоча вони й знали вже мову, але вона не утривалилась у них іще як слід. І тому, як тільки недуга знищить у них слух, це найважніше получення зо світом звуків, так мова призабувається так, що не лишається з неї або нічого, або тільки дуже нужденні рештки.
Кількість глухонімих не всюди однакова. Так, у давніших (довоєнних) часах налічувалось у Швайцарії (гори) яких 250, а в Голандії (низи) тільки 45, на 100.000 мешканців. На 3. У. 3. приймаємо (згідно з даними статистичними з 1922 р.) 1075 українських дітей у шкільному віці. Чимало з них можна б підготовити ще до життя в відповідних школах. Але таких шкіл у нас іще не має. Правда, є ві Львові дві школі для глухонімих дітей, але українські діти з них не користають, або їх відсоток там дуже малий. Не краще на Буковині і в Бесарабії. Тільки на Закарпатській та в Радянській Україні є українські школи для глухонімих дітей, хоч і тут їхнє число далеко ще не вистарчальне.
М-р П. Кривоносюк.
