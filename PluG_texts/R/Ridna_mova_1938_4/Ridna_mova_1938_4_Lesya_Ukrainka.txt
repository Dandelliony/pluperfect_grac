Чотири поемі Лесі Українки.
Леся Українка (1872 — 1912) ціле життя своє пильно вивчала українську мову, вивчала її з найкращого джерела — з живої народньої мови не тільки рідної Волині, але й Київщини та інших місць. Знала рідну мову надзвичайно гли́боко, а при тому все її знання було активне, цебто все його вона переносила до своїх писань.
В розвої нової літературної нашої мови Леся Українка займає одне з перших місць. Мова її завжди жива, соковита, промениста, глибоко поетична; місцевих, маловідо́мих виразів вона майже не вживає, свідо́мо їх оминаючи.
Серед творів Лесі Українки є декільки поем, а з них вибираю чотири найкращі й з мовними поясненнями друкую їх тут. Усі ці поеми („Ізольда Білорука“, „Про велета“, „Що дасть нам силу“ і „Віла посестра“) мають гарну, легку форму й добру поетичну мову. Для вивчення української літературної мови твори Лесі Українки — одне з найцінніших джерел, і власне його ми тут даємо нашому читачеві. Свого часу твори Лесі Українки мало звертали на себе увагу, тепер же їх правдиво оцінено, і не тільки за їх зміст, але й за першорядну їх форму. Хто хоче навчитися доброї літературної нашої мови, нехай читає твори Лесі Українки, — і навчиться з них найкращої мови. Ніжна форма цих поем і їх глибока поетична мова цілком захоплюють нашу увагу й дають змогу легко завчати добру літературну мову.
І. Ізольда Білорука.
І.
Тріста́н блука́в по лі́сі, 
лови́в зеле́ний шу́м, 
хотів йому віддати 
своє коха́ння й сум.
Та ле́две де береза 
лагі́дно зашумить, 
Ізо́льдин голос любий 
він згадує в ту мить.
Крізь ві́ття синє небо 
прогляне в вишині, — 
Ізо́льдині він очі 
спогадує ясні.
З одча́ю на узлісся 
іде сумни́й Тріста́н, 
аж там злотистим житом 
лисни́ть розлогий лан.
Ізо́льду Злотокосу 
Трістан і тут згадав, 
упав у борозе́нку і тяжко заридав.
Прийшла дівчи́на жати
і постать зайняла́,
почула те рида́ння
і ближче надійшла.
Мов доля необо́рна
була́ її краса, 
і чорна, мов те горе, 
була́ її коса.
Хороші в неї очі 
і темні, мов одча́й — 
хто гляне в теє пекло, 
то забуває рай.
А голос у дівчи́ни — 
мов тої скрипки спів, 
що викликає ме́ртвих 
на та́нець із гробі́в.
І вивела Тріста́на 
вона з одча́ю тьми 
лілейними руками 
та спільними слізьми́!
Спитав він: „Як ти звешся, 
дївчи́но таємна́?“ 
„Ізольда Білорука“, 
відмовила́ вона.
„Це ймення — найсвятіше 
в цім світі і в раю! 
Ізольдо! Ох, Ізольдо! 
Прийми любов мою!“
II.
„Ти пе́стив так ні́жно мене́, 
коха́ний Тріста́не, 
а в очі так су́мно дививсь, 
аж се́рденько в’яне.
Мені ти уста́ цілував
і руки біле́нькі,
а сльози на коси мої 
котились дрібне́нькі.
Мені ти слова промовляв
Палко́ї любови, 
чому́ вислуха́ти не хтів 
моєї розмови?“
Ізольдо, Ізольдо моя, 
в оча́х твоїх темних 
хотів би я бачить блаки́ть 
країв понадземних.
„Ізольдо, Ізольдо моя, 
коли б твої коси 
мінилися золотом так, 
як жи́тні поко́си!
Твій голос, Ізольдо моя, 
рвачки́й та жагли́вий, 
коли б він як шелест берез 
був тихий, пестли́вий“...
„Не варто журитися тим, 
коханий Трістане! 
Хрище́ная мати моя 
мені те дістане.
Бо мати хрищена моя, 
то фе́я Морґа́на“. 
„Біжи ж ти до неї мерщій, 
Ізольдо кохана!“
III.
„Ой, ма́тінко-фе́є Морґа́но, 
— зміни́ мені вро́ду мо́ю! 
Хай бу́ду біля́ва та ясна́, 
мов ангел у божім раю́“.
„Ох, до́нечко, люба Ізольдо, 
це ж я тобі вроду дала́, 
в колиску дару́нок прине́сла, 
як ти там лежала мала́.
Красі твоїй, доню Ізольдо, 
ніхто ще догани не дав“.
„Журли́ва ця темная врода, 
мій милий від неї ридав.
Дай, матінко, зло́та й блакиту, 
нехай же я буду ясна́, 
хай милий мені усміхнеться, 
як сяє весела весна!“
„Гаразд, моя доню Ізольдо, 
я золота в сонця візьму́, 
блакиту морсько́го позичить 
попросим русалку саму́“.
„Навчи мeнé, матінко-феє, 
розмови берез у га́ю, 
хай буде мій милий щасливий, 
як др́бна пташи́на в маю́“.
„Ще краще, ніж тії берези, 
шумлять верете́нечка фей, 
бо все наймиліше вчуває 
в тім гомоні кожен з людей.
Що схочеш, коханая доню, 
тобі я зміню́ в одну мить, 
одно́го не зможе Морґа́на — 
твоєї душі одмінить“.
IV.
У те́мнім лі́сі зно́в Tpicта́н 
само́тну те́рпить му́ку, 
і жде до céбe і не жде 
Ізольду Білоруку.
Коли щось шу́рхнуло, мов птах, 
з кущів струсило ро́су, 
і враз Тріста́н побачив там 
Ізо́льду Злотокосу.
Ті са́мі очі і коса́, 
Та са́ма тиха мова... 
Душа Трістана в небеса́ 
полинути готова!
„Це ти, єдиная моя?
Це ти, моя царице?
Сюди з-за моря приплила́, 
кохана чарівнице?
Та як же випустив тебе́ 
король той недорі́ка? 
Чи ти для ли́царя свого́ 
убила чоловіка?
А де ж твій ку́бок золотий
і те дання́ уроче́?
Тепер свідо́мо я до дна 
його доп'ю охоче!
Напій коха́ння нам заллє́
і згадку про розлуку“.
„Трістане! ти хіба́ забув
Ізольду Білоруку?“
„Вона забудеться тепер, 
як ночі тінь минула!“
„Трістане! Що, коли вона 
про тебе не забула?“...
„Нехай вона в Єрусали́м 
іде на про́щу боса. 
Тепер до ме́не прибула́ 
Ізольда Злотокоса!“
„Трістане! в тебе є гріхи, 
великі, непрости́мі; 
на їх навря́д чи проща є 
в святім Єрусалимі“.
„З тобою, люба, я готов 
іти на вічні муки!“ 
„Трістане! Годі вже розмов, — 
поглянь мені на руки,
Згадай, кого ти посилав 
сьогодні до Mopґа́ни! 
Куди ж тепер мене пошлеш 
загоїть в серці рани?
Хоч зникла тьма з очей моїх, 
Зате лягла на душу.
Ти чорний камінь там поклав, — 
повік його не зру́шу.
Нехай же знов моя коса́ 
чорніє, мов жало́ба!
Я цеї барви не зміню́ 
від нині вже до гроба“.
V.
Тріста́н у неду́зі лежи́ть, 
ocла́б мов дити́на.
Не служать нічо́го йому 
всі чари Мерлі́на.
А фе́я Урґа́нда з-за гір 
сказала лукава: 
„Тут може одна помогти — 
Ізольда Білява.
При тій злотокосій тебе́
і смерть не побо́ре“.
І вірного друга послав 
Трістан геть за море.
І другові так наказав: 
„Як зго́диться мила, — 
ти свій корабе́ль наряди 
у білі вітри́ла.
Як ні — то напни лиш одно, 
велике та чорне, 
хай потім у нього мій труп 
чорнява угорне“...
VI.
„Піди́, піди́ на бе́рег, Білору́ка, 
прошу́ тебе́, молю́ тебе́, піди́! 
Там є гора висока та стрімча́ста, 
на неї злізь і подивись туди, 
де море хви́лю гонить із півно́чі. 
Верта́йся вмить і розкажи мені,
чи не леліють білії вітри́ла 
на виноко́лі в сизій далині“.
І мо́вчки йде Ізольда Білорука
на берег моря, на високий шпиль... 
Ох, щось біліє зда́лека на морі! 
Вітрила то, чи тільки пі́на хвиль?..
Вернулася Ізольда Білорука. 
Трістан питає: „Що? Яка яса́?“
„Щось мріє там далеко у просторі“... 
„Щось біле?!“ — „Чорне, як моя коса“...
І враз душа Трістанова порвала 
ждання́ шнурок, що здержував її, 
і злинула, мов пташка вільнокрила, 
далеко у незнанії краї...
„Ходи, ходи, Ізольдо Злотокоса! 
Teбé давно Трістан твій вірний жде. 
Між ске́лями не бійся заблудитись, — 
Ізольда Білорука проведе́.
Іменнями посе́стри ми з тобою — 
так як вечірня й ра́нішняя зорі́. 
Чи то ж не диво, що тепер судилось 
розлить нам за́граву в одній порі?
Колись і я була́ на час-годину 
такою я́сною, як ти тепер“... 
„Посе́стро, голос твій мене лякає! 
Скажи по правді ! Мій Трістан умер?!..“
„Ізольдо Злотокоса, — Бог розсудить, 
чий був Трістан, — чи твій, чи може мій...
Та бути з ним аж до його скона́ння 
дісталося таки мені самій.
Ти не приве́зла чорного вітрила, 
не жалібна — ясна́ твоя краса. 
Та милий в гріб не ляже непокритий, — 
його покриє чорная коса“.
Леся Українка.
