Недуги мови.
6. Німота.
У нас глухонімих називають або глухими, або (частіш) німими. Тим часом не кожний глухий мусить бути німий і не кожний німий — конче глухий. Так, скажемо, батько Івана Христителя, Захарій, був деякий час німий, але чув, що говорили до нього. Але не треба шукати прикладів повної німоти без відсутности слуху аж у далекій минувшині. Нерідко стрічаємо їх у своєму оточенні й тоді звичайно дивуємось тому, бо ми звикли оглядати частіш випадки глухонімоти й назвали цю недугу німотою, а тут виступає незгідність у нашому засобі зоглядань.
Німота тільки вродженого походження. Подібно як глухонімота, виступає частіш у хлопців, ніж у дівчат. Але німі — противно, як глухонімі — чують звуки, деякі з них навіть розуміють слова, а то й речення. А все таки не говорять, або полишені на власні сили, виучуються ледви декілька слів, чи речень, що їх вимовляють до того й незугарно.
Німецький дослідник мовних недуг, Лібман, описує чотири різні формі німоти.
До першої групи зачисляв всіх тих, що розуміють не тільки поодинокі слова, але також короткі речення. Одначе вимовляють ледве деякі слова (тато, мама), декільки складів і звуків. Припускають, що в них ушкоджені ті мовні осередки та їхні получення, що кермують рухами голосових знаряддів. Це була б найчистіша форма німоти, й її звуть моторичною (рушійною). Вона й виступає найчастіш.
Друга група це ті, що хоч чують мову, але не розуміють з неї нічого. Коли казати їм, щоб наслідували виголошувані слова, то ті слова виходять у них дуже незугарно й дуже мало подібні до поданого взору. Цю форму німоти названо сензоричною. Вона виступає дуже рідко.
Третя форма, моторично-сензорична, також дуже поширена. Хворі на неї розуміють тільки деякі слова, за те зміст, хоча б найкоротших речень, для них невловимий. Самостійно вимовляють тільки декільки складів і звуків і не хотять наслідувати мови, коли жадати цього від них.
Четверта група пригадує в дечому белькотіння. Ці в дитячих літах ані трохи не цікавляться мовою. Коли ж згодом й звернуть на неї свої зусилля, то їхні слова тільки трохи подібні до первовзору, а тому незрозумілі.
Діти, хворі на німоту, терплять по-надто ще й недомоги в обсягу сприймання вражінь різними змислами. І так, друга та третя група звичайно недочуває. Через те не вміє вказати, з котрої сторони походить якийсь голос і що це за голос (свист, шум, крик). Всі чотири групі роблять похибки при вирізнюванні барв, форм, величини, положення й простору. Через те не розпізнають картин, навіть дуже проглядного змісту. Змисл дотиковий та моторика в них також здебільша не в порядку. Рухи неповні й непевні, через що недужі не вміють виконати найпростіших життєвих чинностей (краяння хліба, запинання ґузиків і т. д.). Інколи не вміють навіть удержати що-небудь в руках. Декотрі з них опецькуваті, добродушні, ліниві.
Всіх цих дітей треба пильно виховувати, а радше лікувати на педагогічний лад уже від ранньої молодости. В першу чергу треба розбудити в них зацікавлення й охоту до руху й мови. Але треба робити це обережно, а ніколи примусом, криком, карою. Достачити їм забавок, різних предметів, показувати уклад уст і язика при говоренні, співі. Останній може бути дуже помічний при вихованні таких дітей. Те саме малюнки. Достачити їм альбомів, паперу рисувати. Вимагати виконання найпростіших робіт (митись, подавати, носити, перекладувати, кидати, підносити і т. д.). Ніколи не зоставляти їх безчинними або самим собі.
Описувані досі в „Р. М.“ недуги мови виступають звичайно від перших днів мовного вжитку, й тому звемо їх мовними недугами молодечого віку. Інша справа, що деякі з них можуть виступити також у пізнішому віці (ікання, мовний безлад, навіть глухонімота), та що всі вони залишають більші чи менші сліди на ціле життя, або й невилічальні (глухонімота). Але побіч них є й такі, що майже з правила виступають допіру в старшому віці. Це різні відміни т. з. немовности або афазії (ᾰ — не, φἁσςιν — говорити, мовити). Іхніми причинами є здебільша наглі анатомічні зміни мізкових осередків мови та в тих нервах, що лучать їх із собою. Між ними є одна форма, що дуже нагадує німоту, але про неї розповім пізніш.
М-р П. Кривоносюк.
