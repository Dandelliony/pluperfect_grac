Добра нагода.
На початку 1911 року в Москві має відбутися загально - земський з'їзд в справах народньої освіти. Нарада з предсідателів губернських земських управ та представників губернських земств виробила вже програму з'їзду*) і розіслала земським управам, просвітним товариствам, педагогам і видатним діячам в справі народньої освіти. Всім добре відомо, що в попередні часи, коли Росія почала тілько вибиватися з темряви, за справу народньої освіти взялися земства. Вони працювали в цій справі так запопадливо, що серед тої загальної темряви через який час показалися проблески світла. Але в той час, як праця земств в російських губерніях дала корисні наслідки, у нас на Вкраїні панувала так само темнота, бо освіта народня провадилася хибним способом, —не рідною мовою. Українські земства побачили тоді, що хоч як вони працюватимуть, хоч як багато грошей витрачатимуть на справу народньої освіти, але нічого доброго не буде коли вони будуть нехтувати вимогами життя й педагогики. Почалися ото петіції од земств про те, щоб було дозволено вчити в школах на Вкраїні рідною мовою. Поки ті петіції розглядалися, життя швидко йшло наперед, ставило нові вимоги, значно ширші, ніж того бажали земства. Вимоги ці під впливом вихру життя поперелякували земських працьовників і мало чи не всіх земців настроїли вороже до того, про що колись сами вони дбали. Вихор пройшов, все затихло, а далі й заснуло. Знову потроху почали озиватися ті, що найменш перелякалися, знову почали братися до праці. Тепер, коли переполох минувся, наші земства намічають перші кроки до планомірної діяльности в справі народньої освіти, скликають наради, організовують з'їзд, намічають широку програму. Для нас українців майбутній загально-земський з'їзд міг-бимати де-яке значіння, коли-б він показав себе справжнім оборонцем народньої освіти, коли-б заступники українських земств скинули тимчасову полуду з очей і поглянули на справу хоч так, як дивилися їхні попередники. Чи на цьому з'їзді буде знято питання про українську школу,— сказати поки що не можна, бо в програмі з'їзду немає ніякого навіть натяку на те, що з'їзд торкнеться справи національної школи. Єсть в тій програмі один пункт, що начеб-то зачіпає „местные интересы", але він дуже невиразний і, можна сказати, нічого в цій справі нам не говорить. Ось уступ із того пункта: „На з'їзді потрібне об'єднання людей теорії і практики, поєднання авторітетів земства і спеціалистів, інтересів загальних і місцевих". Оце все, що можна було вишукати в широкій програмі з'їзду, про місцеві інтереси. З усього видно, що земська
*) Переклад цісі програми подано в 1-й книжці „Світла".
нарада, складаючи програму з'їзду, бажала обминути це питання і навіть включила в програму такий параграф: „Характер докладів мусить бути тілько діловий, а до того ще доклади мусять подавати цілком конкретні внесення, вказівки або відповіді на ті питання, що поставлено в програмі з'їзду. Цим параграфом нарада очевидно бажає замкнути рота тим участникам з'їзду, що забажали-б зачепити ті болючі питання в справі народньої освіти, яких не внесено в програму. Але чи досягнуть вони того? Маємо деякі підстави думати, що ні. На з'їзд буде закликано 600 душ, в тім числі між иншим педагогів, практиків і теоретиків 20 душ, народніх учителів 40 душ, заступників найбільших просвітних товариств 10 душ, од земств 480 душ. Коли-б не знайшлося таких, що стали в оборону національної школи, серед земців, то мусять-же вони бути серед педагогів, учителів та заступників просвітних товариств. В такому разі для нас українців цей з'їзд набірає особливої цікавости і ми з свого боку мусимо подбати про те, щоб питання про українську школу було доконче порушено на цьому з'їзді. Ми повинні стежити за ходом виборів заступників на з'їзд від земств та від учительства, по змозі впливати на ті вибори, подати свій голос про те, як саме найзручніше було б порушити справу рідної школи, підрахувати ті сили, що стануть на з'їзді в оборону української школи і відповідно до того повести роботу в цій справі. Ми не можемо мати якихсь рожевих сподіванок на те, що порушення на з'їзді справи української школи буде мати тепер практичне значіння, але воно потрібне для нас, як і всякий компетентний голос, що підноситься в оборону нашої школи. Гр. Шерстюк.