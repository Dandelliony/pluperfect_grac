Памятки старовини на Волині.
Цими днями п. директор київського бувшого міського музею М. Ф. Біляшівський повернувся з своєї подорожі по Волині, куди він їздив, щоб оглянути памятки. місцевої старовини. Особливу увагу п. В—го звернули Луцьк, Острог та Заслав. Окрім того довелося йому оглянути чимало ще й инших дрібніших містечок та сел. Чудові руїни Луцького замку, який розпочав будувати ще литовський князь Любарт Гедимінович, і який належить до найдавніших памяток старовини в такому роді у нас на Україні (кінець XV початок XVI в-в.), з протягом часу все більше й більше розвалюються й занепадають. Стіни й башти поволі обсипаються. Догляд за замком зовсім недбалий, але чудові, величезні башти й стіни (з сажень завтовшки) ще стоять і справляють на туристів велике вражіння. Дуже цікава історія цього замку за останні часи: кілька разів збіралися його продати на цеглу та камінь (напр. р. 1863, коли головну башту визнано було „угрожающей общественной безопасности"), відбувалися навіть торги і давали за неї всього 371 карб. Довгий час звідси брали цеглу на груз, мостили ним вулиці в Луцьку і т. д. Але не зважаючи на все це варварське хазяйнування, дякуючи лиш щасливим випадкам, стіни й башти цеї будівлі заховалися й до наших часів і саме тепер луцька міська управа підняла питання про реставрацію замку. Та потрібних на це коштів, як то звичайно в таких випадках буває, нема звідки добути. В другому старому місті Волині —в Острозі—час теж поволі накладає свою руйнуючу руку. В дуже сумному становищі перебувають останки дому князів Острожських на Судовній горі. Краще трохи виглядають башти на тій же горі. Наших же дві башти, що лежать в другому місці города, зовсім занедбані; їх кругом здавлюють будинки. Найнижчу ж башту вже на половину розібрано на камінь. Це дуже сумно, бо з боку архитектури всі ці памятки старовини надзвичайно інтересні й рідкі. Башти й будівля князів Острожських належать до „удельн. ведомства", здається зовсім не бідного, та воно й гадки немає про те, щоб хоч трохи заховати ці останки старовини од повної руїни. В Заслані („Изяслав" — по теперішній офіціальній назві) теж лишилася сила слідів старовини, хоч і пізнішого вже часу, католицької культури. Тут між иншим є, здається ще єдиний на всю російську Україну Бернардинський мавастир, ризниця якого це — цілий музей. Взагалі Волинь це — може одна з найцікавіших з боку історії та археології частин України. На жаль до цього часу наукових дослідів на Волині робилося дуже мало. Можна зазначити, що тепер починає трохи одживати житомирське „общество изследователей Волыни“, біля якого зібрався гурток людей, перейнятих любовію до рідної старовини. При цьому товаристві є музей, який за браком відповідного помешкання, розвивався дуже мляво, та тепер
перенесено його до вигіднішого помешкання (в домі трудолюбія) і можна сподіватися, що на далі музей розвиватиметься значно жвавіще. З подорожі своєї п. Біляшівський привіз для київського музею де-кілька цікавих річей.