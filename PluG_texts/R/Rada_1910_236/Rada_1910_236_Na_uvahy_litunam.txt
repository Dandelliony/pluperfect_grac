На увагу літунам.
(З поводу смерти д. Мацієвича).

З газетних звісток довідуємося, що Мацієвич піднімався на страшенну височінь; упав він осібно од машини; обличчя мерця було спокійне.
З цих озанків можна думати, що він виплигнув з свого апарату сам під впливом нервової хвороби. 
Звісно, що коли людина підніметься на надзвичайну високість свого звичайного мешкання, то з ним трапляється особлива гірська нервова хвороба. Докторі, посилаючи хворих в гори, радять підніматись не раптово, а затримуватись на піввисокості на скільки днів на спочинок, щоб призвичаїтись. 
Живучи в Швейцарії довгі літа і ходячи майже що року в гори, я помічав цю хворобу на собі, бував свідком її на других людях і знаю смертельні випадки від цієї хвороби. 
Ознаки хвороби бувають різні, але-ж майже завше приємні — блаженні Гострі ознаки трапляються і раптово. 
Лишаючи чдокторам дотепно розібрати цю хворобу, — я тут коротенько роскажу про один із своїх випадків. 
Ходючи в горах сам один, я раз забрався на високість до 2.000 метрів. Перед моїми очима відкрились чудові картини: в далекому гірському просторі сумні гори; передо мною роскішна зелена долина; я сижу на скелі над глибочезною кручею, підо мною й навколо теж страшенні кручі. Я стратив волю. Знав я, що мені засижуватись ніколи, але ж мені було байдуже. Я почув себе якимсь надзвичайним: то перед велетнями-скелями бачиш себе нікчемою комахою, то як людина почуваєш себе велетнем над цими камінними велетнями, чуєш в собі силу все це зруйнувати. То тебе тягне виплигнуть на скелю над тобою і одночасно щось тягне сплигнуть вниз з скелі, на котрій сидів. 
Довгенько я просидів на одному місці нерухомий. В мізку все переверталось. Пригадував і Христа, як Його сатана вивів на високість і показував царства земні, але ж добре, що Христові служили святі янголи, а звичайний чоловік може в такім стані або й заночувати на скелі і вночі замерзнути, або й сторч полетіти до низу. 
Сонечко зховалось за гори. Я очумався і потяг назад у низ, не досягнувши своєї мети. 
Протекли десятки літ. Майже що року хожу в гори. Ознаки гірської нервности траплялись зо мною не раз, але з меншою силою. 
Поводарям в гори звісна ця хвороба. З чужинцями, не призвичаєними до високих гір, це трапляється часто. Сяде путник на місці і не рушить і тільки гнівається, коли його турбують. В такім випадку поводарі не цяцькаються з путниками. Силоміць розсціплюють йому рота і вливають в горло чарку міцного питва (горілки або що). Путник стрепенеться, вилається і піде далі. 
Можливо, що д. Мацієвич, піднявшись у гору надзвичайно високо, впав в нервове безвілля і виплигнув з машини. Цим на мою думку й можна пояснити той спокійний вираз обличчя мерця. Бо коли б було инакше, то досить би було одного менту, щоб на обличчі був вираз страху. 
Вважаю не зайвим занотувати це на увагу літунам і докторам.