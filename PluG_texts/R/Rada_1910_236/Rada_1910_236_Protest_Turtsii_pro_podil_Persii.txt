Протест Турції про поділ Персії.
Германські газети подають такі подробиці про зібрання, на якому було опротестовано англо-російську політику в Персії. Зібрання одбулось в театрі в Костянтинополі; упорядкували його тутешні перси. На зібранні скоїлась ціла демонстрація проти Англії і Росії і на руч Германії. Татарин Агаїв, як журналіст, відомий в Костянтинополі, як борець проти російської політики, заявив, що Турція не може спокійно дивитись на те, щоб на її очах Англія і Росія ділили Персію. Другий промовець, Надіш-бей, сказав, що Англія відтоді перестала бути гуманною, як увійшла в згоду з Росією проти Іслама. Далі всі промовці звертали увагу зібрання на те, що магометан всього світу захищає тільки імператор Вільгельм. Зібрання постановило послати йому телеграму з привітанням. На нараді було багато турецьких офіцерів.