Життя слів. 
Вино, як картяна масть, походить від нім. grün - листя винограду, бо вдавнину цю масть зазначали листями винограду; чеське vino, виноград. Прийшло до нас від чехів і поляків. Див. піка.
Вивоград встаровину Ауже часто визначав не тільки виноград у нашім розумінні, але й садок. Напр.: Смокьвь  ( смоковицю) имѣаще нѣкъто въ виноградѣ своємь, “Ізборник” 1073 р. Те саме маємо і в теперішнім тексті Євангелії: Смоковницю іміше нікто в винограді своем всажену Лк. 13 Це старше значення “винограда” як “сада” часом маємо й тепер у нашій мові, напр. у пісні: Ой у саді - саді, саді винограді. У Києві в Липках була гарна Виноградна вулиця, - назву отримала від великих садків, що були там у XVII в. (а винограду там ніколи не було).
 Вищесказане, нижческазане, “як казав я про те вище”, “як буду говорити нижче”, - усе це стародавні способи виразу, повсталі ще тоді, коли писали на звитках чи звоях, а не на листах книжки кодексової, що появилася пізніше. В звитку справді написане стояло вище чи нижче.
Вівторок див. тиждень. Див. ще “Р. М.” 1933 р. ч. 5. ст. 182-183. 
Вітати, ст. сл. квитати визначало перше “мешкати, пробувати”; так, у договорі з греками 907 р. читаємо: Приходящии Русь да витают у святого Мамь”. Пор. ще ст. сл. обитати (з обвитати), обитѣль. Рано повстали й слова виталищє гостиниця, витальница, витальникъ, витатисѧ здороватися. Первісне значення “вітати” загубилося в нашій мові, але ще позісталося в слові “завітати”; знати його ще й у Шевченковім: Ти прісносущий, всюди з нами вітаєш ангелом святим 478. У Шевченка ж маємо ще вітати “запрошувати”: Музику наймає і нерівню титарівну у танець вітає 370. - В зах. Укр. говорах позісталася давня етимологічна форма витати; але в східньоукр. Говорах і в мові літературній тільки вітати, пор. східньоукр. зіма, братік, вулік, гудзік, або західньоукр. трубіти, протів, розхрістаний і др.
Влада, власний див. волость.
Воздух, воз-дух, стародавнє наше слово, дуже часте ще й тепер у нашій народній мові. В мові літературній його зовсім уже заступило слово повітря. Див. повітря; див. “Рідна Мова” 1933 р. ст. 73. 
Воловід - це налигач, що ним волів водять, воловодити - водити налигачем волів, а тепер уже й інших: Царем хотіли б воловодити, Б. Лепкий, “Мотря” І 291. А що водити волів справа забарна, повстало й нове значення “воловодити” - проволікати, непотрібно затягувати справу.
Волость - це переклад церковно-слов янського власть, область. Слово “область” напочатку визначало тільки “владу” : Область имамь положити ю и область имамь пакы прияти ю, Остромирова Євангелія 1056 р.; потім “область” стало визначати й ту територію, що на неї ширилася влада. Те саме значення мало й старе слово “волость”: перше це була тільки “влада”, а потім і територія влади. Напр. Літопис Лаврінів: Не имѣють волости купити паволокъ. Євангелія Пересопницька 1556 р. Лука 12: Дам тобѣ сію волость всю и славу. Стара форма “власть” з - ла - замість -оло- відома в нас дуже рідко, а саме в словах: влада, власний, - ці слова, як і в польськім (тут ще zwłaszcza, Władysław) перейнято з мови чеської, де -ла- завжди.
Воля, часта назва місцевостей. Вдавнину часто, закладаючи нові оселі, звільняли їх на певний час від податків, цебто давали “волю” від них. Звідси й пішла їхня назва Воля, Валька. Пор. Слобода.
Вулиця, улиця, у-лиц-я, спочатку визначало вхід до дому, ворота, місце перед лицем (у-лиця) дому; пізніш виробилося трохи інше значення - прохід між “лицями” чи лицевими сторонами домів. Напочатку звичайно маємо приставне в: вулиця.
