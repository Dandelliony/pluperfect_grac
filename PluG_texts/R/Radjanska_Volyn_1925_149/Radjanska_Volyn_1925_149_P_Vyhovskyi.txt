Як господарювати на піскуватому грунті.
Село Краснопіль, Ушомірського району. 
Краснопільські селяни сіють жито, овес, гречку. Ці посіви не задовольняють селян, бо на нашому піскуватому грунті не добре родять. Коли ж трапиться суша, або подмокне трохи, то зовсім без крихть хліба залишаються господарі. - Рубають дрова, везуть до Коростеня й за кожну хуру дістають там по одному карбованцеві. А один пуд муки тепер коштує 3 карбованці й 60 коп. На один карбованець працюють пара коней поки нарубають два чоловіка, а везе — один чоловік. За цілий день отакої праці ввечорі привозите додому одинацять хунтів муки й ще одну копійчину маєте в кешені. Гіркий хліб. 
Зійдуться ото слободжани ввечорі, тай міркують, гуртом, яким то ділом зайнятися, щоб було більше хліба. Коли немає тут якоїсь сторонньої людини, ви тут почуєте про всяку комерцію, як от самогоном, що міліція забороняє продавати, дубовою корою, що лісництво забороняє дерти. 
Нарешті, слово надається Слободському Тофелю. Це — статечний господар, що в нього є молода ще хмільниця. Він, з великою досвідченністю по хмільництву, з'ясовує, яку користь дає хміль, як може рости на нашому грунті. Балачок по Тофельовій доповіді вже не розводять, бо він має дві десятини хміля, має хліб і до хліба ще й на „лісапеді” їздить. Зрозуміли слободжани Тофеля, й заводять собі хмільниці, правда ще невеличкі. 
Потрібна слободжанам агрономічна допомога. А її то тут ще й духу не було. 
Товаришу агрономе, приїздьте до нас з Коростеня! Тут близько, всього десять верстов. Ми вас маємо багато де чого запитати, й коли схочете, то назад навіть на „лісапеді” одвеземо. 
П. Виговський. 
Від редакції. Не один тільки хміль може поліпшити господарство слободжанців. Треба сіяти трави, угноювати землю люпином — тоді й хліб буде краще родити. Про це вже друкувались статті на сторінках „Що треба селу”, так само й про те, як хміль заводити. Коли Краснопільські селяни хочуть мати пораду про хмільництво, хлібороство, чи що инше, нехай надішлють листом до нашої газети своє запитання, й агрономи „Рад. Волини” дадуть їм відповідь.
