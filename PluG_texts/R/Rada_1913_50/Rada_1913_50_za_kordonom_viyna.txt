За кордоном. 
Війна.
КОСТЯНТИНОПОЛЬ, 28. Турецький кабінет, постановивши вести далі війну, наказав армії на 
Чаталджі наступати на болгарів, щоб дати можливість Шюкрі-паші вийти з Адріанополя і 
зьєднатись з армією Ізет-паші.
ПЕТЕРБУРГ, 28. Російським авіаторам, що перебувають тепер на театрі війни, наказано негайно 
повернутись в Росію.
ВІДЕНЬ, 28. Відповідь балканських спільників на ноту держав спізнилась через те, що Греція 
вимагала змін в тексті відповіді. Відповідь буде оповіщено певно завтра.
ЦЕТИНЬЄ, 28. Повідомляють, що турецький крейсер „Гамідіе" зьявився коло Дурацо, де стоїть 
16 транспортів з сербським військом і військовим знаряддям, бомбардірував місто і потім 
пішов далі. Звісток про наслідки цеї бомбардіровки немає ще. Пізніше надійшла телеграма з 
Сан-Джіовані-ді- Медуа, що там теж „Гамідіе" стріляв в транспорти, на яких виникли пожежі.
АФІНИ, 28. Офіціально повідомляється з Яніни, що після завоювання Ласковики, грецьке 
військо без опору захопило Коніцу.
БІЛГРАД, 28. Балканські спільники в своїй відповіді державам заявлять, що переговори з 
Турціею почнуть тільки після того, як в їх руках буде Адріанополь, Скутарі і Егейські острови.
КОСТЯНТИНОПОЛЬ, 28. Бій під Булаїром все збільшується; в ньому беруть участь турецькі 
воєнні кораблі.
ЛОНДОН, 27. Агентство Рейтера повідомляє, що держави дали цілком ясно зрозуміти 
балканцям, що доля Скутарі в їхніх руках, незалежно від того, чи візьмуть кріпость чорногорці з 
бою, чи ні.
Демобілізація.
БЕРЛИН, 28. Германська преса запевняє, що демобілізацію війська Австрія зробить тільки на 
російській границі. На балканській границі все буде, як і раніш.
ВІДЕНЬ, 28, Демобілізація на російській границі закінчиться до 15 марта. Австрія роспускає 22 
тисячі резервистів, Росія—35 тисяч. 
ПАРИЖ, 28. Французька преса не задоволена постановкою питання про демобілізацію, бо вона 
зовсім не торкається балканських границь.
В Турції.
ВІДЕНЬ, 28. Становище турецького кабінету міністрів дуже важке. Принці самостійно 
звернулись до Кіаміля з пропозицією повернутись до влади. Кіаміль рішуче зрікся, боячись 
долі Назіма-паші.
На китайськії границі.
ПЕТЕРБУРГ, 28. В міністерство закордонних справ надійшли відомости про концентрацію 
китайського війська на російській границі. Постановлено вжити рішучих заходів. 
АФІНИ, 28. По офіціальному повідомленню, греки захопили Преметі. Запевняють, що турки в 
паніці покинули Дельвінакі.
Голос офіціозу в справі миру.
ЛОНДОН, 28. “Times” вважає, що шанси європейського миру, дякуючи австро-російській 
демобілізації, значно зросли. 
Нагадуючи балканцям, що Турція оддала себе цілком в руки держав, безумовно згодившись на 
посередництво, „ Times “ радить балканцям зробити так само, зазначаючи, що в противному 
разі Європа, замісць того, щоб виступити посередником, втрутиться в справу, щоб припинити 
непотрібну балканську війну, яку „ Times” називає європейським скандалом.
Виборча реформа.
ПАРИЖ, 28. В сенаті починається обговорювання виборчої реформи, яке обіцяє бути дуже 
довгим і бурхливим.
Нова столиця.
КАНБЕРРА, 28. Одбулась церемонія закладки нової столиці Австралії, що зватиметься —
Канберра.




