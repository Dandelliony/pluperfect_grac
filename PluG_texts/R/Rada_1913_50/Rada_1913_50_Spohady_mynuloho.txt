Спогади минулого.
Фракція к.-д. в четвертій Думі взяла на себе тяжке завдання — нагадати депутатам і урядові, що 
колись-то у нас був маніфест 17 октября 1905 р. з обіцянкою всяких свобод, що ці обіцянки досі 
зостаються нездійсненими й що настав час здійснити їх. Завдання це тяжке —бо не такий тепер 
час, щоб мріяти про здійснення широких реформ, не такий тепер настрій панує в самій Думі, а 
тим паче серед представників уряду. Колесо нашої історії крутиться тепер не в сторону 
поширення народніх прав. Отже нагадувати тепер про широку волю спілок і зібрань, про волю 
слова й друку, про незайманість особи й вселюдне виборче право —це значить у великій мірі 
засуджувати себе на ролю Дон-Кіхотів од політики. А проте країна напевне з великим 
спочуттям і зацікавленням прислухається й прислухатиметься до кожної спроби поступових 
членів Думи в цім напрямі. Кожен розуміє, що реальних наслідків це не дасть, та й сами 
ініціатори порушених питань ледве чи сподіваються якої-небудь практичної корнети від своєї 
праці. Та разом з тим кожен розуміє й те, що треба розворушити ці „спогади минулого”, щоб не 
утворилось ілюзії, що призабута справа — похована справа.
Справді, відколи в Росії настала ера „заспокоєння", політика дрібних справ у такій мірі 
запанувала в нашім житті, що всі великі питання визвольної доби можуть показатись навіки 
зданими в архив. „Они не просять“ — ця славнозвісна російська формула настільки могла 
набрати кредиту в певних кругах, що рано чи пізно вона могла стати цілком правдоподібною. 
„Вони не просять" — значить забули, не хотять, —так можна було б міркува ти що далі, то все з 
більшим правом. Довести всю безпідставність такого висновку саме під нинішню хвилю, коли 
внутрішні творчі процеси в народніх масах відбуваються десь далеко й непомітно для 
стороннього ока—це велика заслуга. Увага Чхеїдзе, що „кадети завжде йдуть за народнім 
рухом і тепер вимагають цілого конституційного барана, опіраючись на новий розвиток 
робітничого руху" —цим разом не зовсім відповідає дійсності. По правді кажучи, ніякого 
особливо-політичного робітничого руху тепер немає, бо вже років три робітничий рух стоїть у 
Росії приблизно на одній висоті. Розміри його тепер близькі до нормальних, пересічних, і 
будувати на йому якісь значні політичні рахунки в кожнім разі нема підстави. Коли взяти це на 
увагу, то виступ частини думської опозиції з законопроектами про головніші громадські й 
політичні свободи треба буде признати особливо знаменним і многозначним. З цього виступу 
й з того спочуття, яке він викличе серед громадянства, впливові круги матимуть ще одну добру 
нагоду пересвідчитись, що призабута справа —не похована справа, що „спогади минулого" 
більш тривкі, ніж це їм здавалося, що формула „они не просять" не має під собою ніякої 
реальної підстави.


