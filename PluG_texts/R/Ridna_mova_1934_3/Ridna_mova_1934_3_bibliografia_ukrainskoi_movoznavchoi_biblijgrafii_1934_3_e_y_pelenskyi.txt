Бібліографія української мовознавчої бібліографії.
Незвичайно скорий розвиток сучасної української літературної мови викликує зрозуміле зацікавлення нею серед широких кругів нашого громадянства. В парі з цим зацікавленням іде зріст публікацій про мову, а також різних бібліографічних покажчиків.
Щоб улегшити прихильникам української мови, вчителям та словістам користуватись ними, даємо цей Список.
Була вже одна спроба дати огляд укр. мовознавчої бібліографії, — С. Сірополка. Одначе вона обмежується на загальних бібліографіях І. Левицького, Комарова й Д. Дорошенка, що для мовознавця, крім першої, жадної вартости не мають. Огляд, видно, зладжений наспіх, бо не виходить навіть поза один десяток покажчиків. Через те цю спробу годі вважати вдатною.
Наш огляд обіймає всі спеціяльні мовознавчі покажчики менш-більш повно. З українознавчих покажчиків втягнено тільки такі, де мовознавство виділене в окремий розділ. Інших не вписувано. Те саме можна сказати про численні російські покажчики, що іноді приносять теж український матеріал. Коли вони його виділяють в окремий розділ, то вони попали в наш Список, в противному разі ні. Добавимо тут, що трохи цікавого матеріалу для україніста приніс покажчик П. Сімоні.2 Автор обіцявся в передмові видати такі ж самі покажчики для української й білоруської мов, та не видав. Для історика української мови міг би мати свою ціну основний огляд Буліча, та ввесь його українознавчий матеріял використав і доповнив іншими працями проф. І. Огієнко.
Із-за недостачі місця треба було деякий матеріял оставити на боці. В першу чергу історичні огляди, зокрема фундаментальну Яґічеву історію слов’янської філології, а також і огляд Степана Смаль-Стоцького, що, правда, порівнююче небагато приносить бібліографічних відомостей. Опущено теж надто загальні чужинецькі покажчики, що подають небагато українознавчого матеріялу.
Природним доповненням цього Списка є бібліографія української літературознавчої бібліографії. Історик мови знайде там список праць про мову старих літературних пам’яток, дослідник сучасної мови знайде там список праць про мову поодиноких письменників. Тут їх не втягнено, бо мовознавчого матеріалу в них порівнююче мало, та й покажчик зріс би через те бодай удвоє. Всі вони списані в іншій нашій праці.1
Ще дві слові про розвиток української мовознавчої бібліографії. Вона не так то й давня. Зайнялися нею спершу чужинці, — Яґіч, Пастрнек і ін., та вони опрацювали її тільки в зв’язку зо слов’янською філологією, спершу навіть не відділяючи як слід від російського мовознавства. Початок її в Україні треба покласти на 1904 рік, коли то в українознавчому покажчику Д. Дорошенка відведено їй окреме місце. Перші ж спеціяльні бібліографічні покажчики належать проф. д-ру І. Огієнкові (1907-8 рр., пор. 1 і 74 чч.), що поклав великі заслуги в цій ділянці, — згадаймо хоча б основну його бібліографію: „Українська мова“ (по 1918 рік, пор. 2 число) й інші покажчики. Сьогодні найповнішим є покажчик А. Червінської й А. Дикого (пор. З ч.), доведений до кінця 1928-го року. Доповненням його являється не менш основний покажчик проф. М. Семенова (пор. 26 ч.).
Для методики навчання української мови підставові є бібліографії, видані за ред. проф. А. Машкіна (пор. 90 і 95 ч.). Вони обіймають майже виключно праці, видані окремими книжками, тому необхідно покористуватися поруч них покажчиком В. Масальського (пор. 92 ч.), що зібрав статті, поміщені в педагогічних журналах. (Далі буде).

