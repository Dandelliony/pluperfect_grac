Дещо про знаки розділові у П. Тичини.
(Докінчення).
Справжнім мистцем виявив себе Тичина у розставленні крапки. Крапка у нього (як і риска) на кожному кроці. Це не тільки тому, що він майстер коротких речень, напр.: „Дзвенить залізо. Мовчать бетони. За літами літа“ (74); він залюбки відділює речення підрядне від головного крапкою, а не перетинкою. Крапку зустрічаємо дуже часто також замість середника, що його Тичина оминає вживати:
Гей, дзвін гуде —
Іздалеку.
Думки пряде — Над нивами.
Над нивами — приливами.
Купаючи мене,
 мов ластівку (12).
Перерву (психічну, у творчому процесі) між двома думками поет звичайно віддає крапкою, унаочнюючи нею, що доповнення, порівняння, нове освітлення прийшло пізніше, що воно не зв’язане органічно з головним реченням. Наприклад:
І слухає мій сум природа. Люба. Щира.
Крізь плач, крізь сміх (22).
Сизий ворон задумавсь.
Очі виклював. Бог зна кому (25).
Дивись. Мовчи. Хоча б схотів і їсти — нічого не кажи Первопрестольній. —
Бо ще й Тебе пошиють в шовіністи (81).
Рівно ж для підкреслення довгої психічної перерви Тичина ставить крапку замість двокрапки: „А по гладишці, мов з очей незрячих, сльози покотились. Одна швидче, вперед. А друга…(94); Очевидно люде лише по духу енгармонійні. Бо всі трагедії й драми — врешті є консонанси“ (91),
И були такі, що тікали.
— написав поет і ставить крапку, так потрібну для того, щоб зібратися з думкою — куди втікати — й кінчає:
В печери, озера, ліси (56).
Крапку зустрічаємо всюди, де Тичина бажав підкреслити відрубність та закінченість певного творчого мазка у низці інших образів:
Хилить вітер жита понад шляхом 
(Ой там хмара похмура з півдня). 
І так смутно, так сумно співав —
 Тільки перепел б’є десь у дзвін…(20).
Крапка, що підкреслює затримку в оповіданні матері про свій сон, психологічно цілком оправдана (схвилювання) з огляду на дальшу трагічність і понурість образу:
І приснився мені
 Син.
Наче він сам проти ворога ставав.
А той обступав, просто в груди рубав!(43).
 Зрештою довгу перерву в оповіда́нні поет зазначив тут ще й ширшим відступом поміж рядками „Син“ і „Наче“.
Взагалі у творчому змаганні зо словом („муки слова“) П. Тичина використовує все можливе, аж до зовнішнього вигляду віршу, уживання великих і малих літер (пр. „Із циклю Створіння Світу“) і т.ін. Ці зовнішні засоби зміцнюють гнучку складню поета. Його нова будова речення, нова лексика, нові образи, нова тематика — все говорить як про культуру цього поета, так і про великий здвиг у процесі розвою нашої мови.
Ніхто, припускаю, не скаже, що Тичина пише неграмотно, хоч, як це ми бачили, він і не думає додержуватися офіційних правописних правил уживання знаків розділових. Що більше, — розставлення знаків розділових у Тичини видається нам цілком нормальним із погляду цілої його творчости та форми віршу. А це значить, що поет тільки викристалізував явище живе у мові, але не канонізоване ще в граматиці. Взагалі виявлення й затвердження в офіційній науці живих мовних процесів усе приходить досить пізно. Тому вічне непорозуміння між ученим, що анлізує й формує, й поетом, що творить чи тільки сприймає або й передчуває певне мовне явище. Цілком розумію певну іронію до вченого поета Василя Єланського, що в одному з своїх віршів пише так:
…Минають і тиждень, і місяць і рік — 
ученому запит: готовий словник 
живої вкраїнської мови?
— Ось зараз, провірю — учений рече. 
Збирав учених. Гнуть спини…
А мова живе, і рікою тече,
І хвилями плещуть в ній зміни…
…Так роки проходять… Десяток їх… Вік.
 Новими словами плетуться розмови,
 але наші вчені ще пишуть „словник
 живої вкраїнської мови"…


