До словника назов народніх одягів.
Для майбутнього збирача одягових народніх назов передаю деякі цікаві назви, що я записав у селах Височани (Сяніцького повіту) та Явірець (Ліського повіту).
У Височанах чув я такі назви: а) чоловічий одяг: соро́чка (звичайно без вишивок), ґа́ці або шта́ни (підштанки, кальсони), нога́вки (штани з купованого матеріялу), холо́шні (штани з домашнього матеріялу,; білі, полотняні), ле́йбик (камізелька), курта́к (короткий верхній одяг), чуга́ня (опанча), скі́ряні (чоботи), череви́ки, ходаки́ (шкуряні), кожу́х, а на голові: ми́чка (шапка) або капелю́х. Чугані прикрашують нашивками з білої або червоної волічки, а звуть їх »кривульками«, б) жіночий одяг: соро́чка (не вишивана, а як вишивана, зветься »оплі́тка«), спідни́ця з купованого матеріялу), фарту́х (з матеріялу домашньої роботи). Давніше носили жінки спідниці з білої вовни, що на них був узір, тканий у ткача червоною краскою, ніби вишивка. Таку спідницю звали »фарба́нка». Далі йдуть: запа́ска, ле́йбик (корсет), кафта́н, фаце́пик (більша хустка на голову), ху́стка (на голову менша), пла́хта (велика хустка на зиму). Назви взуття такі, як у чоловіків.
Дівчата носять на шиї ґердани з різнокольорових кораликів, що звуть їх »криву́лька«.
В Явірці вбираються чоловіки ось як: соро́чка, ґа́чи, нага́вки (штани), ле́йбик, чепів або сира́к (верхня одежа з вовни, подібна до »чугані«). На голову зодягають ша́пку або капелю́ха, на ноги — ходаки́ або чере́вики.
Жіноча або — як у Явірці кажуть — »ба́бська« одежа: че́хлик (вишивана сорочка), ле́йбик (корсет), фарту́х (спідниця), ху́ста (запаска). На голові носять жінки »чипе́ц«; його завивають хусткою, що зветься „ху́стя«.
Дівчата носять на голові фаце́лик (»xу́стя зо стрямпа́ми«). Коси навіть заміжні не підтинають, а завивають їх на »хи́млю« (колісце, а то й кусок дерева), та ховають під »чипе́ц«. Як прикрасу носять жінки на шиї »драби́нку« (ґердан із »пацірків« на взір драбинки), а дівчата ще й сто́нчки (стяжки). Зимою завиваються жінки у »пла́хту«.

