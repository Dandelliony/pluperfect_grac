Українська мова в сучасній школі
Уже від кільканадцяти літ, а власне від післявоєнних років, справу навч́ання рідної мови обмірковують і в чужих країнах, і в нас. Ми, українці, як завжди і скрізь, не спішимося, й беремося поволі до всяких реформ і „новин“. Ще недавні часи, коли в наших школах уважали українську мову за допомічну при навчанні латинської мови, коли навчання української мови обмежувано до вивчення відмін іменників і дієслів зовсім на лад класичних мов, а зо складні, семасіології й інших ділянок не вчили нічого; у вищих гімназійних класах учили два роки старої літератури, і аж у 7. і 8. класах нової, що її закінчували письменниками 80-90-их рр. (пор. „Виїмки...“ О. Барвінського, Львів, 1902). Цілою духовою поживою учнів були в нижчих класах дуже вбогі змістом українські читанки К. Лучаківського, потім трохи цікавіші А. Крушельницького, у вищих „Виїмки“ Барвінського, що у свойому часі (1870-ті роки) були добрі й відповідні, але невідсвіжувані й недоповнювані впродовж більш ніж 50 років, стали нецікаві й наскрізь перестарілі. На справу т. зв. лектур, що на них тепер у першу чергу спирається навчання рідної мови, звертали тоді дуже мало уваги, і тільки одиноке Укр. Педагогічне Т-во видавало досить слабі книжечки для нашої дітвори й молоді, при чому часто нехтувано твори наддніпрянських письменників, хоч молодь завжди читала їх з більшою охотою, ніж галицьких.
У висліді такого навчання середньошкільна молодь виносила з гімназії дуже мале знання граматики й літератури, й виходила в світ непідготована до життя, що вимагало знання мови в інших і ширших розмірах, а перш усього як засобу вміти висловлювати свої думки в поправній формі. Тому не раз траплялося в нас таке, що спеціялісти різних наукових ділянок писали розвідки й статті чужими мовами, а на докори й запити наших редакторів чи видавців відповідали, що рідною мовою не можуть писати, бо не вміють, бо замало її знають, бо в школі не навчили їх писати по-українському.
Я вже не згадую тут ширше про те дуже сумне явище, що в нас зовсім мало дбали про уніфікацію української літературної мови й учили по школах здебільша вузько-провінціяльної галицьковї мови.
Цей сумний стан навчання української мови тривав дуже довго. З нашого боку виявлено мало ініціятиви й праці, бо відбулися тільки два з’їзди україністів (1927 і 1928 р.), що не викликали живішого відгомону. Деякі зміни на краще настали аж тоді, коли урядові програми й методично-дидактичні реформи почали добиратися й до української мови. Передовсім виринула необхідна потреба змінити програму навчання української мови, наблизити її до життя, відкинути колишню архівальність навчального матеріялу й заступити її творами новіших письменників, далі пристосувати літературний і мовний матеріял до т. зв. фаз психічного розвою дітвори й молоді, цебто до ступеня її зацікавлення й до її переживань, бо „життя повинно бути вихідною точкою у формуванні душі дитини“ (принцип актуалізації), вкінці, що найважніше, звести до мінімуму обсяг т. зв. традиційної або нормативної граматики, що з неї можна вибирати тільки те, що потрібне для вивчення правопису й зберігання чистоти мови, а на її місце поставити граматику спекулятивну або просто „науку про мову“, основану на т. зв. лабораторній методі, що вимагає збирати й перевірювати мовний матеріял та самостійно-творчою дослідною працею (принцип активности учня) доходити під проводом учителя до певних висновків (будова слів, історичний розвій мови з особливим підкресленням життя слів і висловів, стан сучасної мови й її відношення до староукраїнської мови та говорів). Мовний матеріял має складатися не з „оклепаних“ фраз і слів дотеперішніх шаблонових граматик, а з різних ділянок, доступних учням, а саме: з власної мови учнів, із літературних творів, із підручників різних предметів, часописів, щоденної мови середовища і т. ін. Великий натиск покладено на чинник зацікавлення й різноманітність матеріялу, на дослідну методу, колективізм праці й розвиток індивідуальних здібностей учнів, далі на активність молоді, щоб учні якнайбільше говорили, читали й писали і то на різні теми, бо ціллю навчання рідної мови е „розвинути вміння користуватися як слід мовою для вияву свого внутрішнього змісту, щоб передати окруженню те все, що є сутній зміст духового життя юнака“.
До цієї нової методи навчання української мови доконче потрібно багато підручників і т. зв. допомічних книжок. Розгляньмо тепер цю справу, а саме, чи молодь наша має ці вище згадані джерела до лабораторної праці, котрими з досі виданих може користуватися й які треба б у найкоротшому часі видати.


