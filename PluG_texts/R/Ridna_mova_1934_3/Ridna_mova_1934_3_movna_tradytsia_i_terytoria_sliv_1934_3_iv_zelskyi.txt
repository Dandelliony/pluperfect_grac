Мовна традиція й територія слів.
У нашій, як і в кожній іншій мові, маємо слова живі, що їх уживаємо в сучасній літературній мові, й слова-архаїзми, що літературна мова вже їх не вживає, але все ж таки можемо їх нерідко почути з уст нашої інтелігенції. Одначе життя цих слів-архаїзмів, скоріше чи пізніше, скінчиться, бо навіть до глухих кутків доходять нові слова й випирають завмерлі архаїзми „з обігу“.
Зовсім інакша ця справа в простолюддя, — в селян. Вони тут дуже консервативні, й пильно бережуть традицію мови свого села. Як це не дивно, але навіть школа не має сили, щоб цю традицію (деколи навіть чудну), переломити.
Ось, наприклад, на Поділлі, в Борщівському повіті, є три сусідні селі: Нівра, Залісся й Новосілка. Всі вони положені над Збручем і віддалені від себе 5 і 2 км. Така мала віддаль зовсім не перешкоджає, що кожне з них має свою характеристичну вимову деяких слів, чи, як місцеві селяни кажуть, кожне з них „має свою мову“. Так, у Ніврі вимовляють: поросє, телє, ягнє, клєсти, взєти й т. ін.; або: „ягница“, „телица“ й т. ін. В словах, де коло р стоїть я, нпр.: бур’ян, пір’я, прятати і ін. — це „я“ замінюють на и — пр. : бур’ин, пір’и(е), притати й т. ін. В сусідньому селі. Заліссі, віддаленому від Ніври не цілих 5 км., ці самі слова вимовляють твердо, нпр.: буран, пipa, пратати, попрач у хаті й т. ін. Але слова такі, як ягня, теля, ягниця, телиця вимовляють тут зовсім поправно.
У третьому селі, Новосілці, віддаленій 2 км. від Залісся, слова: бур’ян, пір’я, прятати й ін. — вимовляють так, як у Заліссі — буран, пратати, пipa й ін., але тут є вже своя особливість, чого нема ні в Ніврі, ні в Заліссі. Всі слова, що мають склад „ла“, вимовляють тут як „ва“. Напр.: лавка-вавка, слава-свава, бігла-бігва, ходила-ходива, була-бува; але: людський, лялька, люлька вимовляють поправно. Селян інших сіл ця вимова доводить не раз до сміху, одначе це не зраджує новосілчан, і вони вірно держаться традиції в своєму селі. Але тільки в своєму, бо коли дівчина нпр. вийде заміж у друге село, то скоро відвикне там від свого „ва“ та говорить „ла“. Не має теж впливу на цю вимову школа. Деколи діти й привикнуть у школі казати „лавка“, а не „вавка“, але поза школою таки .кажуть „вавка“.
Усе це свідчить, яку велику силу має мовна традиція. Хоч ці три селі положені дуже близько біля себе, вони вимовою слів не мають найменшого впливу на себе. З давен-давна ці самі слова вимовляють у кожньому селі по-своєму, по-прадідівському, неначе б то ці села були від себе відділені якоюсь неперехідною границею. Це, мабуть, залишиться там ще надовго. Поодинокі слова в своїй вимові мають свою обмежену (до одного чи кількох сіл) територію й вірно її держаться.
Ці мої спостереження наглядно свідчать іще, що для нашої мови неможливий цілковитий фонетичний принцип у правопису. Свідчать вони також і про те, як конче потрібно нам створити одну спільну всеукраїнську літературну мову, як оруддя духового єднання цілого народу.


