Початкова Граматика української літературної мови.
Перші дві букві в нашім старім церковнослов’янськім письмі звалися аз (цебто я) і буки (цебто буква, літера), а звідси й повстало слово а́збука. Замість а́збука по-нашому можна казати абе́тка (від назов: а-бе). Перші дві букві в грецькій азбуці звалися а́льфа й бе́та ---, тому греки свою азбуку назвали альфабе́т. — Не кажіть: азбу́ка, богато букв, але: а́збука, багато бу́ков.
Порівняйте а́збуку друковану з писаною і встановіть різницю поміж ними. Не пишіть в як b (а тільки ---). Коли пишете ф, то пильнуйте, щоб переднє й заднє півкола міцно прилягали до середньої лінії, а не пишіть так: ---, бо це буде ніби ср. У Великій Україні пишуть Я, а в Галичині --- (ніби а з гачечком догори), перше повстало з церковного Ѣ,, а друге з ---; обидві формі добрі.
Коло буков часом ставимо бу́квенні значки : пере́тинка або апо́строф ’ та на́голос', напр. : ім’я, м’ясо, б’ю, му́ка — мука́, соли́ — нема со́ли. Але про ці значки будемо вчити далі.
Завдання 11. Спишіть оці слова в а́збучнім порядку за першою буквою: адреса, багатий і т.д. Запам’ятайте, як треба писати ці слова. Апо́строф на порядок а́збуки не впливає.
Зима, їхній, багатий, легенький, книжечка, порожній, вчора, тоді, осіння, глибокий, давній, жіночий, Єва́нгелія, м’ясо, рілля, наро́дній, світати, яблуко, юнак, удівець, французький, хатній, шкура, чорнобривий, щетина, адреса.
Завдання 12. Спишіть оці слова в а́збучнім порядку за першою й другою буквою. Завчайте, як ці слова пишемо.
Братній, бойови́й, багатир, буряк, будень, боротьба, братік, бджола, блискавка, бігти, безрідний.
Завдання ІЗ. Спишіть оці слова в а́збучнім порядку за першою, другою й третьою буквою. Завчайте, як ці слова пишемо.
Кістю, квітка, з Києва, криниця, колишній, кімната, коридор, Київ, квасоля, кожний, калач.
Завдання 14. У словниках слова подаються в а́збучнім порядку за всіма буквами. Візьміть якогобудь українського словника і швиде́нько розшукайте в нім оці слова: рідний, теперішній, легкий, яблуня, вісім.
Завдання 15. Чи скотина, птахи, собаки мають звуки? Запишіть так:
Курочка ко-ко-ко. Півник… Корівка… Собака… Горобчик… Гусочка… Овечечка… Зозуля… Жаба… Котик…. Ворона….
Завдання 16. Допишіть оці речення:
Собака гавкає. Овечка… Свиня… Кінь… Курочка… Півник… Горобчик… Ворона… Сорока… Корова… Кіт… Гуска… Соловей… Голуб… Зозуля… Жаба…
Завдання 17. Подумайте й скажіть, від чого повстали слова: гавкати, мекати, рохкати, кукурікати, цвірінькати, кракати, мукати, мавкати, ґеґати і т. ін.?
Завдання 18. Чи чули ви круг себе звуки не від живої тварини? Які звуки або шуми можна вчути, коли дощ іде, як вода в млині з коліс падає, грім гримить, буря виє, дзвін дзвонить, листя шелестить?
Завдання 19. Подумайте й скажіть, від чого повстали назви: а́збука, абе́тка, буква́р, словник? Чому поляки на свою азбуку кажуть abecadło?
9. Знаки́ розділо́ві.
Синє небо всипане було зорями. Зорі тихо тремтіли. Ішов кобзар до Києва та сів спочивати; торбинками обвішаний його повожатий. Я залюбки читав Франкову повість: „Захар Беркут“. Праця єдина з неволі нас вирве, нумо до праці, брати! За що мені мука? Сьогодні — пан, а взавтра — пропав. Ледве-ледве дише. Зима… холод… діти плачуть. Леґінів (парубків) повели на майдан.
Порахуйте, скільки в прочитанім маємо значків розділових? Для чого нам знаки розділові? Чому вони так звуться — знаки розділові? Що вони розділюють? Яка форма знаків розділових? .Як кожний знак називаємо і як пишемо?
Знаки́ розділо́ві розділюють думку від думки і тим допомагають нам докладніше писати свої думки, а також докладніше розуміти читане.
У нашім письмі маємо 11 таких розділо́вих знаків: 1. Кра́пка. 2. Сере́дник ; 3. Ко́ма або пере́тинка , 4. Двокра́пка : 5.окли́чник або знак о́клику ! 6. Пита́льник або знак пита́ння ? 7. Ри́ска — 8. Ро́зділка чи злу́чка -9. Крапки́… 10. Лапки́ „ “ і 11. Дужки́ ( ).
Завдання 20. Перепишіть до зшитка всі 11 розділових знаків разом із їхньою назвою.
Завдання 21. Прокажіть голосно цілу українську а́збуку за її порядком.
Завдання 22. Перепишіть і запам’ятайте оце:
По-літературному треба ось так говорити й писати, а не так, як у дужках ( ): Брат і сестра (брат а сестра), але́ (но), Олександер (Александер), Олексій (Алексій), Андрій (Андрей), Анастасій (Анастазій), Софія (Зофія), Антін (Антон), дуже (барзо), цілком (цалкем), руйнувати (бурити), п’ять буков (букв), ніби-наче (будьто), боротьба (борба), скоріше (борше, боржій), бондар (боднар), блискучий (лискучий), бли́скати (лискати).
10. Великі букви.
Про Тараса Шевченка.
Тарас Григо́рович Шевче́нко народився в селі Мо́ринцях, а зріс в с. Кирилівці на Київщині. Дитячі роки його пройшли в горі та в біді. Він служив за козачка в пана. Часто його й бито.' Але Шевченко вийшов на волю. Він став великим українським поетом. Книга його писань зветься „Кобза́р“.
Полічіть, скільки тут речень? З якої букви починається кожне речення? Для чого кожне речення пишемо з великої букви? Вдавнину речення починали з малої букви, чи добре то було?
Мова наших книжок та нашої інтелігенції зветься літерату́рною. Для розвитку цієї літературної мови найбільше зробив Шевченко, тим то літературною мовою й стала головно мова Київська, а власне київо-полтавська. Чи ти читав уже „Кобзаря“? Чому „Кобзаря“ вважають за найкращу українську книжку? Чому літературною мовою стала в нас мова київо-полтавська, а не лемківська, не гуцульська чи яка інша говірка?
Букви бувають великі й малі.
Кожне окреме ре́чення треба починати з великої букви.
Завдання 23. З поданих запитань та з відповідів на них складіть оповіданнячко: На ПОЛІ. Кожне окреме речення починайте з великої букви.
На полі.
Коли встали батько та мати? (ще вдосвіта). Кого вони збудили? (дітей). Куди зараз усі рушили? (на поле). Що робили всі на полі? (жито жали). А що робила маленька Яринка? (дитинку гляділа). Що стали робити опівдня? (сіли обідати). На що жалілися діти? (на втому). А що їм батько на це казали? (шуткували).

