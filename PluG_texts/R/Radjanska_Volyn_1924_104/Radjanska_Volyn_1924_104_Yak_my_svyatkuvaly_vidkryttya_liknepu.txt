Як ми святкували відкриття лікнепу?

С. Перга, Олевського району.

Село наше глухе. Закинене посеред лісів і болот поліських, далеко від району, живе воно ще старою ниткою. Культосвітня праця в селі раніш не провадилась і селяни майже всі неписьменні. Але цього року прислано нам учителя і завдяки заходам Олевського РВК‘у, організовано лікнеп для дорослих.
 Відкриття лікнепу трохи запізнилось з причини незакінченого ремонту школи, але нарешті все було готове, й 27 листопаду ми могли приступити до праці. Вечером в гарно прибраній ялинками, портретами рев. діячів і червоними прапорами школі зібрались члени сільради, багато молоді. Прийшла також і музика. Щоб притягнути всю молодь і краще відсвяткувати цей великий день, ми вирішили перейти з музикою і піснями вулиці нашого села. Попереду діти — школяри, потім музика, а нарешті молодь, хлопці і дівчата стали рядами.
На дворі було темно, і діти позапалювали лучини і похід з музикою рушив по селу.
 Цікаво було дивитись на нашу маніфестацію. Запалені лучини ясно освітлювали дорогу і людей. А над головами всіх гордо маяли червоні прапори. Коли втихала музика, лунала революційна пісня. З хат вибігали нам на зустріч, також з запаленими лучинами люди і приєднувались до нас. Обійшовши село, похід повернув назад.
 Співом Інтернаціоналу був відкритий Лікнеп. Слово забрав т. вчитель, котрий з'ясував, яку користь дає нам наука і побажав всім присутнім виконати заповіти Леніна і прикласти всіх зусиль до ліквідації своєї неписемности. Виступали також діти-школяри з декламаціями віршів, в котрих заохочували своїх старших братів і сестер до освітньої праці. Поліщук.