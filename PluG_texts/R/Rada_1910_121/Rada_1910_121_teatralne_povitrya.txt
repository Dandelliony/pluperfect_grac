Театральне повітря.
(вражіння свіжої людини).
Важке, надто важке наше українське театральне повітря. Свіжій людині голова в йому заморочиться відразу, поки, поки хоч трохи звикне.
Важко жити в цьому Богом і людьми забутому закуткові українського життя. Мало хто знає, що робиться по тих дрібних труппах українських, що тиняються по нашій провінції, — і через те може не зовсім нецікаві будуть читачеві оці вражіння людини, що мала нагоду короткий час мандрувати з українськими труппами.

Разом з сонцем.
Українська труппа стоїть в городі, якого й на карті ніде нема. Антрепреньор любить одкривати такі „города", де ще ніколи духу актьорського не чути було. Надія — на добрі збори, а їх нема, бо в „городі" — простісенько людей нема; їх там жменька, а театр поставив якийсь самодур у себе в садку і зробив чудесну „могилу" для актьорів. Ознака города – сила-силенна свиней. Та ще чогось усі чисто чорні, солідні, патріархальні. Вдень тільки їх і видко на вулиці. Початок спектакля в 9 годин. Починають — не раніше 10 1/2 , ато просто й в 11 годин. „Так тут звикли", кажуть городяне. Як бульвар замкнуть, аж тоді рушають до театру". І справді в 9 годин у касі 70 коп. — 1 руб. 20 коп. збору, а в 11 і 80 карб. набіжить. От і ждуть поки публіка прийде. А там поки скінчиться 4-5 дії, то й розвиднюється вже.
Труппа виїздить.
Труппа їде з города. Актьори раді, як діти; може ж далі, в кращому, великому городі будуть «добрі діла» і антрепреньор заплатить жалування, якого вже давненько і в очі не бачили. 
Але як їхать, коли в антрепреньора в кишені порожньо?.. Бігає по городу пан орударь, бігає адміністратор, але актьори спокійні: знаєш, що за годину до поїзда кватирі будуть заплачені і всі рушать з місця. 
Справді, гроші добули. Заставлено убрання історичне, бібліотеку, парики — їдемо.
