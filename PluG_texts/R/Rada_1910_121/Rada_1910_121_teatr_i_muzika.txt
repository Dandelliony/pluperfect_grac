Театр і музика.
– «Кривое зеркало». У рожевім настрої йшов я позавчора на спектакль «Кривого Зеркала». Запобіглива російська преса так енергійно й так щиро реклямувала цей театр „тонкої, художньої сатири й лехкого, орігінального сміху", що аж заздрісно ставало. От, думалось, маленький гурток талановитих людей знайшов давно загублений секрет сміху – щасливі! Треба ж хоч піти погрітись біля чужого вогнища, коли свого немає. 
Вогонь артистів „Кривого Зеркала" має, одначе, як виявилось, дуже дивну прикмету: здалека він світить, а зблизька він не тільки не гріє, але й не світить. П'єси у „Кривого Зеркала" може й цікаві, може навіть і талановиті, але вони дуже схематичні, й в цім їх сильна й слаба сторони. Сильна тим, що схема дає змогу талановитим артистам виявити свій хист, заповнити її своїм змістом, а слаба тим, що „Кривое Зеркало" не має талановитих артистів. Це все – зелена молодь, без виучки, без досвіду, а здебільшого й без сценичного хисту. Яким же змістом можуть вони заповнити свої схеми? Очевидно, змістом дуже низького гатунку.
Дійсно, замісць підкреслювати внутрішній комізм ситуацій, артисти ввесь час лоскочуть глядача під коліном. Вони й ногами дригають, і корчуться, й співають гугнявими голосами, й промовляють замогильним тоном, і перекручують слова, й все це робиться з щирим бажанням розсмішити глядача. „Смійся, дурню ти перістий, ти заплатив гроші за те, щоб посміятись, то смійся ж!“ І глядач сумлінно сміється, навіть регочеться, бо хто ж може не сміятись, коли його лоскочуть під коліном...
Це все з однаковим правом можна сказати про всі п'єси репертуара „Кривого Зеркала", принаймні, про ті, що йшли в спектаклі 27 мая. „Многострадальная" — це історія п'єси, від моменту її народження до моменту постановки на сцені. П'єсу один за другим калічуть цензура, театральний комітет, режисер, аж поки вона стає блідою тінью того, що задумав автор. „Грає-грає-воропає" — це пародія на п'єси українського репертуара, з їх здебільшого мало умотивованими співами, танцями, горілкою, сентименталізмом і гопаком. „Любовь русскаго казака", повинна знайомити нас з тим, як у Франції пишуться й виставляються п'єси з російського життя. Нарешті, „Вампука" являється спробою пародії на сучасну оперу з її здебільшого смішними умовностями. Як бачимо, ідея цих п'єс здебільшого здорова, бо вибрані авторами об'єкти дійсно варті осміяння. 
Але що роблять артисти з цими п'єсами! Тонка сатира на ваших очах повертається в грубий шарж, їдка іронія — в утробний регіт, лехкий комізм — у дешевий балаган. А там, де п'єса сама безглуздо написана, — як, напр., „Грає-грає-воропає" — тут весела вдача артистів переходить усякі межі. І прямо радієш, коли на цім сірім фоні неартистичности й нехудожности знайдеш щось справжнє, непідроблене, як, напр., добрі голоси у д-ки Абрамян (Вампука й романси) і д. Донського (жрець), або знання української мови у д. Хенкіна (Черепок-Пройдисвіт у „Грає-грає"). А то все „нарошне“ й неприродне — от аби тільки насмішити. 
Чим же все-таки пояснити великий і безперечний успіх „Кривого Зеркала" не тільки в Київі, а й по всій Росії? На мою думку, причина тут у тім, що з нашого сучасного життя утік Сміх, навкруги все нудно й сумно, нема усмішки й радости в наших днях. Тим-то ми й раді причепитися хоч до фікції, хоч до міражу, хоч до лоскоту, аби тільки хоч на одну хвилину забутись і засміятись. Шаржують — нехай, лоскочуть нехай, а ми все-таки посміємось. 
Що ж „тотъ въ сей жизни лишь блаженъ, кто малымъ доволенъ“...
Критикус. 
– Ювилей артиста П. Карпенка. 28 мая, в г. Олександрії, херсонськ. губ., в труппі Свєтлова, Левченка й Матусіна справляв 25-ліття своєї артистичної діяльности режісер і артист український Петро Миколаєвич Карпенко. 
– Український музичний гурток у Москві. «РЬчь» сповіщає, що в Москві українці засновують музичний гурток „Кобзарь“. Гурток дбатиме про розвиток народньої української музики. 
– «Байда Вишневецький». В Галичині, в Станиславові був Шевченківський вечір і на йому, між иншим, відограли 4 картини з драми П. Куліша: „Байда Вишневецький“. Це вперше, пише „Р. Кр.“, цей твір з'явився на кону. 
– Труппа С. Глазуненка. 25 мая скінчила свої вистави в г. Катеринодарі. Останній спектакль був бенефісом С. Глазуненка. Виставляли драму Тогобочного: «Борці за мрії». Бенефіціянт грав роль «Серьог»*. 
– Труппа Оршанова й Данченка. В Батумі дає вистави українська труппа Б. Оршанова та В. Данченка. 
– Українські труппи в г. Олександрії. В г. Олександрії, херсонської губ., зараз грає одразу дві українських труппи: в зімовому театрі Чібісова труппа д.д. Свєтлова, Левченка й Матусіна, а в малому літньому театрі труппа д.д. Габріелі та Дукельського.


