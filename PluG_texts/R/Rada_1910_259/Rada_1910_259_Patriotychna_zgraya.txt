Патріотична зграя.
Державна Дума кінчила справу про науку народніми мовами в народніх школах. Кінчила так, як і почала. Спершу ушановала пам'ять великого гуманиста й оборонця покривджених націй Пирогова, а потім своєю постановою про українську мову показала, що для неї значать ідеї Пирогова. Спершу устами гр. Бобринського співала гимни „чудному языку Шевченка", а потім змела той „чудный языкъ" у один куток разом з мовами „шайтанів" і „кавказських греків", яких і на світі нема. З поважним видом голосувала юродські поправки Пурішкевича про мову отих небувалих „шайтанів", і з легкою душею поставила хреста над українцями, білорусами, молдаванами. Все одбулось, як по писаному, як і треба було сподіватись од тієї патріотичної зграї, що засіла в Таврійському палаці. Промови опозиції, д.д. Лучицького, Милюкова та инших, горохом од стіни одскочили од Думи. 
Звичайно, ні найменшої надії не покладали ми на те, що третя Дума, шануючи Толстого і Пирогова на словах, схоче вшанувати їх ділом, справедливо та уважно поставившись до елементарного права кожної людини вчитися своєю рідною, єдино їй зрозумілою мовою. Але ми знали, чого можна ждати од патріотів, що силоміць тягнуть український народ у рай „истинно-русскости", силоміць спасають чужі душі в горні обрусенія. Октябристи тут однакових думок держаться з своїм я "буйнымъ товарищемъ" Пуришкевичем, і доля української мови вже наперед була порішена. Але все-таки не можемо без огиди слухати тих фарисейських викрутів, без яких і тут не обійшлись патріоти. "Чудный языкъ Шевченка" очевидно істнує, бо це признав навіть гр. Бобринський, —ну, то й учіть же цим „чуднымъ языкомъ" той народ, який ним говорить. Такий був єдино можлий висновок з усіх промов, навіть ворожих до української мови, але патріотична логика не може зробити навіть очевидного висновку і хоронить ту саму мову, якій наговорено компліментів, ховаючись за мизерний викрут, що українська мова —то не мова Шевченка. Викрут — вартий його творців!... Варта своїх творців і поправка д. Юрашкевича, щоб католиків-українців та білорусів учити конче російською мовою: єдиним наслідком цієї поправки буде хиба те, що з того часу, коли вона увійде в життя, не стане католиків-українців і католиків-білорусів, а будуть сами поляки. Це кращий спосіб сполячити й тих українців та білорусів, що досі ще одріжняли віру од національности. Коли перед католиками поставити на вибір дві чужі мови, то певна річ вони виберуть ближчу, з якою зв'язують їх хоч релігійні традиції, і поголовно писатимуться тепер поляками, щоб хоч цим спекатись обрусительних заходів. Вся дотеперішня політика в Холмщині добре вже показала, чого варті ці обрусительні експерименти і до чого вони доводять зневірену людність. 
Ми певні, що ця нова образа, заподіяна українському народові патріотичною зграєю, не на довго переживе своїх творців і що таки візьмуть колись гору ідеї Пирогова. Зрозуміла і доступна для нашого народу наука може бути тільки його рідною мовою - це ідеал Пирогова — справжнього Пирогова, а не того, якого шанувала патріотична зграя —і ця ідея таки мусить увійти в життя раніше чи пізніше. Патріотична зграя може тільки затамувати її своїми викрутами, але вбити її не зможе ніяка сила в світі.