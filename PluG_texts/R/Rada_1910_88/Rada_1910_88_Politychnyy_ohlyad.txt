Політичний огляд.
   Тиша і спокій в міжнародній політиці — рідкі гості, а як і випаде на їх долю який щасливий, ясний день, то за ним неодмінно висунуться на довгий час кріваві примари і геть заслонять здобутки тієї лагідної тиші. 
    Ще недавно, в останньому огляді, ми зазначали, що в політиці настали тихі, лагідні дні. Але й пророкувати не треба було, що незабаром виникне щось нове, несподіване і хутко настане кінець політичній іділії. І справді, та тиша була передбурею. Не пройшло й двох тижднів, як життя висунуло на чергу албанське повстання. Європейська преса якось далеко менше звертає уваги на цю важну справу, ніж як би слід було до неї ставитись. Албанське повстання рано чи пізно мусіло статись перш усього через те, що причини його головним чином—національні. Чи міг мовчати свободолюбивий албанський народ після того, як національний рух дойшов до таких верхів, як в Індії, Єгипті і навіть Кореї? Та і взагалі, коли національне питання стало всесвітнім, коли одна за одною пригнічені національности прокидаються і починають дбати про своє національне обличчя? 
     Турецький уряд офіціально оповістив про причину албанського руху. Само собою, що те урядове оповіщення багато грішить проти істини. Ну, та це вже так завше ведеться, цього вимагає політика вищого сорту. Турки поясняють, ніби албанці повстали проти молодої їхньої констітуції, проти нового режіму і рух називають контр революційним. З боку, коли поставитись до справи об'єктивно, видно зараз, шо вона стоїть трохи инакше. Річ же в тому, що майже всі ватажки албанського повстання були в свій час, час боротьби молодої Турції за новий режім, не меншими борцями за констітуцію, як кожний младотурок, і деякі з них весь час брали найдіяльнішу участь у всій революції. 
     Звичайно, можливо, що деякі темні, реакційні елементи, може під впливом Австрії, як це доводять деякі газети, а може й ні,— хотять скористуватись неспокійними днями в країні і незадоволенням албанців проти сучасного турецького уряду, щоб з'агітувати когось на бік бувшаго султана Абдула-Гамида. Велику ролю в албанському повстанні грає також чисто економичне питання. Наприклад, повстанці вимагають зменшення податків і щоб їх нетак вже надто круто збірали турецькі сатрапи. Але всетаки кажемо—головна причина повстання криється в національному питанні. Досі воно в албанців дрімало, але потім, коли згодом почало прокидатись, вільнолюбивий народ потягся до самостійного культурного розвитку. Спочатку рух був дуже далекий від усякої політики. Тридцять років тому, свідомі албанці, браття Фрашері завели в албанському письмі латинську азбуку. Туркам це не подобалось і вони почали силою прищеплювати арабську азбуку. З того й почалось. Албанці обстоювали себе, але з рідною літературою мусіли критись по чужих країнах: в Греції, Італії, Франції і навіть в Північній Америці. Ну, звичайно од букв перейшли і до власних слів. Почалась в албанській літературі проповідь національної незалежиости і т. ин. Албанці сподівались, що по скасуванню старого самодержавного ладу в Турції їм буде даровано автономію. Але вони дуже помилились. Ті самі младотурки, яким албанці допомагали скасувати старий лад, тепер настояли в парламенті на тому, щоб було скасовано в Турції всякі політичні і неполітичні гуртки з національною тенденцією і ставляться до них, як до державного злочинства. Численні албанські гуртки підпали таким чином під цей новий закон і лишились такими самими незаконними, як були і за часів Абдула-Гамида. Почалась потайна робота. А в Албанії, де кожний вміє обходиться з зброєю майже змалечку, ця робота не така вже трудна. І от цими днями показалися її наслідки. Почалось повстання, з яким нічого не можуть зробити тридцять турецьких баталіонів під приводом Шефкета-паші. 
    Звертає на себе увагу політична подорож по Європі бувшого презідента Сполучених американських штатів Теодора Рузвельта. Цю подорож можна назвати великою моральною перемогою американської нації. В Відні, Римі, Парижі, Берліні Рузвельта вітали з такою учтою й повагою, що й він сам цього не сподівався. Європейські дипломати сподіваються, що він тільки один може тепер зробити чудо, себ-то, взявши на себе ролю посередника між Германією та Англією, помирити і навіть зблизити їх, бо ворожнеча між двома цими державами, та сила втрат на їх озброєння дуже одбиваєгься на економичному розвиткові обох країн. Звичайно, роль це для Рузвельта дуже почесна, але дипломати забувають одно, що він перш усього—американець, а потім вже „добрий дядюшка“ і як не приємно Рузвельтові бути в такій ролі, він все-таки радніший буде, коли Англія й Германія, озброюючись без кінця, знесиляться в решті так, що Америка легко завоює собі перше в світі економичне становище. До речі, Рузвельт, поїздивши по Африці, знову виставляє свою кандідатуру на презідента. 
    Вибори депутатів ідуть в Франції спокійно. Перемога на стороні партії радикалів-соціалістів. З загального числа 549 обраних вже депутатів, радикалів обрано 144, республіканців 53; инших партій—од 47 (консерватори) до 10 (партія незалежних). В виборах брало участь далеко більше виборців, ніж в попередніх. Особливих змін в складі депутатів по партіях не буде. 
    В Південному Китаї почався великий рух проти чужоземців. В багатьох містах спалено чужоземні консульства, були й розправи з чужоземцями, особливо японцями. Незадоволені китайці і манчжурською дінастією. 
    Уряд послав військо, але воно ще й досі не вправилось з рухом. Взагалі в Китаї щось назріває, ці незадоволення чужоземцями ознаки дуже небезпешні.     Польська фракція в австрійському рейхстагові ні з того ні з цього повела дуже „мудру“ політику і піддержала цими днями ворожий до славянства кабінет міністра Бінерта, проголосувавши за позику 180 милійонів корон на військові витрати. Проект позики пройшов в рейхстагові і тепер кабінет Бінерта твердо засів на своєму місці.
    В Англії одержав велику перемогу ліберальний кабінет Асквіта. Нижня палата в новому своєму складі затвердила той самий бюджет, через який стався був парламентський крізіс.
    Зле стоїть справа в Персії. Фінансове і урядове становище там просто безнадійне. Англія й Росія ніби позичають Персії 10 милійонів франків, але на таких умовах, що Персія ніяк не може на них згодитись. Перш усього, ці обидві держави вимагають, щоб з позичених 10 милійоніа було зразу зараховано 7 милійонів за старі довги та проценти наперед, так що Персії лишається всього 2 1/2 милійони; крім того Англія і Росія вимагають ше для себе всякі концесії на будівлі залізних доріг в Персії і т. инш., а також військові інструктори повинні бути тільки російські та англійські. Тут не дивно, що потроху вмостюється в Персії тимчасом Германія, бо вона звичайно ставить для цього більш легкі умови.