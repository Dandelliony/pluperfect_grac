Справа Тарновськоі.
    15 апріля говорить далі Федер. Посилаючись на ті телеграми, що посилали од не одному участники злочинства, він підкреслює виявлений в тих телеграмах егоїзм і цінізм злочинців.     Підготовляючи злочинство, Тарновська в листах до Комаровського підписувалася: „твоя цєломудренная чистая невєста“. Над ліжком Тарновської були портрети вбитого Комаровського і її чоловіка,—а це свідчить не про істерію, а про хитрування. 
    Експерти говорять про її нервні припадки, щоб примусити всіх повірити, що вона ненормальна, але ми бачимо, що вона спокійнісенько вже сьомий тиждень тримається на судовому процесі. Так само годі вже говорити про Тарновську, як про надзвичайну красавицю і геніяльну натуру. Злочинство задумано і виконано по рецепту класичних криминальних романів, де звичайно, наводяться злочинства, виконані ради жінки, що бажає дістати золото. 
    Наумова адвокат характеризує як провінціала, полумазохіста, а що до Прилукова, то говорить, що він не вірить експертам, котрі визнали Прилукова ненормальним. 
    Згадуючи свідків Тарновської, Федер говорить: „Хто приїхав давати посвідчення про Тарновську, хоч батько її й витратив щось 2.000 карб. на подорож тих свідків? — Колишня гувернантка, колишня покоївка, колишній льокай, плаксивий студент Золотарев і ні одної незалежної людини“. 
    Далі говорить прокурор. Він доказує, що Тарновська по походженню належить до найзлочиннійшої в світі аристократії: аристократії російської, але од неї одсахнулася тепер навіть і ця аристократія. 
    Про Наумова прокурор говорить, що той заявив себе монархистом. „Але ми знаємо,— каже прокурор,—що думають деякі росіяне про таку назву. Від такого „монархизму“ одсахнеться найбільш крайній консерватор Італії“. 
    Що стосується до Прилукова, то цей добродій випадково попав у гурт аристократії. 
    Але що це за особа! Він занімався комерцією навіть в той час, коли було обявлено війну старому ладові державному: навіть в той урочистий мент він, замість того, щоб перейти в той чи инший табор, почав прислуговувати і нашим, і вашим. 
    Прокурор запевняє, що Тарновська походить од королівського роду Стюартів. А рід цей—рід убивців, зрадників і клятвозлочинців. Такою вдалася і Тарновська. 
    Зупиняючись на її злочинстві, він доказує, що все це робилося ради користи. 
    „Про Наумова говорять, що він не розумів, що робив. Але ж він не дикун і не дитина: він перекладчик Бодлера, відповідальний чиновник. Неможна повірити, щоб така особа не розуміла, що вона діє. Та й підчас злочинства не помітно ніякого „гіпнотизму“—наказали йому вбити ще увечері, а він убив вранці. Так не поводяться ті, що бувають під чиїмсь впливом, вони скоряються без найменшого протесту“. 
    Прокурор вимагає признання повної відповідальности всіх підсудних і визнає їхнє злочинство, як завчасу обмірковане. 
    Вражіння од промови прокурора дуже велике.