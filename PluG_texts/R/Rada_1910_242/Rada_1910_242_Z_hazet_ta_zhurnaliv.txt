В ч. 69 „Гол. Пров.“ д. П. Г. пише про потребу досліжування економичного життя України. Мова, література, етнографія та історія України — каже д. П. Г.—більш меньш науково розроблені. Зовсім в иншому становищі економичне життя українського люду; тут нема, можно сказати, ні одного скілька небудь цільного й цінного досліду. Економика України —це величезна книга, котрої до цеї пори ніхто навіть не силкувався написати. Хто бажає спробувати овочу від цього „древа познанія” то мусить вибірати зерна, розсипані в економичній літературі загально-російській, або звертатись безпосередньо до сирого статистичного матерьялу. Згадавши далі про роспочате фірмою Гранат видання української енціклопедії, П. Г. звертає особливу увагу на одділ її: „Земля та хлібороби” України. Це — каже д. П. Г. — той ґрунт, на котрім виростає, розвивається усе життя нашого краю; це „хліб наш насущний”, наш скарб. — Але в тій самій землі джерело страждань та злиднів нашого люду. В її поділі та в хазяюванні стілько дефектів, стілько безладдя та плутанини, що без об’єктивного науковаго дослідування орієнтуватись в цім проклятім аграрнім питанню неможливо. Складність земельного питання на Україні — збільшується ще й від того, що вся її величезна теріторія має людність неоднородню. Крім відносин одного класу земельних власників до другого — селян до панів — поміщиків — життя видвинуло нову, — першорядної ваги проблему —  розвиток сельсько-господарського пролетаріату. Становище його, умовини найму та обставини праці — викликають глибокий інтерес. Нарешті аграрні рухи 1902, 1905 —  1907 років, їх причини та типичні риси —це одна з найцікавіших, повних трагізму сторінок такої ще близької до нас минувшини. Студіювання всіх цих економичних з'явищ повинно вияснити ту еволюцію в аграрнім питанню, котра подекуди вже кристалізується, набуває виразну форму, визначити шляхи, якими далі піде розвиток земельних відносин нашого краю. В економичній науці найголовніше значіння мають цифри; але їх самих ще замало. В аграрнім питанню далеко не все можна підрахувати та вимірять, —  тут потрібна і загальна картина, намальована живим словом. Тепер в програмі українства повинна першим пунктом бути економична робота в селі і для села, щоб помагати селянству спекатись злиднів, —бо ніщо так як темнота й злі дні не вбиває духу народнього, не штовхає мужика в безодню п'янства. Від цього гине національний тип, спить без просипу національна самосвідомість та й просто теряється „человбческій обликъ“. Інтелігенція повинна мати за обов'язок втрутитися в саму гущу селянської нужди і своєю роботою на економичному ґрунті показувати шлях народові і помогти йому досягнути більш забезпеченого істнування. А щоб бути готовим до цеї роботи, безперечно потрібно ґрунтовне студіювання економичного стану цього краю. Ось через що солідне економичне дослідування України являється фактом великої ваги. Наприкінці своєї статті автор звертає увагу на значіння вивчення економичного життя народа для розвитку художньої творчости, і доводить це прикладами Гауптмана в німецькій літературі, Горького —  в російській, Винниченка — в українській. „Основне розуміння життя і псіхіки „голоти", яку виводить Винниченко, неможливе без вивчення економичного „положенія общественнаго класса".
