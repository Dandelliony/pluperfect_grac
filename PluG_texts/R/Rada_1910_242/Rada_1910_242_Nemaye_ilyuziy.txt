„Итакъ, неть иллюзій!" — вигукнув Пурішкевич, вислухавши промову нового міністра народньої освіти Кассо. У даннім разі устами Пурішкевича промовила сама істина. Дійсно, промова міністра розвіює всякі ілюзії, навіть найскромніші й найпоміркованіші. Трохи парафразуючи відоме речення, можна тепер сказати: „Le Schwarz est mort-vive le Cassot!" Перш за все міністр категорично й рішуче заявив, що він проти знищення церковної школи. Навпаки, він гадає, що й на далі церковна школа існуватиме в Росії поруч з школою громадською. Цю заяву нового міністра громадянство може тільки приняти до відомости, бо ніяка полеміка тут справи не змінить. Для нас, українців, найбільше інтереси представляє та частина промови нового міністра, де він висловився про мову навчання в початковій школі. Усі полегкости, які уряд може дати инородцям у цій справі, повинні вичерпуватись тим, що в початкових школах протягом перших двох років уживатиметься місцева мова, поруч з російською. А загалом —„уряд не може дозволити вживання місцевих мов протягом усього курса". Таким чином, з першого ж публичного виступу нового міністра цілком вияснилось, що зміна осіб у міністерстрі народньої освіти тільки зміною осіб і зосталась, що ж до напряму діяльности міністерства, то він ніскільки не змінився. Знов церковній школі даватимуться всякі льготи і привилеї, на очевидну шкоду людности, знов у початковій школі практикуватиметься русіфікаторство й нівеляція національних властивостей та одмін. Дуже відрадна перспектива. Пурішкевичи й Маркови можуть цілком щиро радіти. Ні одного з тих „священних устоїв", на яких стоїть їх теперішній вплив, новий міністр не похитне. Навпаки він з свіжим запалом дбатиме про їх зміцнення. І вони радіють. .
