   Ще одна стара „новинка" в театрі д. Садовського —„Людожери" Якова Гордіна, звичайно, в українському перекладі поставщика цих штук Ш. Полонера.
Тіж самі побутові мотиви, що і в инших п'єсах Гордіна, тіж мелодраматичні ефекти, теж дратування слабких нервів. І в результаті всього сіро та нудно і на сцені і в театрі. Артисти грають без настрою, трафаретно, публіка кашляє часто-густо, коли треба і не треба. А це вже для п'єси прикмета не зовсім щаслива. Пані Ліницька, як в „Миреле Ефрос", як і в „Коханні і смерти", веде і держить в „Людожерах" на своїх плечах не тільки центральну ролю (Естер), але всю п'єсу, весь спектакль. Своєю грою тут вона покрила весь ансамбль. П. Борисоглібська і п. Корольчук (батьки Естер) чудова пара, грали рівно, спокійно і, головне, весь час поруч одне з одним. Від їх гри лишилось якесь цільне приємне вражіння. П. Паньківський дуже вже натуралізував свого Рапопорта, але виконання ролі було спокійне, вільне і місцями захоплювало. П. Левицький (прикащик Рапопорта, Ельконе) в цій ролі дуже гарний. Коли п. Петляшенко орігінально грає в „Миреле Ефрос", то це саме зовсім вже нудне, коли його бачити у-друге в „Людожерах"; надто воно вже штучне і нещире. Взагалі ж, здається, на цей раз театр не вгадав з „хлібним" матер'ялом з пекарні Як. Гордіна. 
 — Городсьний театр. Друга після „ Валькирії" опера Р. Вагнера з циклю „Нібелунгів перстень" —„Зігфрід" — незабаром буде поставлена в городськім театрі. Репетіції опери вже почались. Сценичною постановкою орудує новий режисер Гецевич. Дірігуватиме оперою д. Пагані. Партію Зігфріда виконуватиме д. Каржевін, Міме —д. Брайнін або Долінін, Брюнгільди —д-ка Брун, Подорожнього (Вотана) —д. Максаков. Перша вистава опери відбудеться між 1 і 10 ноября.
