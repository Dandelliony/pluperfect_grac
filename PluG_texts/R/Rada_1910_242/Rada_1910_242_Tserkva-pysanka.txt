В свій час в пресі промайнула звістка, що на передмісті Кам'янця Руських - Фільварках розмальовано церкву в українськім стілі, але більш докладних відомостей про це не подавалось, крім статті О. Сіцінського в „Подоліи". Цими днями нам прийшлося оглянути цю першу спробу відживлення української народньої штуки на Поділлю, і ми вважаємо за потрібне поділитись своїми вражіннями з читачами „Ради". Перше, що нас в церкві вразило, це загальна оригінальність орнаментації та відсутність однокопильних трафаретів нудного „смъшаннаго стиля", що запанував тепер скрізь по церквах, як сумний свідок повного банкротства всякої творчости у сучасних „церковнныхъ делъ” майстрів; відсутність лубочних везерунків з “жовтогарячими та бурячковими" фарбами і силою аляповатої позолоти.
Арка над іконостасом зразу вбірае в себе очі глядача. Тут шість здорових малюнків писанок в натуральних народніх фарбах додержаного тону, а меж ними образ Христа. Над писанками чудовий орнамент „дубове листя“ (народна стилізація), а під ними орнамент типичних подільських поликів „вишеньок* і инш. стилізованної народом рослини. В кілька рядів зроблено штучний переход від фарб писанок до темноблакитного неба у вівтарі, де по кутках і карнизах змальовано теж в гармонії з небом, мов веселки, орнаменти. Чотирнадцять писанок прикрашують головну середню арку церкви, а між ними цікавий образ Божої Матері — копія старовинного українського малювання. Ліворуч од вівтаря чудовий малюнок князя і княгині київського періоду; вони моляться до образу, перед котрим горить лямпадка, так майстерно намальована, що з першого погляду світло її не можна відрізнити од світла дійсних лямпадок. Вгорі, в бані знов низка писанок в блідих фарбах. Майже кожен кутик, вільне місце розмальовано окремим орнаментом з писанок та поликів. Здебільшого це рослина стилізована народньою творчістю в геометричну форму. Все це списано просто з натури і уявляв собою сировий нерозроблений матеріал; подекуди лиш здибаємо комбінації на основі того матер'ялу, який був до послуг малярам. По вікнах пишаються малюнки квітчастих рушників, а стіни коло долу, мов справді обвішані, штучно розмальовані узорами старовинних і сучасних подільських килимів. Все це багацтво народньої творчости, ці прості і разом з тим дуже художні везерунки писанок, вишивок, килимів, різноматність фарб, переважно теплого, мяхкого, як лагідний усміх, тону, — веселих ясних і прозорих в горі, спокійних, замисленних в середині і темних, поважно-сумних внизу, — численність орнаментації та загальна ідейна й художня цілість роблять на глядача незвичайне вражіння своїм як зверхнім виглядом так і духовним глибоко-ідейним змістом. Загальне вражіння затушовує цілком ті техничні хиби, що подекуди трапляються, без яких ніяка спроба не обходиться (занадто вже багато зразків орнаменту, багато сирового нерозробленого матер'ялу і т. инш.), всі вони блідніють перед вражінням од загального тону, од загальної ідеї, що нагадує нам про ті величезні скарби штуки, які переховує в собі український народ і які й до цього часу марно пропадають. Зо всима цими писанками, вишивками, поликами, килимами незвичайно гармонірує великий (на всю праву стіну) образ-картина Матері Божої „Всих скорбящих”, перед якою ми бачимо в національнім убранню постаті того народу, що утворив це все багацтво. Тут на першім плані гурток наших подолян: молодиця, пов'язана хусткою з підтиканою до роботи спідницею, в чистій сорочці з пишно вишитими поликами, що вбірають очі своєю красою, — підперла щоку рукою і з якимось сумом та надією поглядає на постать Божої Матері, що спускається по хмарах до землі; коло молодиці в такім же вбранні стоїть зажурившись бабуся, а нижче сидить чоловік, мов розмовляючи з хлопчиком та дівчинкою, що примостились коло нього. Всі ці постаті в чисто народнім українськім убранню. Праворуч на картині — „служивий* українського типу, на милицях, тримається за поводатаря і поглядає на ту ж постать Божої Матері „Всих скорбящих". Це чудовий своєю ідеєю і майже єдиний на всю Російську Україну образ! Не даром селяне кажуть: „то справжня Мати „всих скорбящих”: вона й наших людей до себе допускає”. Дивишся на цей образ і мимоволі згадуєш нещасливу долю свого народу, що так тісно звязана з долею отих „служивих”, згадуєш його жадання, його страждання...
Нема де правди діти, прикрашено церкву розумно й художньо. Тут немає чужого намулу на штуку, немає того сучасного „художества", яке утворила ненормальна фантазія хроничних алкоголиків трафаретних „присяжних” богомазів, що забрали в свої лабети всі церкви по селах та й містах. Тут, навпаки, все свіже, оригінальне, прекрасне, об'єднане високою ідеєю — вплинути на душу людини і зачепити в ній найніжніші струни любови до свого рідного. Хто ж це подбав про таку прикрасу церкви. Хто це відважився серед загального призирства до всього українського, сміливо виставити в церкві на показ „князьям мира сего” красу, вироблену тими самими „малороссами“, у яких відповідно циркуляру „ничего своего нетъ”? Хтож це такий завзятий та сміливий? Не думайте, читачу, що це якийсь свідомий борець за рідну справу, або відомий український діяч, або людина хоч трохи знайома з сучасним становищем української справи. Людина, що винесла на своїх плечах всю тяжку справу першої тернистої спроби відживлення української штуки на Поділлю, нічого спільного навіть з „українофільством“ не має. Це звичайний священик, з маркою благодійности першого розряду. Правда, о. Филоненко вважає себе „близкимъ Малороссіи", бо предки його є виходці XVI віку з Київщини на Вороніжчину, звідкіля він сам родом, але це ані трохи, як запевняє сам пан-отець, не спричинилось до його справи. о. Филоненко здавна кохається в малярській штуці і тому, коли прийшлося йому обмальовувати наново свою церкву, то кращого стилю на його смак не знайшлося, як український. І от людина цілком чужа українській справі починає вишукувати, нишпорити по всих усюдах, збірати матерьяли, доводити все це до пуття через те лиш, що її здоровий смак в штуці показує, що там іменно заховано великі скарби художньої творчости, такі скарби, які не тілько можна, а навіть потрібно показати людям, гріх з ними ховатися. Близькими його помішниками були: учитель малювання подільської гімназії п. Жудін та художник-самородок д. Липканський, селянин, що вчився в київській художній школі, яку мусів через брак коштів кинути не скінчивши курсу. До слова, треба сказати, що його малюнки в церкві найкращі за всіх. Та це й зрозуміло, бо яко син свого народу, він найглибше міг продумати, найглибше вчути й зрозуміти мотиви народньої творчости. Оця то трійця, на чолі з о. Филоненком, і зробила великої ваги діло. о. Филоненко без всякого стороннього впливу, лиш дякуючи глибокому (як сам це посвідчує), переконанню в тім, що українська народня штука має велику красу, не побоявся переступити межу „ синодальновізантійської осілости”, не побоявся навіть зруйнувати церковні традиції, виставивши на образах простісіньких селянських жінок та чоловіків в сучаснім національнім вбранні, показавши цим, що і релігійний декорум мусить бути тісно звязаний з сучасним національним життям, коли хоче глибоко захопити душу людини і зробити на неї відповідний вплив. о. Филоненко добре зрозумів, що на нашого селянина живе, глибоке вражіння зробить лиш образ того, що йому зрозуміле, що він сам може утворити, що сам переживає, серед чого живе. І о. Филоненко не помилився. Слова селян: „це наша церква, це справжня мати всіх скорбящих, що й наших людей до себе допускає, а не лиш панів", мають велику вартість, і на них слід звернути увагу нашому духовенству. Ці слова — новий докір тому духовенству, що, ганяючись за панською ласкою, забуває для кого воно істнуе. Спроба о. Филоненка в цім напрямку безперечно має велике значіння, а особливо місцеве значіння. Не треба забувати, що в Кам'янці панує польська інтелігенція, рідна по духу з галичанською, що на все українське дивиться з погордою і скрізь товче, що українці ніяких культурних здобутків не мають. Та й справді, було поглянеш кругом себе і ні чого свого не бачиш — кругом костьоли та инші пам'ятники польської культури; собори, перероблені з костьолів, теж нагадують про польщизну, а як не нагадують, то так прикрашені лубочною візантийщиною, що ніякого живого духу в них не доглянеш; та й ніде нічого живого не забачиш: стороння сила польщизну зіпсувала, український дух придавила, а свого нічого не утворила; скрізь руїна та безладдя. Хто з селян не побуває в церкві на Руських Фільварках, той не нахвалиться нею, і цього вже літа по бажанню самих селян, що побували в цій церкві, розмальовано тими ж самими художниками в українськім стилі ще дві церкви: одна в селі Тинній, а друга в с. Кормільчах, на Поділлі, третя ж має бути не тілько розмальована, а й збудована в українськім стилі в селі Попелюхах. Крім того, недавно комітет, що заправляє будуванням церковно-археологичного музею в Кам'янці, постановив вдатися до архитектора Кричевського, щоб він склав їм проект будинку музея українськім стилі. Справа, як бачимо, розростається. Через то варто, щоб за неї взялися тямущі люде, а не ділетанти та „космополіти” штуки, щоб нею зацікавились ширші круги громадянства; тим більше, що це не так то й дорого коштує. Розмалювання, напр. Русько-Фільварської церкви обійшлося всього на всього і з фарбами і з працею художників — 1400 карбованців. А чи не більше ж то грошей пропадає на лубочну мазню? 
