Міністр народньої освіти вперше виступає з промовою перед депутатами Думи. Зала повнісінька. Міністр читає промову по записці голосно і виразно. Міністр виказує своє задовольнення з приводу того, що законопроект міністерства і законопроект, вироблений комісією, має багато спільного, але визнає потрібним спинитися на деяких місцях в проектах, що не погожуються між собою. Уряд виключає з законопроекту церковні школи, а комісія і їх підводить під діяльність свого законопроекту; уряд не може з цим згодитися, і вимагає, щоб церковні школи були виключені з законопроекту. До цього часу церковні і світські школи йшли кожна своїм шляхом до одної мети. Міністерство освіти не вважає потрібним об'єднувати їх і тепер - хай поруч працюють на користь рідному краєві. (Оплески правих). Що ж до того, щоб навчати по инородчеських школах рідною мовою, то на цьому погожуються обидва проекти: на рідній мові в школах нерусскої людности можна дозволити навчать тілько перших два роки. Далі міністр стоїть на тому, щоб за шкільними радами лишилося право по своїй волі назначати учителів і позбавляти їх посади без „объясненія причинъ». Губернські і повітові предводителі дворянства повинні мати першу роль в шкільних радах. Міністр не згожується на передачу шкіл з рук інспекторів та директорів в руки инших людей. Особливо міністр стоїть на тому, щоб і надалі інспекторі та директорі мали право припиняти постанови шкільних нарад і скаржитися на них. (Оплески правих і націоналистів. Центр і ліві сидять засмучені. Праві радіють. Пурішкевич кричить: „От і немає ілюзій!"). Єнікеєв визнав, що проект йде в розріз з прінціпами педагогії і вносить в школу політику; грубо ламає права инородців, дає їм замість загальнопросвітньої школи курси русскої мови. В Англії инородці мають свої університети, в Росії не дають їм рідної початкової школи. Оратор висловлює бажання, щоб кращі представники Думи уважно віднеслися до цього. Коваленко 2-й каже, що школа не повинна підривати ні державної єдности, ні православної віри, а тому уряд має пильно наглядати за нею. О. Гепецький заявляє, що промова міністра зробила радісне вражіння і розвіяла сумний настрій, що нагнали своїми промовами Капустін та Караулов. Він указує, що коли в 17 столітті мало не всі школи були під керуванням церкви, —між людністю була мало не загальна грамотність; він каже, що і в Англії більша половина школярів навчається по церковних школах. Обертаючись до центру, оратор прохає його підтримати русске духовенство, яке бажає удержати за собою церковні школи. Він дивується, як тілько можна посягати на церковну школу, за яку стоїть принаймні половина всеї Росії. (Гучні оплески націоналистів та правих). Максудов вимагає мусульманам рідної мови для навчання і в мусульманські школи тілько мусульманів учителів. Що більше будуть нас давити, то дужче будемо ми сперечатися казав він: — ми були, є і будемо мусульманами. (Оплески опозіції). Свящ. Машкевич каже, що проект не задовольняє ні одну партію, котра має виразну фізіономію, а тому радить всім партіям разом голосувати проти проекту. Далі засідання буде в понеділок.
