- В міністерстві освіти. Новий міністр освіти, як видно, рішив бути дуже обережним. Він нікому не висловлює своїх думок і старається уникать видатних питань. Навіть в розмовах з товаришами по кабінету він не говорить вільно. Говорити про університетський статут він теж не хоче. Недавно з приводу цього статуту д. Кассо розмовляв з головою кабінета міністрів П. А. Столипіним. В розмові, як переказують, Столипін зазначив, що кабінет не хоче обстоювати проекти університетського статуту в цілому. Де-які члени кабінету міністрів не погоджуються з статутом, але зразу взяти його назад не можна через те, що це буде так, начеб то кабінет зрадів одставці Шварца. І от новому міністрові приходиться дивитись на два боки. Поки що він намагається заслужити славу простого і ввічливого міністра. Так, він трохи не перший з міністрів розіслав всім чиновникам які йому представились свої візітові картки.
- Доля вчительки. Незвичайно тяжка картина виявилася на земському зібранні в Суджі. Земська вчителька Кіселева подала прохання, в якому описує страшне діло. Вона призначена була вчителькою в село Меньший Каменець і тілько проживши там пів року довідалась, що всі жителі того села слабі на венеричну хворобу. Інспектор, який призначив її на посаду не попередив її. На другий рік учителька подала прохання, щоб її перевели з того зараженого села, але на прохання її не звернули уваги. На другий рік нещасна вчителька заразилася венеричною хворобою сама, заразила свою маленьку дитину і сестру. В кінці шкільного року вона звернулася до земського лікаря Кнісена, щоб він лічив її, але той потребував з неї 500 карб, за гоїння. Потім він зглянувся над її бідою і згодився лічити за 50 карб. та 10 карб. потребував за лікарство. Гоїв лікарь дуже кепсько. Дістать потрібних 50 карб. вчителька не мала звідки і мусіла продать єдину свою коштовну річ — золоту медаль, що видали їй в гімназії. Все таки не стало доплатити Кнісенові 5 кар. і от на підставі цього нещасна вчителька і просить видати їй допомогу на гоїння та перевести в иншу школу, бо далі жити в тому селі вона не може. 
- Справа Восторгова. Діяльність Восторгова на Кавказі звернула на себе увагу нарешті синоду. „Ръчь” переказує, що Восторгов в кінці цього місяця подасть доклад в синод про ті відомости, які про нього подали газети. В синоді рішили реагувать на „місіонерську" діяльність Восторгова. Говорять, що синод не втручався досі того, що ждав, поки візьмуться за цю справу родичі гімназісток, які потерпіли од Восторгова на Кавказі. Тепер синод рішив покласти край. Ієрархи гадають, що газетні звістки про Восторгова темною плямою лягають на все духовенство. Як що Восторгов не дасть докладу до кінця октября, синод сам потребує від нього пояснення. 
- Врядник Дорошек. В самарському окружному суді судили врядника Дорошека за те, що він украв у селянина Капітанова векселів на 500 карбованців і підробив підпис на них, яким гроші по векселях доручалося взяти йому. Підписи ті зробив для врядника писарь поліцейського управління Грабовський. Врядника присудили до арештантських рот на 4 роки, а Грабовського, як неповнолітнього на півтора роки в тюрму. 
- Забастовка. В місті Тейково, володимирської губернії, забастувало 5.000 робочих товариства А. Каретнікової. Забастовка йде тихо, без небажаних і некористних для самих робочих заколотів. Почалася вона з жінок, що роблять на фабриці. До них прилучилися зараз же чоловіки з прядільного одділу, а потім — всі робочі з ткацького одділу.
