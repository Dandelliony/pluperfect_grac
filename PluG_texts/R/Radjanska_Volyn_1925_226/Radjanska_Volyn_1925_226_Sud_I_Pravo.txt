Суд і право.
Запитує бюро довідок при хаті-читальні с. Шуляйок, Миропільського району: 1) Яким чином можна оскаржити й куди, як нарвиконавець описує майно на продаж по виконавчому листові, а майно не належить тій особі, на яку подано в суд. 2) Який час може бути в силі виконавчий лист; 3) В якому порядкові й у якому розмірі свідки можуть одержати нагороду. Відповідь. 1) Скарги на вчинки судового виконавця подається тому народньому судді, в районі якого виконується рішення суду. Скаргу треба подати в сьомиденний строк, при чому ії подається безпосередньо народньому судді, а не через судвиконавця. Постанови нарсудді по скаргах на несправедливі вчинки судвиконавця є остаточними й дальше оскаржувати їх не можна. Треті особи, майно яких було описано за борги відповідника, можуть або оскаржити вчинки судвиконавця, або пред'явити на загальних підставах позов до виконавця й боржника про право власності на описане майно й про виключення його з опису (по місцю знаходження арештованого майна). 2) Для виконання судового рішення строків немає й воно повинно бути виконано. 3) Свідки, викликані в карних справах слідчими органами, мають право на повернення витрат для проїзду по залізниці туди й назад і на нагороду за прогаяний час. Заяву треба подати в той суд, де розбирається справу. Запитує селянка Марія Ковальчук з Фасової. — Чи може суд на утримання дитини присудити гроші лише з матери. Відповідь. На утримання дитини суд присуджує з того батька (отця чи матери), який має з чого утримувати дитину. Суд може покласти утримання дитини на одного з батьків, цілком звільнивши від цього обов'язку другого батька. У даному разі присудили, щоб дитину утримувала мати, цілком правильно, бо, як видно з вашого листа — мати має на що утримувати дитину, а батько, в якого зосталась дитина, ніяких засобів до цього немає.
