Промови на могилі Бориса Грінченка.
Од ради б. товариства „Просвіта“.
Л. Яновської.
	Не промову казати, а тужити, як тужать звичайно люди над тілом дорогої, рідної істоти, хотіла б я над цією могилою. Не тільки —бо славнозвісного письменника: найдорожчу, найближчу людину ховаємо ми, українці, сьогодня навіки під землю, найдорожча родина йде навіки з наших очей. 
	Вся преса шанує нашого дорогого небіжчика найдужче, як відомого українського діяча, але чи всі знають, який то великий, повний трагичного значіння зміст криється в тих словах: „український громадський діяч?“ 
	Громадський діяч всякої иншої нації —то вільний син своєї батьківщини; то людина що обірає сама по добрій волі собі шлях до праці що працює в тій чи иншій сфері відповідно своєму хисту, таланту, сімпатіям, що віддає свій час питанням, поставленим на чергу природньою еволюцією життя його рідного народу. Український громадський діяч ніколи не знає, не передбачає свого шляху —він йде тією стежкою, на яку пропустять, він мусить мати хист на все, охоту до всього, він мусить рахуватися з кожним фактом з життя чужих надій, роздимати кожну искорку нації, кинуту його батьківщині з чужої ласки, застерігати од каміння, що може кожної хвилини посипатися на голови братів його несподівано. Він мусить бути вчителем, наставником, порадником, заступником, вартовим своєї батьківщини — він мусить бути цілою, ідеальною людиною з чулим серцем, готовим відкликнутися на всяке національне горе великою душею, повною, непохитної віри в найчистіші ідеали, ясним разумом, навіть великої фізичної сили, щоб виконувати ту силу праці, яка лежить па його плечах. 
	Слово та діло стоять міцно спаяні на його прапорі. Український громадський діяч не може проповідувати, склавши руки, не може і працювати, не проповідувать —бо йому нема з ким поділити своєї праці—він майже завжди одинокий. 
	Громадським діячем по всіх инших народах може стати кожен, хто має од природи хоч трохи більше енергії чи розуму за середню людину. Українським громадським діячем може бути тільки велетень од природи. Доля майбутнього українсько-громадського діяча з самого раннього віку — доля зерничка, що впало і на добрий ґрунт та лежить надавлене, прикрите цілою горою всякого бруду і од соняшного проміню і весняного дощу... Його ніжний паросток мусить пробиватися кріз цеглу, цурпалки, обминати склянки, гвіздки, що накидала зверху, навколо чиясь ворожа чи неохайна рука і треба, щоб воно мало надзвичайну життьову енергію, феноменальну силу волі, щоб таки нарешті побачити сонце та зазеленіти... Але феноменальні велетні то не частий дар Божий по всіх націях... Як одиноке дерево серед закиданої камінем пустелі стоїть довгі роки одинока постать українського громадського діяча —і як одиноке дерево він захищає рясним листом своїм всіх стомлених мандрівців од спеки, задовольняє плодами своїми жагу прохожих, але його ніхто не захистить, коли злодії обкрадають його, коли буря ламле його вершечка, і грім направляє насамперед свої стріли на його. 
	А коли щаслива доля або щасливий випадок убереже його від злодіїв, бурі та грому — його чекає лихо страшніше за бурю та грім —це лихо, —-його власна слава. Широка, признана слава українського громадського діяча, його популярність —то смертний присуд всій його діяльности, і чим користніша була його праця, чим більшу сімпатію здобула вона серед громадянства —тим швидче той присуд ствердився. Сумна недавня історія нашої „Просвіти“  —то найяскравіший зразок такої смерти. 
	„Просвіта“ — остання дитина нашого дорогого небіжчика. Без грошових засобів, за допомогою тільки маленького тісного гуртка людей він власною енергією, силою глибокої віри своєї та безмежної любови до батьківщини з'єднав навколо себе розрізнену, рос кидану українську інтелігенцію, згуртував її в одно товариство, заснував інстітуцію і за 4 роки підніс її на надзвичайну височінь. Але ореол слави враз погубив її. 
	Немічна, нездатня до інтенсівного життя каліка волочила б напевне довгий вік, сильне ж, дуже, свідоме чадо українського громадського діяча мало вже заздалегідь виготовлений присуд на смерть. 
	Тисяча верст відділяла Бориса Дмитровича від „Просвіти“; зроблені були всі заходи, щоб він не довідався про сумну долю її, але він все ж таки дізнався. 
	Смерть „Просвіти" —то остання звістка на чужині з дорогої батьківщини, то була остання новина, яку поніс дорогий небіжчик наш на той світ- 
	Але чи винна в тому безталанна батьківщина? Чи такою звісткою марили українці віддячити своєму вчителеві, наставникові та заступнику за 30 років невсипущої праці його на користь батьківщини, за всі муки, перенесені їм заради неї? Ні! криком безмежного відчаю, стогіном тяжкого жалю та туги переповнені всі телеграми. Щирі гарячі сльози льються по всій Україні і серця всіх українців з'єдналися одним почуттям великого національного горя. 
	Нема сили вирвати з рук смерти дороге тіло, нема змоги повернути його до життя, але знайдеться і сила і змога вирвати з пазурів смерти ті ідеали, яким служило весь вік свій це тіло; знайдеться й сила, щоб провести їх у життя. Всі грошеві і духові засоби знесуть українці до однієї скарбниці—і ця скарбниця носитеме дороге ім'я небіжчика — ім'я Бориса Дмитровича Грінченка. 
	Вічний спокій твоєму стомленому змученому тілові, дорогий наш мученику брате, і довічня пам'ять імені твоєму, наш незабутній вчителю!
Од польського громадянства» 
(текст польською софт не розпізнає, я не володію польською, тому не можу це вводити вручну)
Переклад з польської мови.
	Ви, українці, і ми, поляки, сьогодня ховаємо дорогих нам, великих людей. В Гродні завтра насиплють могилу над труною нашої Елізи Ожешкової. Ми тут стоїмо над труною Бориса Грінченка, для котрого, як і для Ожешкової, провідною зіркою в його працьовитім житті, була любов до народу. Зробив він багато. Діяльність його така важка й так витривала над внесенням каганця освіти під стріхи простого люду, і то в такі важкі хвилини, коли звідусіль падають громи і ставляться перешкоди для затримання розвитку національних культур, запевнила йому любов у своїх і пошану у всіх людей розуму і серця. То не час тепер навіть перед цими свіжими могилами підпадати роспачу. Власне останки таких борців, котрі не перемогою, а серцем — любов'ю здобувають прихильників і будять народи, повинні нам буть вказівками дальшого ведення їхньої праці, перерваної смертю. Розвій свідомости і кожне просвітнє огнище, що повстало під впливом творів, що лишив Грінченко, будуть дня нього міцнішим від бронзи монументом, бо пам'ять про нього шириться в серцях народу, і хоч його останки зникнуть в тій домовині, добре і здорове насіння, щедро роскидане його рукою, зійде і—розвиватиматьея для добра України. Честь його останкам!
Од Білорусів.
А. Бульби. 
(Переклад з білоруської мови). 
	В той час, коли хмари заволікають небо, коли люде, блукаючи, шукають нових шляхів, в ту хвилину, коли шакали шукають здобичі, коли здається, що неправда та зло над світом опанували, — тоді страшно тяжко згодитися, що найкращі люде нас покидають. Ще зіллям не поросла могила Геркулеса української сцени, як прийшла звістка з-під ясного неба Італії, що не стало сіяча правди й світа, Бориса Грінченка. 
	Чоловік, що тримав руку на пульсі сучасного життя, був переконаний, що рідна мова —це не мертве слово, а рідна школа—це право людини, не може бути і нам, білорусам, чужим. Він не запродався у ридван всевладних та сильних, не шукав оплесків, а йшов шляхом тернистим, мозольним, працював над рідною мовою, над рідною школою, показав, що скарби думок великих людей Заходу мають певний ґрунт на українській землі. В сучаснім сумнім житті він запалив вогонь, котрий проб'є хмари і наші очі у свій бік поверне. І цей вогонь розбудить свідомість народню і з'єднає всіх нас. І в той час, коли ви, брати українці, ховаєте найкращого свого громадянина і коли ваші голови схилились від горя, котре вас пригнітило, —ми схиляємо наші перед чоловіком і народом, що таких синів має. 
	Уклін тілові твоєму і честь духові твоєму!
Сд редакції „Ради".
Ф. Матушевсьного.
	В далеку, невідому дорогу ідеш Ти од нас, наш дорогий, незабутній товаришу! В ту дорогу, з якої вже немає вороття... Не вернешся вже Ти до нас, бо від далекого берега вічного спокою, до якого бурхливе море життя прибило твого човна, ще ніхто й ніколи не вертався... Ідеш од нас на віки! 
	Стоючи над твоєю домовиною, ми позбавлені змоги в останнє глянути на твоє високе чоло, завжди повне глибоких і многоплідних дум про Вкраїну; в останнє побачити твої груди, в яких билося гаряче серце, налите вщерть палкою любов'ю до рідного народу; поглянути в останнє на згорнуті на грудях натружені невпинною працею твої руки; позбавлені змоги подержати ці благородні, товариські руки в своїх, щоб перед розставанням на віки, віддати Тобі, дорогий товаришу, чолом, подякувати за твою велику працю для рідної країни і її народу, за той багатий скарб, що за своє коротке життя Ти надбав і лишив нам в спадщину. 
	Не злото, не срібло, не статки — маєтки в спадщину по Тобі нам лишилися. Па Тобі лишився скарб, якого не бере тлін і до якого навіть нввблаганна смерть не знає шляху: скарб, який живе і житиме, поки світу сонця на землі. Скарб цей — слово. Слово „німих рабів“, яким так возвеличив цих рабів перший геній українського слова — Шевченко, слово, що його наш геній поставив коло „німих рабів“ цих „на сторожі“,—  це слово Ти, дорогий товаришу, взяв як дорогоцінне знаряддя, орудував нам все своє життя сам, щоб надбати для „німих рабів“ яко мога більше скарбу; цілий свій вік скликав зо всього простору Україна працьовників, щоб вони своєю працею збільшували той дорогоцінний скарб, цілий вік скликав і збільшував сторожу коло „рабів німих“. 
	На півдорозі Твого життя, під час гарячої праці коло улюбленого діла Тебе, дорогий товаришу, настигла смерть. Твоя смерть вразила в саме серце нас, спілників по праці, робітників і вартових слова, але знай, дорогий товаришу, що ми стоїмо на варті. 
	Зійшовшись коло Твоєї домовини, щоб вирядити Тебе, дорогий товаришу, в далеку дорогу, ми робітники і вартові українського слова, низенько вклоняємося Тобі; вклоняємося до самої матері-землі, що прийме Тебе зараз, за Твою велику працю і за той дорогоцінний скарб, що Ти лишив по собі нам в спадщину і над твоєю домовиною даємо обітницю дбати, щоб дорогий той скарб подесятерився. Вклоняючись Тобі, дорогий товаришу, до землі від імени працьовників слова за Твою надмірну працю і великі заслуги перед рідною країною, я вкупі з цим від імени своїх товаришів прохаю Тебе простити нас за те, що як ми, ходючи з Тобою за одним плугом на рідній ниві, може коли, по волі чи по неволі, Тебе образили. 
	Прости, і прощай, на віки прощай, любий, дорогий товаришу!
Од „Української Хати“.
П. Богацького.
	Жертви й смуток, жертви й смуток — така доля України... Темніє наше життя, гаснуть найясніщі зорі неба України... Не встиг розсіятись сум після одної смерти, як ось здвигаються береги нової могили, могили над домовиною нашого любого учителя — Бориса Грінченка... 
	Умер великий чоловік України... Умер апостол, евангельське слово якого так голосно лунало по нашій землі, умер пророк відродженної України, її славетний герой... Умер один з тих зобраних, що прийняв свячений вогонь любови до рідного народу з рук на руки од самого Творця її. Це — левіт храма — України, який віддав всього себе на службу величній ідеї, який з гордістю, і з побожністю віддав своє серце, свій розум, свої сили в невеличке багаття свого часу, щоб піддержати його в скрутну добу, щоб розвести великий вогонь і показати славу, славу України... Це один з тих, якими розквітло життя України... Це цвіт її і од них її краса і аромат... Це сіль нашої землі... 
	В лиху годину вийшов він на роботу... Навколо темнота стояла тяжка, все спало, як в могилі... Засвітив він свій „досвітний вогонь" і пішов вперед. Його могучий дух не страшився великих змагань, не одрікалось його гаряче серце од своєї улюбленої ідеї і йшов він твердо й гордо все далі вперед з одним тільки прапором, з однією тільки метою; „віддати себе праці за для високої ідеї щастя відродження рідного народу“... 
	Борис Дмитрович, цей завзятий син України, з молодечим запалом і енергією працював в нетрях її — рубав зло, корчував неправду, розчищав темну гущавину її і на чистих прогалинах будував перші аванпости тим полкам, які підуть за ним. Страшне діло!. він будувався в пустині, але не лякали його можливі блукання, даремна трата сил, величезність риску і несчисленні негоди. Він вірив, що стоки» на міцнім ґрунті, на певній путі... Промайнуло 30 років його невсипущої праці і ми, його молоді наступники, втратили свого вчителя, свого наставника, але перед нами горить соняшний промінь його великого, ясного духа; перед нами чисте поле для праці; завдяки його мозолям, нам розкривається безмежний обрій будучої, великої, славної, щасливої України, а за нами, на гасло запалене любов'ю його серця, йдуть і підуть сотні, тисячі... ще й ще... вірні сини свого краю... 
	Він вмер, виборовши нам право на життя, ми повинні отут біля його славної могили дати клятву, непорушну клятву, шанувати його память вічно і вічно дбати за честь, за славу, за долю України... Бо-ж слава України —це слава славних будівничих її, слава тих „каменярів“ , що винесли її на своїх плечах... 
	Тобі-ж, один з дужих каменярів, лавровий вінок нашої глибокої шани, тобі кращому представникові українського слова наш низький поклін і вічна шана... Спи спокійно, славний працьовнику, чи краще відпочивай отут під ясним, рідним небом, серед любої тобі краси і спокою... І будуть шуміти над тобою верби, старі, похи лі, дупласті вже, але рідні, вкраїнські верби... А ми вкриємо твого могилу барвистими квітками і підемо, щоб вкрити твоє ім'я живими квітками нашої праці...
