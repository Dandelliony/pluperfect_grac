Промова Лучицького.
	Лучицький не розуміє, через що в залі запанувала така ворожість одних до других. Адже ж мова мовиться не про автономію Західної країни, але про заведення земства, що по характеру своєї діяльности не повинно зачіпати національної ворожнечі. Думська більшість та уряд, обороняючи проект, доводять необхідність заведення „російської культури“. Розуміння „культура“, звичайно зміняється, але ж окремої польської дорожної або агрономичної культури немає. Польських земських шкіл в Західній країні не буде, за браком польської маси, а тимчасом жахаються спольщення людности. Західний край не зполячився, протягом довгих часів під польським пануванням. Боротьба російської культури з польською виявилась у двох течіях—в козацтві і інтелектуальному зрості на Вкраїні. Боротьба з кріпацтвом на ґрунті народнього саморозуміння привела до утворення самостійної української держави. Про який русскій народ в західних губерніях можна говорити тепер, коли в цьому краї живе особлива народність? (Шум на правих). Російська ж політика напрямлена на знищення національних рис українського народу, знищення незалежности національної фізіономії України. Проектоване земство продовжить політику пригноблення народних мас, не утворить культури, а тільки викличе взаємну ворожнечу, що значно стихла тепер в краї. (Оплески на лівих). 
	Св. Юрашкевич вимагає, щоб поляки з думської трибуни признались, що вони зреклися свого націонализму і мрій про Відродження Річі Посполитої. Далі промовець говорить про значіння католицтва в спольщенні країни і висловлює побажання найкращої піддержки православія. (Оплески на правих).
