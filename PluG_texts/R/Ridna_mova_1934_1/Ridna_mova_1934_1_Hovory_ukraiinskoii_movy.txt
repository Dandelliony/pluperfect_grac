Говори української мови.


Стара лемківська колядка.


В часі мойого побуту в Явірці Ліського повіту вдалося мені записати чимало цікавих старих колядок. Одну з них подаю нижче для читачів “Рідної Мови”. Зазначую, що другий рядок цієї колядки повторюється як рефрен по кожнім дальшім рядку. Наголоси на передостанньому складі.


Ґівча-жидівча на воду бігло,
Вийдіти, люди, Бога видіте!
На воду бігло з двома вінивками.
Єдну зачерло, другу не встигло,
Другу не встигло та й домів бігло.
Та й домів бігло, вітцю повіло:
Ой тату, тату, штось бим повіла,
Штось бим повіла, што їм виділа.
Юж тото встало, што замуроване, –
Жид когута пече, словойко рече:
Тогди то встане, як когут з рижна злетить,
Як з рижна злетить, на воблак сяде.
На воблак сяде, крилами стрепле,
Крилами стрепле, красні заспіват.
Когут з рижна злетів та й на воблак сів,
Когут ся стрепа, красні заспівав,
Когут заспівав, а жид стовпом став.


Колядку цю знає тепер тільки кілька людей у селі.


Сянік. Франц Коковський.


Скорочення дієслів у лемківському говорі.


Уже пок. Іван Верхратський у своїй праці про говір галицьких лемків звернув був увагу на те, що в лемківському говорі часто стрічаються стягнені форми дієслів. На думку Верхратського, ці форми стрічаються особливо в Сяніччині. Такі самі скорочення стрінув я також у Ліському повіті в ceлax Явірець, Луг, Завій, Струбовиська. Говорять там: “няй ся ке” (кає) – нехай боїться; “він ґазде – (ґаздує)”; “няй варе” (варує) – береже; смаке – смакує. Побіч того стрічаються там такі загально вживані на Лемківщині форми, як: возь, подь, тра, смоть або смонь, ідь,
шмар, понайбі або помайбі (nомагайбіr), не бамся (не боюся); мам, меш, ме (маю, маєш, має).


Сянік. Франц Коковський.


Як сліпий просить милостині.


Те́мний я каліка,
Прошу Вас про Бога,
О людкове - народкве,
Майте щирость Божу,
Побирайте на Бога
Та на мене, темного каліку,
Бо я світика білого не виджу,
Ані сонічка не виджу.
Подаруйте темникові!


Записано в Бачові від 52-літнього сліпця Канюка Андрія, 8. IV. 1933. Бачово – це село на Підкарпатті коло Мукачева.


о. Антін Станканинець ЧСВВ.


Змаститися – це слово часте в нас, і визначає „не заховувати посту".


Судова Вишня. о. Євген Модрицький.