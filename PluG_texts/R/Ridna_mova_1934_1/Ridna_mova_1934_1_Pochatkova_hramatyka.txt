“Рідне слово”.


Початкова Граматика української літературної мови.


Для першого року навчання й для самоуків.


        Передмова.


Складаючи свою Початкову Граматику для народньої школи й для самонавчання – “Рідне Слово”, я передовсім пильнував дати таку книжку, щоб вона була більше до читанна та на практичні вправи для вивчення рідної мови, і щоб в ній було якнайменше завчати напам'ять. Я дбав кожну лекцію вести так, щоб висновок приходив сам собою, і щоб подані правила були тільки на повторення та для самоконтролі.


Кожна лекція в цій Граматиці склада-
ється з таких чотирьох частин.


1. Спочатку я подаю матеріял, що на основі його вчитель веде дану лекцію; це або ціле оповіданнячко – його читають уголос, аналізують, потрібні місця виписують на таблицю й роблять необхідні висновки; або це коротенькі приклади,­ їх краще всі переносити на таблицю. Про оповіданнячка дбав я, щоб вони всі змістом своїм дали початковий курс українознавства.


Самоуки мусять початковий матеріял кожної лекції перше голосно й уважно перечитати собі, звертаючи пильну увагу на все, що їм нове чи незнане. По цьому обов'язково перепишіть цей матеріял до зшитка (на зшиткові напишіть: “Зшиток для вивчення української мови”) ; списуючи, підкреслюйте все вам незнане й пильнуйте завчити писання кожного слова; пильнуйте також самі виробити собі правила про те, що пишете.


2. За прикладами я скрізь подаю дрібненьким письмом контрольні питання до лекції. Ці питання я подаю не тільки
для учнів чи для самоуків, але й про самого вчителя, – це план його лекції, тут показано, що треба зробити з поданим матеріялом; питаннями цими я нагадую все те, про що треба поговорити з учнями й на що саме повинно звернути їм пильну увагу; для учнів – це план пригадати собі лекцію.


Самоук мусить всебічно обміркувати всі контрольні питання, пригадуючи те, що записав до свого зшитка. Не заглядайте до далі поданих правил, – пильнуйте самі ці правила скласти. Коли б на якесь питання не вміли відповісти, запитайте про те вчителя, священика, або пишіть до "Рідної Мови" .


З. Коли матеріял уже пророблений, коли учні чи самоуки самі зробили потрібний висновок, тоді тим, що не можуть відразу добре запам'ятати, що вони вчили, а самоукам для контролі своїх думок я подаю граматичні правила, – їх треба уважно перечитати для повторення й запам'ятання; що видрукуване чорним письмом, завчіть його сильніше.


4. І на останку йдуть завдання. Більшу частину їх я призначаю на добре вивчення основ українського правопису; решту завдань призначено на те, щоб учень збагнув самий процес життя мови, – тут учитель веде розмову з учнями й доводить їх до потрібних висновків. Самоуки пильнують ці висновки зробити самі. Нагадую, що в завданнях йде ґрунтовне вивчення української мови:
тим то нехтувати цими завданнями ні в якому разі не можна. Хто не проробить пильно всіх завдань, той рідної мови не навчиться. Водно́час із навчанням українського
правопису, я навчаю передавати думки свої словом і на папері. В перших трьох виданнях цієї книжки були для цього відповідні малюнки, тепер їх дати – через брак матеріяльних засобів – не можемо, тому заступаємо їх відповідними завданнями на маленькі оповіданнячка. Пильнуйте, щоб ці оповідання відразу були цілими й закінченими, по змозі гарненькими змістом і формою. Я раджу складати оповіданнячка в школі перше гуртом і вже потім нехай запишуть його самі учні. Нічого ніколи не пишіть, наперід добре не обдумавши.


У другій частині "Рідного Слова" розповідаю й головніші відомісті з української Стилістики та Ритміки, бо вважаю, що Граматику й Стилістику треба викладати разом, як одне ціле - наука про мову.


Скрізь у своїй книжці, особливо в ІІ частині, я пильную показати повільний історичний розвій нашої мови; я бажаю, щоб учні зрозуміли, що звуки й букви – не те саме, щоб вони зрозуміли й життя звуків. У двох частинах цієї Граматики я пильную подати учням всі головніші основи українського правопису й Граматики нашої літературної мови, щоб тим навчити їх зовсім грамотно писати й розумітися на головних питаннях нашої мови. Скрізь я навчаю не місцевої мови, але мови всеукраїнської літе-
ратурної. Нехай дитина чи самоук уже з першого року навчання призвичаюється до соборної літературної мови.


Звертаюсь до шановних учителів, що навчатимуть по моїй книжці, а також до самоуків, що вчитимуться з неї, зо щирим проханням поділитися зо мною своїми думками про цю книжку, – що в ній трудне, які завдання можна опустити, а що варто додати. За такі вказівки наперед сердечно всім дякую.


Іван Огієнко.


1. Речення.
Моя мова.


Моя мова зветься українською. Я її дуже шаную. Своєї мови я навчився найперше від мами. Українська мова наймиліша мені за всі мови в світі. До гробу не забуду рідної мови.
Порахуйте, скільки тут окремих думок чи речень? Із чого складається кожне речення? Скільки в реченні може бути слів? Якого знака ставимо поміж реченнями?


Мова наша складається з думок.


Кожна окрема думка, проказана, або написана, зветься
ре́чення.
В кінці ре́чення ставиться кра́пка.


Завдання 1. Спишіть оце Шевченкове оповіданнячко і поставте між реченнями крапку. Порахуйте, скільки тут речень.


Вечір.


Садок вишневий коло хати Хрущі над вишнями гудуть Плугатарі з плугами йдуть Співають ідучи дівчата Сем'я вечеря коло хати Вечірня зіронька встає Дочка вечерять подає


2. Слово.
Пиши уважно.


Хотів один вояка сповістити своїх батьків, що він заслаб на війні. Батьків своїх ваш дуже жалував та шанував, і боявся, якби не налякати їх сумною звісткою.
І от він надумав написати їм, що він тільки слабує на груди, і що його не ранили. Він був малогра:мотний і написав додому так: Слабуюгрудьминіранили.


А батьки вдома прочитали листа цього так: Слабую, грудь мині ранили. І гірко плакали стара мати, і з печалі сохли понурий батько…


Що хотів написати вояка? Чим він помилився? Як йому треба було писати? Як прочитали старі батьки? А хто ж винен, що так сталося? Чому треба писати окремо слово від слова? Добре було читати, як колись удавнину писали, не розділяючи слова від слова? Запам'ятайте, що в книжковій мові слово батьки - це батько й мати (не кажіть родичі), а родичі - це рідня взагалі, але дальші.


Речення наші складаються зі слів. Коли ми пишемо, то слово від слова треба писати окремо. Приклад: Люблю рідну мову – тут три слові.


Завдання 2. Спишіть оцього віршика і полічіть, скільки тут слів; частки “на”, “в” рахуйте за окреме слово.
Малесенький хлопчик
Зліз на стовпчик,
В сопілочку грає
Христа прославляє.


Завдання 3. Складіть речення з оцих слів. Де треба, поставте крапку.


Хлопчик читати книжка (=Хлопчик читає книжку)
Мати варити їжа
Батько їхати поле
Собачка стерегти хата
Корова пастися череда
Женці жати жито поле


3. Слова-частки.


Надумали Гриць із Оленкою піти до батька на поле. До поля ж іти було далеченько, а дороги вони не знали. Йшли вони, йшли, та й прийшли не в поле, а до чужого села. В селі їх розпитали і вернули до батька. Коли б не добрі люди, загинув би Гриць із Оленкою.


Які тут коротенькі слова-частки? Порахуйте, скільки їх? Як їх писати коло слова? Запам'ятайте, що й частки “же”, “ж”, “би”, “б” пишемо окремо; пишемо “та й”, а не “тай”; ніколи не вживайте “зі”, пишіть “з”, “зо” або “із”. Чи добре було б, пишучи всі частки окремо від слів, писати “б”, “би”, “ж”, “же” разом із ними?


Маленькі слова-частки: на, до, та, та й, по, під, за, а, і, в, з, із, зо, би, б, же, ж і інші пишемо окремо від слів.


Завдання 4. Спишіть оці речення й замість крапок .... поставте потрібне слово-частку; частки пишіть окремо від інших слів і попідкреслюйте їх однією лінією. Поміж реченнями поставте крапку.
Мати пішли .... річку
Батько поїхали .... млина
Брат .... сестрою помиряться
Школярі йдуть …. школи …. книжками
Меле вітряк .... селом .... полі
Усі .... Богом ходимо
Співав …. …. голосу .... маю
Повалив …. …. випросив


Кажемо “підкреслити”, а не “підчеркнути”. Пишемо: “з сестрою”, а не: “зі сестрою”.


4. 3вуки та букви.


і-д-и, і-д-и, д-о-щ-и к-у,
з-в-а-р-ю т-о-б-і б-о-р-щ-и к-у
в п-о-л-и-в -я-н-і-м г-о-р-щ-и-к-у


З чого складається наша мова? З чого складається речення? З чого складається слово? Полічіть, скільки звуків у кожнім із оцих слів? Чи все одно – буква та звук? Кажемо частіше "буква", або по-латинському "літера".


        Кожне проказане слово складається із звуків. Кожний звук у письмі передаємо окремим значком або буквою чи літерою. Звук і буква не одне й теж: звуками вимовляємо й чуємо, а букву тільки пишемо й бачимо.


Написаний звук зветься буквою. Проказана буква є звук.
Завдання 5. Спишіть оцю заповідь і над кожним словом напишіть число, скільки в ньому звуків.


Шануй свого батька й матір, і добре тобі буде і довго житимеш на землі.


5. 3нак м'якшення ь не звук.


Д-я-дь-к-о, з-ю-зь-к-а, л-ю-ль-к-а, б-а-нь-к-а, в-о-сь-м-и-й, б-а-ть-к-о, ц-я-ць-к-а. М-і-дь, к-н-я-зь, с-і-ль, к-і-нь, в-і-сь, ш-і с-ть. Р-а-й, кр-а-й, п-о-ль-сь-к-и-й. Коn-кінь, сzеsс-честь.


Чи кожен: звук має свою букву? Чи буква ь має свого pвука? Полічіть, скільки в цих словах звуків і скільки буков? Чи стільки в слові буков, скільки звуків? Чому в слові більше буков, як звуків? Як в мові польській зазначу’ться м'який звук?


Кожний виразний звук має свою букву; кожну букву можна проказати. Тільки одну букву ь не можна, бо вона не звук, а тільки значок м’якшення.


Завдання 6. Спишіть оцю колядку й порахуйте, скільки в кожному слові звуків і скільки буков; над словом поставте число звуків, а під словом число буков.


Я маленька дівонька,
як у полі квітонька,
спідничка рябенька,
чобітки шкапові,
будьте з святом здорові.