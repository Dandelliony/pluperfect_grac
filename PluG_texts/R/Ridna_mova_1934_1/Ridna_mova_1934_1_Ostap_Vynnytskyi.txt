Бігме.


Вигук-божба "бігме" в сьогоднішньому значенні "справді, доправди" зустрічається вже на поч. XVII ст. в одній з інтермедій Якова Гаватовича, писаних східньогалицькою говіркою й надрукованих готицькими буквами (т. з. швабах) 1619-го р. у Львові (див. транслітерацію перводруку латинкою у статті Мих. Павлика: “Якуб Гаватович (Гават), автор перших руських інтермедій з 1619 р.” у “Зап. Наук.Тов. ім. Шевченка”, Львів, 1900, тт. XXXV-XXXVI). На 108 рядків 1-ої інтермедії цього слова вжито 4 рази. Ось приклади: “Воhmе, іа budu służyty, koli ... “ І 28, Та, bоhmе, ne droho!” І 46, “Воhmе-ś cżołowik choroszy” І 91 та "О buhme, tot bо …” І 84/2.


Як бачимо, “бігме” частенько вживається в інтермедії 1619 р. як звичайне собі слово, а це вказує, що вже в живій, західньоукраїнській мові відоме було ще давно перед ХVІІ-им ст. та в щоденній балачці дуже часто вживалося для запевнення розмовника про правдивість слів. Що його вік на поч. XVII ст. був уже дуже поважний, це наглядно засвідчує фонетична, народня форма buhme з перехідним "и" на місці етимологічного о в закритому складі, що згодом перейшло в і (богме > бугме > бігме). Правда, це одним-одна вийняткова форма побіч частішої в інтермедії етимологічної форм bohme (bochme), але вона для історії цього слова дуже знаменна. Саме у слові "Бог", що в наслідок сильного консервативного впливу церкви та традиційного правопису й досі заховало в закритому складі первісне о (пр. церковне: “бог-да-прости” та народня “простибі”). Фонетична народня форма buhme нехибно засвідчує, що виразу "бігме" здавендавна уживано в буденній балачці, й тому в народній свідомості затратилося почуття його етимологічного зв'язку з церковним словом “Бог”; вираз цей, як давній народній, підпав скоро під загальний закон народньої фонетики, – в закритому складі появився в ньому рефлекс (“и”) первісного о. В інших, хоч і подвійних фразах, зложених із словом Бог", що в них ця свідомість етимологічного походження в живій мові автора ще не затратилася, маємо в інтермедіях живу етимологічну форму, напр: “Pomahay Boh nam!” (ІІ 8), хоча згодом і в цих фразах появилась у народній мові зміна на і: помагайбі
(магайбі, май-Біг), дасть-біг, поруч багатьох інших, напр.: панбіr, далебі, спасибі, пробі, простибі, біг-заплать, біг-ма і т. п. Видно, що вираз "бігме", часто й загально вживаний у мові авторового окруження в перехідній фонетичній стадії buhme, так настирливо накидався авторові інтермедій, що він, хоч добре знав етимологічне походженння цього слова (це засвідчує частіша в інтермедії етимологічна форма bohme), всеж таки не встеріrся від сильного впливу живої народньої мови та мимохіть у напису buhme закріпив на письмі живу народню форму.


З цього висновок, що вираз “бігме” в західньоукраїнській мові відомий уже здавендавна, в кожному разі надовго перед ХVІІ-м століттям.


Самбір. Остап Винницький