Історія української літературної мови.
Короткий науково-популярний огляд.
Літературна мова на українських землях ІХ-ХІ віків.


Перша літературна мова українського народу не була йому рідна, – це була мова болгарська (південно-македонська чи солунська), занесена до нас у малих розмірах, переважно до західньоукраїнських земель, ще під час діяльности незабутніх Костянтина й Методія, цебто в другій половині ІХ-го століття, а в більших – по офіційнім охрищенні Киян у 990 році 2 найперше в постаті богослужбових книжок. Багатоплідна культурна діяльність Костянтина й Методія прищепила всім слов'янським народам велику й величну ідею Богослуження народньою мовою ще на світанку середніх віків, через що слов'янська мова стала культивуватися по церквах усіх християнських народів, що прийняли грецьку віру. Солунські брати свої переклади найпотрібніших книг св. Письма та богослужбових зробили на рідну їм південно-македонську мову, – і ця мова й стала церковною мовою для всіх тих слов’янських народів, що прийняли грецьку віру. У той час у цілій Европі було втертою звичкою, що мова церковна одночасно була й мовою літературною. Ось таким чином і в нас в Україні болгарська церковна мова стала мовою літературною.


Одним із культурніших слов'янських народів у ІХ-м столітті, коли появилися переклади солунських братів, були безумовно болгари. Болгарський нарід був територіяльно найближчим сусідом найкультурнішої тоді держави-Греції, мав із нею постійні тісні взаємини, і скоро підпав її великому культурному впливові. Тому цілком зрозуміло, що праця, подібна праці Ксстянтина й Методія, могла зародитися в більшому розмірі тільки серед болгарського народу. В Болгарії в Х-м столітті, за незабутнього царя Семена , повстає велика й цінна література на їхній церковній мові, цебто на живій народній болгарській мові.
Культурний авторитет болгарський серед інших слов'янських народів був тоді дуже високий, і тому література т.зв. золотої доби, доби царя болгарського Семена, відразу поширилася й серед українського народу. Виробленої своєї літературної мови в нас тоді ще не було,
тому український нарід охоче й без усяких застережень прийняв болгарські богослужбові книжки. Робити це того часу було тим легче, що все таки болгарська мова була тоді в більшості своїй для нас до певної міри зрозумілою; крім того, нову християнську віру ширило в нас на початку власне болгарське духовенство. Ось через усе це і в нас в Україні літературною мовою стала мова болгарська.


І таким чином болгарську мову постійно чув український нарід скрізь по своїх церквах, цею ж мовою читав він і книжки св. Письма (а якоїсь заборони читати їх ми ніколи не знали), а тому звикав до неї все більше та більше. Духовенство проповідувало й боронило ідею, що літературною мовою може бути тільки мова церковна; само ж воно, власне, й розвивало рідну літературу, писало тією ж таки болгарською мовою, бо письменників світського стану було тоді надзвичайно мало. Болгарські книжки найрізноріднішого змісту ширилися по Україні все більше та більше, без кінця переписувалися й залюбки читалися. Таким чином защепилася в Україні болгарська мова, як мова літературна, що ми звемо її мовою церковно-слов'янською.


Проте ця перша наша літературно-церковна мова була для нас у багатьох відношеннях мовою чужою, - вона мала багато незрозумілих для нас болгарських слів (--- і сотні подібних) та болгарських форм (напр. прикметники на — і т.п.). Цю незрозумілість церковної мови сильно зменшували тим, що скрізь церковні книжки читано з живою українською вимовою: --- - віра, --- - тебі чи тобі, --- - мене (а не мєнє), --- - Господи (а не Ґосподі) і т. ін. Очевидно, такої ж вимови навчано тоді скрізь і по тодішніх школах. Українська жива вимова сильно ховала й зменшувала чужинність нашої церковної мови, і власне ця рідна вимова дала змогу чужій нам болгарській мові довгі віки міцно триматися в Україні і в церкві, і в літературі.


Проте це була чужа нам мова, дуже часто мало або й зовсім незрозуміла широким українським масам. Українська мова, як мова самостійна, від болгарської відмінна, виробилася ще в доісторичний час, цебто ще задовго до часу появлення в нас писаних пам'яток. У науці втерся звичай датувати ті або ті процеси життя української мови віком, коли ці процеси вперше знаходимо в писаній пам'ятці. Цe зовсім невідповідний звичай, бо 1) фонетичні процеси для свого вироблення й усталення потребують надзвичайно довгого багатовікового часу і 2) самі писані пам'ятки маємо аж з другої половини ХІ віку. Релігійна боротьба нашого й чужого (болгарського та грецького) духовенства проти слов'янських пам'яток дохристиянських, на погляд цього духовенства зовсім "поганських", допровадила до того, що були понищені всі писані пам'ятки дохристиянської доби українського народу. А що ми мали своє письмо й свою писану літературу ще до офіційного приняття християнства, про це в науці нема великого сумніву.
Більше того: безумовно мали ми свої переклади св. Письма ще до праці Костянтина й Методія, цебто ще перед половиною ІХ-го віку, бо ж Костянтин десь 860 р., пробуваючи в Херсонесі, знайшов уже там ці переклади. Але все, що було в нас писаного з доби передхристиянської та й з початкової християнської, все те знищив час, огонь,
релігійна боротьба та війни, а тому ми маємо наші писані пам’ятки аж з другої половини ХІ-віку, цебто з часу коли в нас уже безконкуренційно запанувала болгарська мова, як мова церковна й літературна, запанував чужий нам болгарський правопис, запанувала й сама ідея, що прищепило її болгарське духовенство, про конечну однаковість мов церковної та літературної.


        Панування цієї ідеї довело до того, що перша наша література писана виключно мовою болгарською, а це ще більше зміцнило саму ідею й породило нову шкідливу нам думку, що міцно закорінилася тоді, про “непридатність”
нашої живої мови для літературного вжитку. Нове духовенство, на початку переважно болгарське, міцно трималося засади, що тільки болгарська мова може бути мовою літературною; цієї ж таки засади стало триматися й те своє національне духовенство, що скоро повстало в нас під наукою болгарською.


Отож писати живою народньою мовою вважалося за тих давніх часів невибачним гріхом. Простий нарід на церковній справі та на літературі розумівся тоді ще дуже мало, тому не заявляв у тих ділянках ніяких своїх прав, через що болгарська мова вільно тут шири­лася й набувала собі в чужій державі всіх горожанських прав.


Отакий був стан, коли появилися ті писані пам'ятники з другої половини ХІ-го віку, що випадком дійшли до нашого часу, а саме: Остромирова Євангелія 1056-1057, Збірники царя Святослава 1073 і 1076 р., Архангельська Євангелія 1092 р., Турівські Листки, Реймська Євангелія, Єв . Типографська, Купріянівські Листки, Чудівський Псалтир, Євrенів Псалтир,Толстовський Псалтир, Казання Григорія Богослова, Пандекти Антіоха, Синайський Патерик, Життя св. Кіндрата й св. Теклі і т. ін.


(Далі буде) Іван Огієнко.