Українські письменники й рідна мова.


Найтривкіша підстава нашого національного існування – це рідна мова, з неї бо йде та життєва сила, що вдержує наше національне буття. Маємо на це безліч доказів у нашій історії від найдавніших часів нераз тратили ми все, оставалась нам тільки рідна мова, - й вона рятувала нас від останньої загибелі.


Значення рідної мови для нашого існування та національного розвитку незвичайно велике. Рідна мова - це головна основа національної відрубности та національного самопочуття. Тому цілком правильно вважаємо мову за найвизначніше знамено того, що звемо "національною індивідуальністю". Якщо ми цінимо нашу національну індивідуальність, то повинні високо цінити й свою рідну мову, бо вона дає нам змогу цю національну
індивідуальність зберігати.


У цій дійсній вартості рідної мови лежить причина, що спонукує нас - не раз може й несвідомо - шанувати, правильно вживати та пізнавати рідну мову.


Кожний культурний нарід прямує до того, щоб науку рідної мови поставити на найвищому ступені. Цe вважаю за
дійсний та розумний патріотизм! Народи, що мають свої держави, стараються за допомогою державних шкіл та видаваних в тому напрямі законів дати своїм громадянам засадничу підставу національної освіти , покласти основу національної свідомости через відповідну науку рідної мови.


Ми не можемо зачислити себе до цих щасливих народів, тому теперішня пора вимагає від нас звернути якнайбільше уваги власне на науку своєї рідної мови, вимагає просто виїмкової запопадливости про свою рідну мову, а то тим більше, що рідної мови вчиться в нас, можна сміло сказати, дев'ятдесят відсотків нашого населення "само з себе". Так, ніби українську літературну мову можна знати й не вчившися її…


Наука нашої мови в школах обмежується до кількох годин тижнево, підручники до її вивчення старі, не відповідають вимогам сучасної педагогіки, а писані ще часто мовою, що тепер сам автор підручника стидається її. Буденне життя дає нам такі різні мовні дивогляди, що нераз аж сум бере читати чи слухати їх. Ми свідки, як наша мова псується, як її перекручують, як по-просту насилують мовні правила та духа мови, щоб тільки "пописатися" чимось новим, хоч би й безглуздим.


Від сучасної школи (за вийнятком “Рідної Школи”) ми не можемо очікувати повної помочі в плеканні та розвиткові
рідної мови, тому мусимо знайти когось, хто нам цю шкільну працю може заступити. Таким заступником уважаю наше писане слово (отже красне, наукове та фахове письменство, журналістику, взагалі все, що появляється в нас друком), бо наше громадянство за теперішньої пори мусить у значній мірі вчитися та виховуватися головно на ньому.


Із творів наших письменників, із кожної розвідки, статті, хронікарської замітки мусить читач добувати правдиве знання рідної мови, мусить вчитися пізнавати її красу, а цим самим з’ясувати собі її вагу.


Очевидна річ, що треба самому щось добре вміти, щоб навчити другого. Тим то на наших письменників спадає в першій мірі великий і відповідальний обов'язок поглиблювати своє знання рідної мови та давати читачам тільки те, що з погляду мови справді бездоганне.


Тоді зможуть вони заповнити ту прогалину, що її витворив брак відповідної школи, тоді ми будемо спокійні за наше національне існування, за нормальний розвій нашої літературної мови, найголовнішої перлини нашої культури.


Сянік. Ф. Коковський.