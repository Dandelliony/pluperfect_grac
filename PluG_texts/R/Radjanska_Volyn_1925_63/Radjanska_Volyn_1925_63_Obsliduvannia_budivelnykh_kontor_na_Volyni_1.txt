Обслідування будівельних контор на Волині.
Особлива комісія в складі представників роб. сел, інспекції, губплану й спілки будівельних робітників перевела обслідування діяльности будівельних контор „ стандарту’’ „Волиньстрою’’ та ,,Воєнстройчастини’’. У наслідок обслідування, комісія констатує що ні одна з обслідуваних контор не виконала повністю завдань, як у відношенню правильної організації будівельного виробництва, здешевлення його, так і в відношенні охоплення будівельного ринку. Контори провадили свою працю не систематично, через що вона не виконувалась у встановлені умовою терміни. Але в цьому провина не тільки будівельних контор, але також і господарчих та держорганів які не мають твердих кошторисів і планів будівництва, то що. Усіх державних будівельних робот на Волині в 1924 році пророблено приблизно на 1,200,000 карб. З цеї суми припадає: на Волиньстрой - 38 відс., на Стандарт—27 відс., на Воєнстрой—6 відс., на Югзапстрой—7,5 відс., на бюро громадської праці—2.5 відс., на ріжні артілі й приватні організації —19 відс. Взагалі комісія прийшла до висновку, що самою здоровою конторою місцевого значіння з’являється «Волиньстрой’’ як по охопленню нею будівельного ринку, так і по більш менш правильному переведенню робіт. Доповідь про обслідування контор було заслухано в засіданні колегії роб. сел. інспекції, яка прийняла низку постанов що до впорядкування будівельної справи на Волині.
