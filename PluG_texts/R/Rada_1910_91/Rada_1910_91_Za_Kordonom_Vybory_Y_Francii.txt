За кордоном. Вибори у Франції.

	Французькі газети тепер підраховують число участників у виборах до парламенту. "Petit Par."  підрахував, що всіх голосів подано було 8.177.000 проти 5.622.180 голосів, поданих підчас виборів 1906 р. З усіх поданих голосів ліві республіканці одержали 1.090.000, на 240.000 більше проти голосів 1906 р. Радикали й радикальні соціалісти разом зібрали 3.303.000 голосів, на 203.000 більше проти 1906 р. Незалежні соціалісти дістали 255.000 (+25.000), об'єднані соціалісти-1. о 12.000 (+112.000). Поступовці потеряли в порівнанні з попередніми виборами 339.000 голосів, консерватори й націоналісти 764.000 голосів. Остаточні результати виборів поки-що такі: вибрано 592 депутата, з них 198 матимуть ще перебалотіровки. Що ж до 394 остаточно вибраних, то з них 258 належать до лівого блоку, 28- до об'єднаних соціалістів і 158-до опозіції. Таким чином, уряд уже тепер може рахувати на величезну більшість у майбутній палаті. 
	Вибори загалом пройшли спокійно: ні уряд, ні народ не дозволяли собі звертатись до незаконних способів боротьби. Одначе, в де-яких виборчих округах не обійшлось без сутичок, подекуди досить серйозних. Так, в однім виборчім окрузі вбито голову виборчого комітету. В другім місці зроблено замах на алжирського депутата Колена. В той час, як Колен виходив з виборчого зібрання, на нього накинулась з ворожими вигуками величезна юрба народу. Один з юрби кинув на Колена пляшку з їдкою отрутою, але Колен щасливо ухилився, так що його тільки лехко опалено. Злочинець сховався в юрбі. В Марселі, де все ще тягнеться забастовка матросів, маніфестанти розігнали зібрання, на якім мав виступити Брісон. Після того якийсь суб'єкт кинувся на автомобіль, у якім їхав Брісон, і вибив у ньому шибки. Другий суб'єкт кілька разів стрельнув у будинок, де відбувались вибори; на щастя, нікого не поранено. Злочинця зловлено. Про стріляння повідомляють також з острову Мартініки. Там кілька разів стрельнуто в одного з кандидатів підчас виборів у Форт-де-Франс. В Алжирі кандидат консерваторів Монпрофіт виступив з обвинуваченнями проти бувшого міністерства Комба, кажучи, ніби воно торгувало орденами. Це викликало велике обурення серед присутніх. За Комба заступився, між иншим, кандидат республіканців, якого Комб подякував за заступництво й висловив надію, що він "переможе безсоромного брехуна".
