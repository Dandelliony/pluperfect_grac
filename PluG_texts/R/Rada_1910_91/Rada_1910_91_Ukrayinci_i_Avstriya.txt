      Украінці і Австрія
      Цього тижня у вівторок, 13 апріля, в бюджетній комісії австрійського парламента, підчас дебатів над видатками на цісарський двір, член галицько-українського клубу, посол д-р Теофіл Окуневський промовляв про відносини між австрійським двором і українським народом.   
	„При цій позиції—говорив посол — українці мусять заставити себе до деякої здержаности. Проти цеї позиції вони ніколи не виступали та й тепер не думають виступати, хоч уже від довшого часу бачуть, що відносини між ними й цісарем не е вже такі, як повинні бути, а це від того злощасного „Adieu meine Herren“ , яким цісарь перед 15 роками попрощався за часів презідента міністрів Бадені з українською депутацією. На місце, де перше було довірря і било тепле серце, прийшов холод. 
	Сталося це рішучо без нашої вини. Наш двір на жаль не знає українців, або, ліпше кажучи, поводиться з нами як з другорядною нацією, яка має тільки платити податки та платити рекрута, але австрійськими громадянами є тільки через посередництво поляків. Наш двір уважає зовсім правильним жертвувати що-року по 100 тисяч корон на відбудування Вавеля, польського королівського замку в Кракові, хоч українці відчувають це як провокацію, бачуть в тім тенденцію, що австрійський цісарь приневолює їх уважати його не австрійським цісарем, але наслідником польської ягайдонської династії. 
	В заграничній політиці відбуваються отеє важні події. Російське правительство прийшло тепер до думки, що в нього е доволі сили на те, щоб свою великанську многомовну державу перемінити на державу національно одноцільну, отже зросійщити неросійські народи та знищити їх національність, яке й робить з Фінляндією й Україною. Власне тепер закрито київську „Просвіту“ а нашої мови не хотять допустити навіть до народньої школи. 
	Для правителів Австрії повинно бути важним виявити в цій справі ріжницю, бо ж Австрія не творить централістичної держави і не стоїть при прінціпі денаціоналізації своїх народів. Як австрійське правительство так і двір повинні відчути цю хвилю і подати поміч нашій народності. 
	Прошу тільки уявити собі, яке життя було б тепер у Східній Галичині, як би наші народні школи, наші українські гімназії могли свобідно розвиватися, як би ми в львівському університеті мали безпечне огнище нашого культурного і наукового розвитку. На жаль нічого цього нема!Власне в цій історичній хвилі і тут, в Австрії, кидають нашому шкільництву, нашому університетові найтяжчі колоди під ноги, а все те тому, бо корона відноситься до нас холодно і ціла система пригадує нам, що живемо не під австрійським цісарем, а під королем Ягайлонцем. 
	Через те при цій позиції ми на силу накладаємо на себе велику здержаність».
 	Отся промова українського посла, поминувши де-які невірности, про які зараз буде мова, являється інтересним висловом того становища, яке займають провідники української політики в Австрії.
	 Що до невірностей, то по-перше не відповідає фактичному становищу справи погляд посла Окуневського, ніби то давніше обопільні відносини між українським народом і австрійським цісарем були ліпші. В дійсности було так, що тільки український народ відносився з вірнопідданчою любовію до цісаря, покладаючи в ньому всі свої надії на поліпшення своєї долі і визволення з під польського панування, але цісарь і правительство усе вважали український народ тільки предметом торгу з польською шляхтою і в кінці таки продали його під абсолютне польське панування за ціну голосів польської репрезентації у парламенті. Після цього, як закінчився цей торг, — а він закінчився зараз з початком конституційної ери, з початком 1870-х років, українці підпали під повне панування польської шляхти, а цісарь і правительство не раз і не два давали докази, що те панування згідне з їх волею. 
	Коли в 1895 році після сеймових виборів до Відня вибралася масова українська депутація, щоб пожалуватися на виборчі надужиття, цісар не прийняв цілої депутації, а тільки її делегатів, яких зганив за те, що вчинили таку демонстративну депутацію і попрощався словами: „Adieu, meine Herren!“ 
	А коли польська більшість галицького сейма ухвалила фондами цілого краю, отже й українського народу, відновити Вавель, старинний замок польських королів у Кракові, і піднести його австрійському цісареві як королеві Галичини, що має безперечно за ціль заманіфестувати, що австрійський цісар, як володарь Галичини, являється наслідником польських королів і повинен вести супроти українського народу політику польських королів, — цісар що-року з своїх фондів дає на відновлення Вавеля 100.000 корон, хоч знає, що український народ відноситься вороже до відновлення Вавеля, як до маніфестації польського державного права до української части Галичини. 
	Невірно також, ніби-то теперішнє положення українського народу залежне головно від того, що „корона відноситься холодно“ до українського народу. Правда, в австрійській державі, не вважаючи на конституцію, корона має велике значіння, але все таки не абсолютне. І коли-б в австрійському парламенті було більше почуття національної справедливосте, то становище українського народу, не вважаючи на ту чи иншу волю корони, могло-б бути змінене на його користь. Загалом промова пос. Окуневського показує, що в цього колишнього поклонника Драгоманова зосталося ще багато з „Тирольця Сходу“. 
	Але по	за цим ця промова —як уже сказано — являється інтересним висловом того становища, яке займають провідники української політики в Австрії. Це становище — „віддати кесарево кесареві“,  але за те домагатися, щоб і народові було дане те, що йому належиться, що потрібне для його національного розвитку.
	На такому становищі стоїмо й ми, українці російські. Не думаючи відриватися від російської держави, як про це плещуть наші  „истинно-русскіе пріятели" в своїх тайних і явних доносах, ми разом з тим домагаємося від російської держави, щоб вона нас уважала рівноправними й повноправними своїми громадянами, а не народом завойованим і позбавленим прав, і дала нам змогу розвитку нашої національности. 
	Тим більше, що це лежить в інтересі російської держави, щоб в австрійськім
парламенті не можна було проводити такої паралелі між становищем українського народу в Австрії й Росії, яку оце провів у своїй промові пос. Окуневський, І для української справи і для російської держави було би значно ліпше, як би таку паралелю можна було провести в зовсім иншому значінню, себто як би ми, українці російські, могли назвати Росію державою, в якій український народ має таку свободу національного розвитку, до якої далеко ще нашим братам в Австрії під польським пануванням. 
	Та це на жаль залежить зовсім не від нас...
