"ЧУЖИЙ".
(Нарис).

	Вони сиділи вдвох біля маленького озерця, серед широкого степу, за 5 верстов від економій, в якій обоє служили. Назар сидів на окоренку, спершись спиною об велику, стару, одиноку серед всього степу грушу; Одарка сиділа, підобгавши під себе ноги, на траві. Між ними ясно палало велике вогнище, над яким висів невеличкий таганок з юшкою. Біля його лежав хліб та кавун; біля неї стояла миска з перемитим пшоном, покришене сало на сковорідці та купка акуратно складеного поламаного сушнику. Внизу перед ними блестіло, як зеркало у рямці, озерце, оточене густим верболозом; і бродили воли по отаві. З другого боку, на узгіррю чорнів велетенним килимом тільки що переораний обліг. Над ними спочива -на ясному небі місяць. 
	- А глянь-но, Назарику, скільки ми з тобою за цей місяць утнули. Дивись! скільки оком докинеш, -все чорніє тай чорніє наша рилля, - мовила Одарка повернувшись всім станом, та показуючи дубчиком на обрій, і чорне, присмажене на вітрі та на сонці грубе обличчя її, немов все вассяло, а білі зуби блиснули, як перлини.
	- А ще-ж і половини не впорали одказав так само усміхаючись Назар. 
	- А не впорали - погодилася дівка - Як дійдемо до могил, так аж тоді половина буде. Сидітимем тут ще довго, як що прикащик не вишле плугів до нас на допомогу. 
	- Не вишле. Питався мене: "чи не набридло?" Я кажу: "ні, - оратимем аж до краю". 
	- Коли не вишлють плугів, то сидітимем тут з тобою аж до морозів. 
	- Аж поки чисто земля не замерзне  ,- додала Одарка;  бо за маленькими морозами можна ще буде орати, оранку замерзне на палець, а сонечко пригріє і земля враз відтане. Ото тільки, що мабуть холодно буде на степу ночувати.

	- В мене добрий кожух є - мовив Назар.
	- А в мене хоч і нема кожуха, так я в сукнянці не змерзну - мовила сміливо Одарка і скинула своїми великими голубими очима на Назара. 
	- Я привезу ще соломи з окономії, а в солому як залізеш, то хоч який мороз - не дошкулить. - А тільки ти боятимешся тут ночувати.
	- Чого? 
	- Темні та довгі нічки почнуться. Иноді як насунуть хмари, то хоч око виколи. 
	- Я не боюся. 
	- І вовки в - осени бродять та виють... 
	- То що? Я нічого не боюся.
	- А чого плакала, як прикащик сюди виряжав? Як тужила під казармам-нагадав Назар.
	- Хиба я того плакала, що боялася? 
	- А чого ж ти плакала? 
	- Того, що не хотіла з тобою орати.
	- А я мабуть хотів дуже з тобою орати? 
	Вони глянули одно на одного і весело зарегаталися. 
	їм враз обом пригадався той вечір, коли доля вперше звела їх. 
	Місяць тому назад прикащак увійшов якось серед вечері і гукнув на всю казарму: "Гей, ви, роззяви, - Назар та Одарка! Щоб завтра у досвіта виїхали у двох в степ до грушки орати. Одарка візьме сірих волів, Назар пару чорних та пару полових. Плуги нові, під сараєм виготовлені. По два упруги на день буде накиду". 
	Нічого страшного ні в голосі, ні в обличчі, ні в постаті прикащиковій в ту хвилину не було; не страшна була й робота, бо Одарка давно до плуга звикла, одже рука, в якій вона тримала ложку з галушкою, задубла у повітрі. 
	Назар теж виправився, немов шматком хліба подавився і лупнув кілька раз віями, як з просонку. 
	На всіх строківців загад прикащиків зробив не менш дивне вражіння. Одарка та Назар! Прикащик міг-би парувати своїх 50 -строківців, як хотів, міг би перепаровувати їх без кінця, на всі лади на протязі всіх 8 місяців і все-ж таки не міг би, як здавалося всім, додуматися до такої кумедної вигадки, як спарувати Одарку з Назаром. 
	- Ха-ха-ха! догадався першим Семен - Це все тітка Явдоха! Ловко придумала, бісова баба. Оце тобі, Назарику, вчорашня олійка до пампушок! Репетував, що куховарка олію покрала, -от і ласуй тепер самим хлібом на степу. 
	- Хай Назарові за олію, а Одарці ж за віщо така кара? - заступилася за Одарку Мар'яна. 
	- За те, що дурна та навчилася біля плуга ходити - догадався Семен 
	- Одарко! ти поламай йому зараз плуга... хотів був порадити він дівці, але дівка вже плакала на всі заставки, тужила на весь голос під казармою. 
	Такого горя, такої тяжкої неправди, такого страхіття, здавалося, ще не доводилося їй ніколи ввесь свій тяжкий, сирітський вік переживати-за Іваном вона в'язала, за Дмитром гребла, з Пархомом снопи возила, з усіма робітниками щось колись робила і всім догодила, а з Назаром за ввесь строк словом не перекинулася. І одже її тепер як за гріх, як на сміх, спарували з ним і посилають аж на степ, де нема поблизу ні живої душі, ні хати, ні повітки. 
	До пізна дівчина проплакала, і крізь міцний сон не стихало серце боліти, а коли лупнула перед світом очима та пригадала прикащаків за гад, то залилася знову такими гіркими, що не бачила, якими крешениками сала наділив її економ, скільки хлібів вкинув в торбину. Воловик пригнав худобу. Вона, як крізь сон, одлучила дві пари сірих, запрягла в плуг і, як на той світ, рушила з двору. Де був в той час Назар, вона не знала і не хотіла того знати. 
	Вона йшла дорогою з плугом і бачила перед себе тільки повозку, на якій лежали мішки з харчами, купа сушнику та барило з водою, а гарна суконна юпка -її єдина путяща одежина, скинута недбало, аби яв, поверх мішків, - здавалася їй нещасною рідною сестрою, яку везуть, щоб кинути десь у прірву.
	- А де саме скидати дрова та харчі?- запитався малий Юхим, - підпасич, на долю якого впало сьогодні велике щастя стьобати коняку аж цілих 5 верстов. 
	- Іди пособи заганяти, - погукала на його Одарка, не відповідаючи на питання. 
	Малий скочив з повозки, скинув віжки на спину коня і взявся за плуг. Одарка махнула батогом, воли рушили, але плуг виприснув ту ж мить з рук хлопцевих і перекинувся. Одарка кинула батіг на землю, і одіпхнувши геть хлопця, взялася сама за чепіги. Засоромлений хлопець почухав потилицю, оправив штанчята, а потім побіг, ухопив батіг і ловко завертів ним, як колесом, над своєю головою. 
	Воли рушили, і плуг, у певних, звичних, дужих руках дівчини, врізався в землю. 
	Поки Назар доїхав з своїм плугом, Одарка встигла загнати свою гінку і поскладати мішка з повозки. Назар хотів було загнати гінку поруч, але почувши, як вона сердито догукнула на борозенного: "цоб" - подався далі. А тимчасом Юхим вже зник у хмарах чорної куряви.
	 З яким же я бісом зажну тепер? - опам'ятався Назар. Доведеться "оту" прохати. 
	Одже прохати дівчину здалося йому ще мудрішим ділом, ніж провести самому першу борозну у твердому облозі. Він придавив скільки моги плуг однією рукою, а другою махнув батогом. Воли сіпнули, але плуг тільки шкрябнув по землі. Друга спроба скінчилася так само. Третя ще з більшим соромом, бо воли, налякані його голосним гейканням, надали ходи і плуг пішов поверх слизького тонконогу, як по льоду. 
	-Тпррр! - почув він сердитий голос своєї сусідки. 
	За хвилину вона була вже біля його. Слова не мовивши, вона взялася за налигач... Обійшовши двічі гінку, вона так само мовчки випустила з рук налигач і подалася до свого плуга. За ввесь час цей обоє співробітники навіть не глянули одно на одного, проте якась-то тоненька павутинка згода вже простяглася поміж ними. Снідали вони ще мовчки, кожен на граділі свого плуга сидючи; обідали вже з однієї миски; за вечерею Назар похвалив кріз зуби кандьор, що наварила Одарка, а Одарка вточила сама з барила води в тикву і подала Назарові напитися. Поки напасли, напоїли та одігнали волів на нічний пастівень до воловика, загартувалося перше кільце того ланцюга що з кожним днем все дужче та міцніше єднало їх далі.
	Другу гінку вони вже не загонили нарізно, а орали спільно, плуг за плугом, і хоча під вітер весь вид заднього плугатиря вкривала чорна машкара чорнозьому, вони не розрізнялися, а тільки мінялися плугами і по черзі порошили собі очі... 
	- І цю всю рилю засіють пшеницею, повела далі Одарка розмову, вдруге скидаючи залюбки - очима чорний килим риллі. 
	- Авже ж пшеницею. 
	- Попрохаємо прикащика, щоб послав нас з тобою її волочити. А якто гарно буде дивитися, як вона зійде, зазеленіє, а потім виросте густа та висока. 
	- Ми з тобою, Назаре, і зажинатимемо. Пошлють на другу роботу, то ми хоч у ночі втечем сюди та зажнемо, хоч один перший сніп звяжемо.
	- А чи упадеться нам цієї пшениці хоч покуштувати?
	- Пан продасть всю пшеницю. 
	- То що? перехопила Одарка, хай продає. 
	- Хтось купить пшеницю та на борошно перемеле; а потім хтось купить борошна та бубликів напече, а ми підемо з тобою на ярмарок тай купимо по бублику... 
	- Ну хиба що так - засміявся Назар...
	 Л. Яновська.
