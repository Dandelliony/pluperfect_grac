Про кооперування хмелярів.
Хміль — цілком промислова с.-госп. культура, що й у власному господарстві немає ніякого вжитку, а цілком і вся продається, як кажуть, викидається на ринок. І, звичайно, ціна на нього залежить од того, який попит є на ринкові, скільки його купують.
Через те питання про продаж, про збут хмелю є дуже важливим, навіть першорядним для хмелярів.
Правильне розв'язання його ноже бути лише тоді, як самі хмелярі — виробники хмелю будуть притягнені до цієї справи, будуть організовані в кооперативні об'єднання.
Тепер на черзі дня стоїть питання: чи організувати хмелярів у дрібнорайонні об'єднання, а потім і в велику спілку, чи поминути ці дрібні кооперативи й безпосередньо утворити велике об'єднання хмелярів, приміром окружного маштабу?
Безперечно, перевагу треба віддати другому — великому об'єднанню хмелярів, без утворення на місцях дрібних кооперативів.
Справа в тому, що при теперішньому становищі хмільництва, коли стоять надзвичайно високі ціни на хміль, поширення площи хмелю йде само собою, як кажуть, стихійно. І, безперечно, навіть без заохочення селян до хмільництва ми скоро дійдемо такого стану, що в нас хмелю хватить для внутрішнього вжитку й дальше збільшення його буде перевиробництвом. Значить, не буде куди збувати хмелю, ціна на нього впаде й може наступити криза збуту.
Хоч уторік був і менший урожай, але в 1925 році буде посажено не менше 300 дес. нових хмільників. Таким робом, при сприятливих умовах ми можемо задоволити потреби нашого броварництва. І зовсім не говориться, що криза настане в 1925 році, — ні, але за дальше поручитися не можна й тепер уже треба думати про збут у дальнішому, а не тоді, як буде перевиробництво.
Завдання збуту й дальшого поширення хмільництва може бути розв'язано тільки кооперацією великорайонного маштабу.
Через те доцільніше буде утворити зразу великорайонне кооперативне об'єднання в м. Житомірі, тим більше, що таке об'єднання не розходиться з бажаннями хмелярів, бо в дрібні кооперативи на місцях вони до сього часу не ввіходили. Бо як ставити питання про участь хмелярів-виробників у хмелярській кооперації, то треба погоджуватися з їх думками й бажанням.
Корчагин.
