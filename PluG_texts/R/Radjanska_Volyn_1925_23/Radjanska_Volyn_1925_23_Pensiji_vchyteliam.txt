Пенсії вчителям.
Центральним Виконавчим Комітетом та Раднаркомом СРСР ухвалено ввести пенсійне забезпечення народніх учителів та инших робітників освіти — за вислугу років.
Цією постановою зроблено ще один важливий крок на нашому культурному фронті, в справі зміцнення наших культурних позицій та поліпшення стану наших робітників.
Як зазначено в постанові, — це є першим заходом, який буде розвинюватись в міру зміцнення господарчої міці нашого Союзу.
Право на одержання пенсії охоплює, поки-що, вчителів шкіл 1-го ступня — як сільських, так і міських, — а також таких сільських робітників освіти: керовників хат-читалень, бібліотекарів та педперсонал дитячих хат. Пенсія видається тим, хто прослужив на таких посадах 25 років, при чому не менш як 5 років на радянській службі. Особи, які мають право на пенсію, але ще не залишають праці, отримують пенсію в половинному розмірі.
Постановою передбачається також пенсія непрацездатним та неповнолітнім членам родини, — на випадок смерті робітника, який отримує пенсію.
Пенсію встановлено в розмірі 240 карбованців на рік; виплачується вона фінвідділами на місцях.
Установлення права на пенсію покладено на органи соціяльного страхування (соцстраху).
Особам, які подадуть заяви про пенсію до травня місяця, пенсія буде виплачуватись, починаючи від 1-го січня цього 1925 року.
