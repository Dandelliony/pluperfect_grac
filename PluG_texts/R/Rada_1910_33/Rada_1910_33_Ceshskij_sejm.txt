Чешський сейм.
Як відомо читачам „Ради", рік тому було роспущено чешський сейм через крайнє загострення чешсько-німецького конфлікту. Більше року чекав край нового чешського сейму, в надії, що цього разу він буде здібний до нормальної парламентської праці; що він хоч по-части розрішить пекучі фінансово-економичні питання, без чого майже неможливим є дальший нормальний розвиток чешського края. Принаймні вже три роки чешський парламент ніяк не може приступити до праці. Але марні були надії обивателів чешського краю. В третій раз чешський сейм скликаний був у початку лютого (8), та після 5-дневних діпломатичних переговорів між німецькою та чешською політичною репрезентацією, знову було роспущено його „впредь до особыхъ распоряженій", словом, на дуже неокресленний час. Причина роспуску — стара, та сама, що й перед роком: німецько-чешський конфлікт. Це теоретична причина. Практична — німецька обструкція в чешському сеймі, яка має на меті унеможливити не тільки сталу нормальну працю цього сейму, але навіть не хоче допустити можливість початку якоїсь реальної праці. Обструкція ця ведеться розуміється під знаком ідейних політичн. та національних покликів. Кожний свій крок, кожний момент своєї обструкції, чешські німці стараються прінціпіяльно обґрунтувати та умотивувати. Загалом беручи, —чешсько-німець. конфлікт, це славянсько-німецький конфлікт в Австрії — en miniature. Це — idée fixe  — німецької меншости в австрійському панстві—й на далі заховати за Австрією характер одноманітної німецької держави; не допустити славянської більшости (за винятком поляків з Галичини) до нормального громадянсько-політичного й національного розвитку навіть у себе дома —в своїх краях —за старого виборчого права до віденського парламент — таке накривання австрійських славян німецьким плащем — було ще сяк так можливе. Але новий виборчий лад до центрального австрійського парламенту у звичайній мірі унеможливив цю німецьку політику. Вона стане зовсім неможливою, коли допотопні виборчі закони до поодиноких краєвих сеймів в Австрії — будуть змінені в дусі віденської парламентської виборчої реформи. Це бачуть і дуже добре розуміють австрійські німці. Вони добре знають, що їх мрія про „Austria teutonica"— це утопія, політичне plusquamperfectum. Тим завзятіше „боронять" вони свої старі „права" та привилеї. Та що більше тратять вони ґрунт під ногами, та нахабніше та безглуздіше виступають з своїми політичними постулятами. В Чехії, де традиції та історичні спомини старого недавнього німецького володіння ще для всіх свіжі, німецька політика доходить до nec plus ultra. До останнього часу з чешського боку не зверталось багато уваги на те, щоб полагодити чешсько-німецькі стосунки. Особливо це треба сказати про чешських радикалів, яких політика з боку логіки багато де в чім кульгає, та дуже часто є лиш копією або товаришем німецького радікалізму. Це не розуміння сучасного політичного моменту з боку деяких чешських політичних груп можна ще було помітити підчас тогорічного засідання чешського сейму, коли чешські радікали своєю тактикою тільки допомогли німецьким планам. Зовсім не так стоїть справа тепер. Чехи зробили все можливе, щоб раціонально унормувати чешсько-німецький конфлікт, бо що далі, то більше переконуються, що чешсько-німецький modus vivendi, є однаково потрібний для обох народів та для загального добробуту всього чешського краю. Своєю сьогорічною обструкцією німці лиш показали, що полагодження стосунків з чехами вони не хотять, що вони бажають заховати Status quo ante, себ то свої старі привілеї. Але цього не буде. І коли чешські німці не хотять по добрій волі унормування чешсько-німецьких стосунків, вони будуть змушені до цього природнім розвитком політичного життя в Австрії. Розуміється, що своєю безглуздою політикою вони значно шкодять нормальному розвиткові Чехії, особливо з боку фінансового та економичного; що, напр., як зараз, наслідком їх обструкції в пражському сеймі—чешський край муситиме пройти через страшний промисловий економичний крізіс, але власне, ці крізіси — загалом неможливість нормального розвою — знищать німецьке насилля та опір —і змусять їх помиритися з чехами, тільки вже на инших умовах. Певне, що таке розвязання чешсько-німецького спору самим життям, не буде побідою для чешських німців. Прага. 10/11. 1910. Н. В.

