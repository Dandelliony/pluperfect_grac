ДОПИСИ.
(Од власних кореспондентів). С. РОСЛАВИЧІ, київського повіту. Надумались. Ще в 1907 р. селяне відмовились платити на школу і вона була аж до цього часу закрита. Завдяки заходам місцевого батюшки, селяне знову призначили 100 карб, на цей рік, 130 на той рік і школу відчинено. Дітей прийшло така сила, що треба було б три таких школи, щоб усім вистачило місця. Прийнято в школу 182 душі, а ще багато зосталося ждати своєї черги. Наші селяне бачуть, що в сосідніх селах відкриваються товариські крамниці, та й починають говорить про те, щоб і в себе завести крамницю. Одне недобре, що немає людей тямущих, хто взявся б за це діло. А така крамниця мала б у нас добрий успіх, бо село велике, а крамниць мало. М. ГОРОДИЩЕ, черкаського повіту (на Київщині). На Дирдиному хуторі, що межує поруч з містечком, трапилась у неділю пригода. Гуляючи на весіллі у одного селянина, парубки понапивались і почали чіплятись до парубка Петрухи. Той кинувся тікати, але парубки впіймали його й почалась бійка. За парубка вступився його зять. Билися доти, доки не зарізали нещасного парубка і зятя. Хлопців заарештовано, ведеться слідство. Тутешню Наринську сахарню вже віддано в оренду. Нові власники почали робить деякі реформи. Поки що поскидали з посад вищих служащих, але ці одержали от поміщика Балашова за це такі нагороди, з якими вже з голоду не помреш. Що ж до менших служащих, то їх зоставлено на посадах, але вони дуже турбуються за свою долю, бо знають, що як їх позбавлють посади, то вже напевне Балашов на це уваги не зверне й копійки не подарує. ПОЛТАВА. Новий сіндікат. У Полтаві що далі, то життя становиться все трудніше й трудніше: на все стоїть небувала дорожнеча. Проти 1906 року ціни на все значно повищали. За помешкання, що раніш можна було наняти за 20 карб, тепер треба дати —25 карб., хліб подорожчав на 2 коп. на хунті, м'ясо на 5—6 і т. д. Не дивлячись на те, що у нас є городська управа, що має право встановляти таксу на „предмети первой необходимости", ціни все ростуть та ростуть, а „батькам города“ про це байдуже. Звичайно як здійметься у думі питання про встановлення такси на хліб, або дрова, або що инше, то таке питання передається в торговельну комісію. А в цій комісії сидять власники пекарень, дров'яних складів і т. ин., так куди-ж їм іти проти себе і встановляти таксу. Та їм того мало і вони почали гуртуватись у сіндікати. За минулий рік полтавці взнали, що таке за птиця дров'яний та нафтовий сіндікат. А оце народився новий сіндікат цегельний. Тепер у Полтаві ніде не купиш цегли, крім контори „Товариства цегельних заводів", а ціни на неї повищали: раніш платили за тисячу 12 карб., а тепер платять 16 карб.
