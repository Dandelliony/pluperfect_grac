На хуторі.
Нарис. 

Заходила ніч.
Німіє степ і тьмариться. 

Поспішаючи, кудись ховаються останні шуми і гуки довгої літньої днини. Не погасло іще на заході, як кров, червоне зарево, а вже над ним, в темряві далекого неба, зажевріла, немов жарина в попелі, вечірня зоря. А місяць, що перше висів серед ясного неба сірою, мало помітною плямою, під темним крилом ночі, зразу ожив і засвітився білим, чарівним огнем. 
Ринуло з неба ціле море тихого світла, все на землі потопляючи. Над степом промайнув легенькою тінею незрячий сон. 
Ніч зайшла. 
Маленькою хмаринкою темніє над глибоким яром закинутий в степу хуторець. 
Синіють і проміні хатки. У яр потяглися довгі тіни. 
Тихо в хуторі, мов у скаменілому царстві із давньої казки. 
Серпи, коси, вози, збруя — все трупом лежить біля хат, немов ті цяцьки, що перед сном пороскидали малі діти. По дворях манячать стіжки свіжої пашні мало не поруч з хатами тягнуться ниви з блискучою стернею. 
На нивах, як те військо побите, темніють не зношені снопи, стелються довгими рядами не загребені покоси, і, збившись стеблинами в густу лаву, подекуди стоять самотою клапті недоношеної пшениці. 
А над усим густо стелеться дух свіжого степового сіна. 
Роскошами, красою віє над степом... В яру тихо й сумно. Світить над ним місяць. Вздовж його розтягнулися довгою стрічкою кучеряві верби. З під верб одірвались і попливли проти місяця по над зрошеною травою марища — тіні. Запирськало щось... Воли. За волами виринула і стала в яру волохата постать. 
На голові у неї наверчене жмутом якесь ганчір'я, довга свита підпере зана білою ганчіркою, на ногах великі мужичі чоботи, а в руках — батіг. З кучі ганчірок визирає мармурове дівоче личко з дуже великими пречудними очима. Дівчина притулилася плечем до стовбура верби і закинула голову проти місяця. Очі у неї склепилися, руки опустилися, як у сонної. Стоїть і усміхається. 
Затремтіло зразу сонне повітря і зграї срібних згуків, плутаючись і виграваючи, полетіли яром, і далеко кругом заснували степ. 
Потім із моря згуків вирізалися звінкі, мов із срібла виковані слова пісні.

Яром, яром, пшениченка ланом, 
Горою овес. 
Не поправді, молодий козаче, 
Зо мною живеш...

Слова всі до одного оддалися голосною луною; ні одно не сховалося. Дівчина замовкла і схилила голову. Стало знов тихо. Тілько десь далеко, тремтячи у повітрі, замірали останні одголоси пісні. 
Верби стоять — не стенуться. Проз їх віти де-не-де визирають далекі зорі. 
Дівчина звела великі очі і довго вдивлялася ними в сріблясту далечінь. Здіймала руки, щось шепотіла сама собі, кивала гірко головою. Знову зворухнулось повітря, і срібні згуки розбудили степ. Дівчина заплющила очі, марить і співає.
І увижається бідній дівчині в старих лахміттях, що не наймичка вона, не сирота... Вона дочка — одиниця багатого батька. У неї шовком шиті сорочки, дорогії килими, дукачі срібні... Та не милі їй вони, бо не хоче її любити козак молодий. А той козак — то такий хлопець, яких уже немає тепер: він у пишному вбранні, що сяє, як сонце. Під ним грає кінь вороний, а в того коня горять на ногах золоті підкови, срібні виблискують стремена. Сидить козак на коні перед нею, хороший і вільний, як вітер степовий, а вона стоїть перед ним засмучена та стиха докоряє йому, що не по правді він з нею живе... 
Тужить, розливається голос дівчини, і лунає — розлягається по сонному степу живе оповідання про дівчину та зрадливого козака. 
„Ой вистели, дівчино, — дає глузливую козак дівчині пораду, — ой вистели килимами двір, щоб не скаляв мій кінь вороний золотих підків, — тоді буду до тебе ходити“.
„Ой посади, дівчино, край воріт вербу, тоді буду до тебе заходити“. 
Та не одурити козакові дівчини! почула вона серцем гіркую правду; і тихим, безнадійним смутком забреніли останні слова пісні.

„Я й садила, я вже й поливала — 
Не приймається. 
Брешеш, брешеш, молодий козаче: 
Ти цураєшся“.
• • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • • 
Стоїть дівчина, схилившись до верби головою, сльози витирає рукавом драної свитини. Стоїть з жалощами в серці, засмучена і обмарена чарівними малюнками давно минулого, давно забутого вільного й шумливого життя її рідного, тепер зубоженого краю.
                                                                            ———
А в тихому хуторі слинилося диво: від сну просипалися люде, виходили з хат здивовані і слухали пісню, що живою силою вривалася з яру на хутір. 
Прочинились двері чиєїсь хати, і, счепивши руки на грудях, стала на порозі біла постать чи дівчини, чи молодиці. Місяць світить на білу постать і на хату. 
А на краю хутора од степу спочивав у сінях своєї хати старий дід. І мариться проз сон дідові, що в сінях над ним бренить струна. Дідові сон сниться, а струна все бренить та бренить і його будить. І дід прокинувся. 
В прочинені двері бьє синім промінням місяць, а по сінях лунає пісня, аж лящить. Вийшов дід із сіней, схилився на тин, тай слухає.
На хуторі тихо та лунко. Все кругом спить, тілько десь у яру хтось не хоче коритися снові і крає сонне повітря своїм молодим могутнім голосом. 
Тужить та вьється в яру дівочий спів, і не помічає дід, як вьється вів сам услід тому співу: то схилиться, то розігнеться, то візьметься за груди рукою. 
Чудне щось діється з дідом: йому стало здаватися, немов хтось узяв у жменю його старе серце і став його помаленьку чавити, а дідові стає чогось так жаль-жаль. 
На моріжку коло тину сидить уже цілий гурток хуторян; біліють сорочки, видніються кудлаті голови, босі ноги, тихим блиском сяють заспани очі. 
Всі вони здаються при місяці фігурами, вимуруваними з білого каменю. 
В середині між ними сидить парубок з чорними великими очима і тихо і поважно щось росказує. Білі фігури посхилялися до нього, слухають. 
Його мова відпивається в тихому хуторі буркотанням маленького струмочка. Парубок росказує про чудну дівчинку, що недавно привезено сюди з далеких хуторів до хазяїна за наймичку. Вона дика, боязка і чудна. Вінки собі з квіток сплітає, квітчається і так ходить в роботі цілий день. Збірає коло себе дітей, та все росказує дивні якісь казки, або свої сни. А як стане співати, то зразу своїм голосом душу проймає. 
До гурту підпливають безмовні тіні, сідають на моріжок і мовчки слухають.
Потім тихо й поважно, не перебиваючи один одного, стали довго вони розмовляти. Стали згадувати давніх своїх співців і усіх незвичайних людей, що колись жили між ними. Часом гарячими хвилями з новою силою долітала з яру пісня, вривалася в груди людей, і вони стихали. Потім, переждавши, говорили далі. 
Споминали вони якогось чабана Илька, що своїми піснями приворожив до себе молоду пані. Ох, і що ж то за сила була в тому голосі! Вийде було на могилу, гукне пісню — і увесь степ скрасить нею. Люде, бувало, кидали роботу, та виходили слухати Илька і з хутора аж у степ. Щирий і правдивий був чоловік Илько. Підмовляла молода пані їхати його з собою кудись, та не поволів Илько життя панові розоряти, а поводів іти кудись в Чорноморію. Та як пішов, як пішов, тай досі чутки нема. 
Потім згадували вони ще про якогось сліпого скрипаля Олеська. Дорогий був той чоловік — Олесько, хоч часто був і битий і лаяний, хоч часто п'яний валявся з своєю скрипочкою по бур'янах та ровах. Гірке було життя Олеськове. Усі бачили, та ніхто не чув, щоб жалівся він на нього коли словами. Словами він міг тільки попрохати собі у добрих людей чого-небудь, коли був тверезий, та голосно лаятися, як був п'яний. Своє ж горе, свої жалі оддавав він де-небудь на безлюдді живій струні, а струна уже голосно плакала і далеко односила Олеськову тугу. Не раз серед глухої ночі будила людей пекуча струна, і тоді люде казали, що то десь під тином проснувся Олесько, тай засумував.
Іде, бувало, Олесько степом, сяде один собі край битого шляху, поставить біля себе пляшину з горілкою, щільно, мов дитину, притулить до грудей свою скрипку, схилить низенько до неї свою пропащу головоньку, — і заплачуть, заквилять струни, немов у тій скрипці озивається живе Олеськове серце. І бачили люде, що плакав тоді Олесько своїми незрячими очима. І плакали разом з ним чужі люде, що проїзжали мимо нього степом. Такий був гіркий п'яниця, бездімний бурлака сліпий Олесько. 
Пером земля йому... Замерз в хуртовину, як п'яний вертався з весілля з чужих хуторів. В яру залунав новий ниючий і пекучий спів. Дівча співало про себе, що йому горе на світі. Вона сирота, а люде недобрі, і нема до кого їй прихилитися; скаржилася комусь, що не зазнала вона на світі роскошів, що марно проходять літа її по наймах у важкій роботі... 
А люде на хуторі все слухають і згадують все инших та инших своїх співців, що були одаровані таким таланом, щоб вражати людям запеклеє серце. 
І буди вони всі ті таланти рідного люду, ті найулюблені діти свого смутного і занедбаного краю, як і цеє вбоге і забите дівча, — люде з найбідніших бідні, з найтемніших темні, були наймитами в чужих людей і пасинками в долі. 
                                                                                                                                        Степан Васильченко.