Украінські збори у Львові.
(Од власного кореспондента).

11-го апріля відбулися у Львові в залі „Народнього Дому“ політичні збори, що скликала українська національно-демократична партія. На збори зійшлося коло тисячі народу: інтелігенції і простонароддя. Роспочав віче голова організації д-р Озаркевич. Головою віча вибрано сеймового посла Івана Кивелюка. Головними промовцями призначено парламентського і сеймового посла д-ра Костя Левицького і парламентського посла проф. д-ра Олександра Колессу. 

Д-р Кость Левицький розповів про тактику українських послів у сеймі, про збори й декларацію української парламентської репрезентації в Австрії і про теперішню тактику українських послів у парламенті. Зазначив, що в сеймі українські посли взялися до обструкції, щоб бодай перешкодити ухвалюванню шкідливих для українського народу законів, коли неможна добитися користних; подібну тактику мусять українські посли перенести й до парламента. Дивно тільки, що промовець заявив, що від тої тактики не відступлять обидва українські клуби в парламенті, галицький і буковинський, бо ж в дійсности клуб українських послів з Буковини служить вірно правительству... 

Другий промовець, д-р Колесса, розповів докладно історію боротьби за український університет й історію посольських заходів у цій справі, заходів, багатих на нездійснені обіцянки австрійських міністрів. Останній раз виступили українські посли проти польського домагання признати законним шляхом польський характер львівського університету. Вони заявили, що на це можуть згодитися аж тоді, коли у Львові буде заложено український університет. В цій справі міністр просвіти Штірк обіцяв, що без згоди українських послів нічого не зробить. Дальші конференції в цій справі відбудуться після великодних свят. 

Та на цих двох промовцях, заповіджених заздалегідь, збори не скінчилися; крім них промовляв ще цілий ряд инших промовців. 

Д-р Охримович говорив ще про університетську справу і поставив резолюції, в яких зазначено українське становище та висловлено признання послам за їх заходи. 

Д-р Озаркевич говорив про потреби української народньої школи у Львові і взагалі про потреби української школи народньої і середньої та представив головні думки своєї промови в ряді резолюцій, які домагаються українських шкіл та закликають український загал до закладання приватних шкіл, доки не можна добиться публичних. 

Д-р Дмитро Левицькяй говорив про потребу агітації за виборчою реформою до галицького сейма і до ради міста Львова, вказуючи на те, що український народ повинен домагатися загального, рівного, безпосередного і тайного виборчого права до цих інстітуцій, — що й висловлено в резолюціях. 

Д-р Роман Секела виступив з домаганням, щоби скасувати ті краєві закони, які противляться основним державним законам і обчислені на шкоду українського народу. До таких законів належить передовсім закон з 1867 р. про те, що на заложення української середньої школи треба дозволу сейма, і закон з 1907 р. про те, що в Галичині не може бути українських учительських семинарій, а тільки або чисто-польські, або утраквістичні, польсько-українські. 

Далі промовляв студент Замора, закидуючи національно-демократичній партії й українському парламентському клубові недостачу уваги до справи українського університету й недостачу енергії в боротьбі за цю справу. На ці закиди відповідав д-р Володимир Бачинський, секретаръ нац.-дем. „Народнього Комітету“. 

Редактор популярної газети „Народнє Слово“ Курцеба говорив про обовязки громадянства до преси, про те, що український загал не повинен запомагати своїми грішьми ворожої польської преси, а за те повинен усіми силами підпірати свою національну пресу. 

В кінці редактор „Діла“ Ярослав Весоловський говорив про становище українства в Росії, про те, як ставляться до української справи окремі групи російського громадянства, як російське правителсьтво, як галицькі москвофіли. Згадав і про закриття „Просвіт“ одеської й київської. Характерно, що присутній на зборах комісар поліції підчас цеї промови кілька разів об'являв своє невдоволення. Як усі попередні промовці, так і цей промовець поставив резолюції, в яких висловлено становище зборів до справи. 

Всі резолюції збори приняли одноголосно. 

По зборах публіка, співаючи національні пісні, устроїла демонстраційний похід. Не вважаючи на перешкоди з боку поліції, похід дійшов перед будинок „Просвіти“, де виголошено промову, потім перед городську думу, де знов виголошено промову. 
                                                                                                                                                                                                                                                                                                         М. Лозинський.