До педагогічної термінології.
При писанні педагогічних праць усе маємо великі труднощі з-за неусталення української педагогічної термінології. Сталось це тому, що досі мало хто займався в нас чисто педагогічними науками. В найкращому разі — популяризовано деякі справи практичної педагогіки. Також не було, та й досі ще не маємо, доброго центру, що схотів би обєднати перші почини в тій ділянці, а відси й оте розгублення зусиль початкуючих тут робітників. Визначається воно саме термінологічним заколотом, що через нього, замість вияснити питання,осягається непорозуміння.
Користаючи з доброзичливости »Рідної Мови», хочу звернути увагу на декілька основних педагогічних термінів, і прохаю всіх, хто цікавиться педагогією й українською мовою, запропонувати відповідні українські слова для їхнього означення. З надісланих проєктів буде поданий коротенький звіт і при співучасті Редакції »P. Мови« буде знайдений один, найбільше влучний. А колись усі оті запропоновані назви будуть ще розглянені на майбутньому українському педагогічному зїзді.
Між іншими, не має в нас досі устійненої назви на означення поняття, що поляки звуть його »kształcenie«, німці »Bildung«, росіяни »образование«. Це не »навчання« (nauczanie, Lernen, учение), ані »виховання« (wychowanie, Erziehung, воспитание). Яка між ними різниця?
Остаточною метою навчання й виховання є самостійна й творча особовість (osobowość, Persöhnlichkeit ; це зрештою також термін не надто відповідний духові нашої мови), що не лише вміє й може, але також хоче бути корисним членом суспільства, серед якого живе, або тієї суспільної групи, що до неї з певних причин належить. І навчання, і виховання йдуть до тієї мети кожне власним шляхом. Перше шляхом знання, друге шляхом моральних вартостей. Одначе таке відмеження їх зусиль у практиці не тільки трудне, але — що більше — шкідливе. З другої сторони опертя шкільної праці виключно на моральних вартостях дало б у висліді особу, непридатну до життя в його багатій різнородності. І тому повстає потреба лупити шлях навчання й виховання в одну нову одиницю.
Але цей новий шлях, це не тільки практичне примінення теорії навчання й виховання. Він має також свою власну теорію (Гр. Кершенштайнер: Teorie der Bildung, Липськ-Берлін, 1926). Не можна проте вважати його словний вираз за зайвий.
Дехто твердить, що навчання й виховання становлять нерозривну цілість, при чому перше є тільки складовою частиною другого. Так розумів їхнє відношення Гербарт. Як мету ставив їм моральний характер. Одначе новітня педагогіка не поділяє цього погляду. Можна ж набувати знання для нього самого, без намагання виробити собі моральний характер. І тоді й теорія й практика такого навчання не мають нічого спільного з теорією й практикою виховання, що для нього осягнення морального характеру необхідне. І вже хоч би тому годі влучати цілість справ, що ними турбується теорія й практика навчання, до тієї ділянки, що її звемо вихованням. З другої сторони моральний характер — це ще не остаточна ціль нової школи. Можна бути моральним, характерним, чи характерно-моральним, але не представляти для суспільности й життя повної вартости. Бо моральний характер тільки тоді повновартостевий, коли він повстав на тлі получень ув одну суспільну, гармонійну й живу духову цілість, що розвивається завжди з власної волі, двох чинників: високовартісних, і при тому різнорідних культурних дібр, і людської одиниці, з постійно зростаючою активністю, самостійністю й творчістю, що вміє, може й хоче витиснути на отій новій цілості, в яку стоплюється, враз із культурними добрами, індивідуальну печать. Атаку цілість не осягається ані при помочі самого навчання, ані через саме виховування, тільки шляхом, що повстав з їхнього повязання. Як назвати його? 
Варшава.	П. Кривоносюк.
