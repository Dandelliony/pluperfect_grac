До термінології рахівництва.
Із тих глухих вістей, що доходять до нас із Великої України, довідуємося, що наші вчені по той бік кордону поклали величезні зусилля та в тяжких умовинах праці виконали велике діло — склали декілька десятків термінологічних словників у всіх ділянках нашої культури. На жаль, Академія Наук у Києві видала лише частину цих словників, — решта їх залишилася в рукописах.
Не можна сказати, щоби ми по цей бік кордону дуже напрацювалися над українською термінологією. Заклопотані іншими справами, користуємося в житті дивовижними чужинецькими покаліченими термінами й помалу вони набувають у нас права горожанства, суто засмічуючи нашу мову.
Поява »Рідної Мови« чи не буде переломовою точкою на цій сумній нашій дійсності, і чи не заохотить вона наших мовознавців до корисної праці на цій занедбаній ниві.
Хочу тут поділитись із зацікавленими кількома термінами в рахівництві (бухгалтерії), що були прийняті та вживалися в 1916-19 роках, особливо серед інструкторів Полтавського Союзу Споживчих Товариств; у числі їх в 1916 р. був і підписаний. Подаю тільки ті слова, що залишилися в моїй памяті. Підкреслюю ті терміни, що вживалися тоді, і що їх, на мою думку, слід уживати й тепер.
1. Бюджет-буджет, прелімінар — обрахунок (обраховуємо витрати й прибутки на будуче. Обрахунок на рік 1935/36).
2. Білянс, баланс, рахунковий звіт — підрахунок (підраховуємо за минуле. Підрахунок за рік 1930).
2а. Білянс, баланс, білянсова сума (коли підсумовуємо обидва боки одного рахунку, конта й до меншого підсумку додаємо різницю, сальдо) — рівновага.
3. Сальдо (різниця підсумків одного рахунку, конта) — різниця.
4. Дебет — одержав або винен.
5. Кредіт — видав або має.
6. Записати до розділу (в рубрику) »одержав« — обтяжити.
7. Записати до розділу (в рубрику) »видав« — признати.
8. Рабат — знижка, опуст (opust).
9. Назви деяких рахунків (конт): а) Довжники й Вірителі, б) Збитки або Втрати й Прибутки, в) Торговельні Витрати.
10. Сторно — відкликання (такої то позиції, запису).
Зєльонка.	Л. Сідлецький.
