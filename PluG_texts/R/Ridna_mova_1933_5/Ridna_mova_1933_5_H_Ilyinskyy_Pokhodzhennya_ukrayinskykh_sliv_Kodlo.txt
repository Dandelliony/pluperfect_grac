Походження українських слів.
5. Кодло „рід, покоління“.
Слово це — одне з найтемніших в українській мові, і годі шукати про його слововивід якихбудь пояснень по етимологічних словниках Міклошіча, Преображенського та Бернекера. Перші два навіть не згадують про цей слововивід, а Бернекер подав тільки початкову форму його як kъdьlo. Справді, коли не вважати »кодло« за слово позичене — а для того нема жадних даних, — то іншої реконструкції не може й бути, бо йначе давнє о мусіло б на українському ґрунті змінитися на і, а ціле слово бреніло б як *кідло.
Виходячи з реконструкції Бернекера, Loewenthal нещодавно (AsPh XXXVII 388) подав гіпотезу, що укр. къдьло передає іде *küdïlom, що ніби повстало через переставлення приголосних к і d із *dükïlom. Це останнє дає йому право поставити укр. къдьло в звязок із д.-півн. tygill »стрічка, ремінь«. Основне значення загадкового слова в такім разі було б »те, що виводиться« (чи, власне, »те, що витягується«).
Але, подаючи німецький учений таку гіпотезу, не зробив найголовнішого, — не вказав причин, що викликали переставлення вказаних звуків припущеного іде *küdïlom. А поки цього не зроблено, його гіпотеза, яка б бистроумна не була вона сама по собі, позостається не доведена.
А тимчасом, приглянувшися ближче до значення слова, укр. кодло можна пояснити дуже просто. Крім мови української, слово кодло відоме ще в мові південноросійській, напр. у говорі сєвськім, де — як правдиво подає Преображенський (II 329) — воно має презирливий відтінок і стосується виключно до скота. Нема жадного сумніву, що таке ж презирливе значення мало наше слово і в мові українській. А що це так, на це вказує те, що слова кодло частенько вживається в живій народній українській мові в лайливім значенні, напр.: Щоб твоє кодло звелось ! Щоб тебе з кодла звело! І перекладчик Євангелії на українську мову (П. Куліш) переклав »порожденіє єхидново« (ЛкЗ) на »кодло гадюче«, звязуючи зо словом кодло щось брудне, подібне до того, що, напр., росіянин звязує зо словом »выкидыш« (викидок).
А коли це так, коли кодло й викидок визначають, властиво, одне й те, то ми маємо повне право віднести обидві слові до одного етимологічного кубла, а власне до кубла кореня kyd- »кидати, метати«. З фонетичного погляду кодло, докладніше къдьло, відносилось би до кидати, докладніше — кыдати, як нижчий ступінь кореня до здовженого, цебто приблизно так, як, напр., д. ц. сл. бъдръ відноситься до -быдати в възбыдати.
А щодо значення кодла, з погляду мого слововиводу, то воно визначало спочатку виключно »виводок, послід (помет)« різних малих тварин, напр. собак, котів, свиней, і тільки значно пізніше, коли звязок слова кодло з дієсловом кидати перестав почуватися в народній свідомості, стало стосуватися й до великого рогатого товару, а потім і до всякої тварини, і в тому числі — правда, звичайно з презирливим відтінком — і до людини.
