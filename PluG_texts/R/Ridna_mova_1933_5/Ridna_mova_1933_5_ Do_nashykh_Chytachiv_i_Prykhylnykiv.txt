До наших Читачів і Прихильників.
Недовга практика видавання »Рідної Мови« показала нам уже ясно, що встановлена передплата на неї — 6 зл. річно — занадто мала. Призначаючи таку малу передплату, чекали ми більшого числа передплатників та рясніших датків на »Фонд Рідної Мови«. Тим часом надії наші не справдились, бо занадто дошкульна матеріяльна криза сильно облягла цілий край.
Уся преса, за дуже незначним винятком, тепло привітала появлення »Рідної Мови«. Ще тепліше вітали її наші Читачі та Прихильники в сотнях своїх заохотливих листів. Усі однодушно сходяться на спільній думці: »Рідна Мова« мусить не тільки існувати, але й існувати нормально, щоби спокійно виконувати своє далекосягле культурне всенаціональне завдання.
Редакція відкидає думку про підвищення передплати, бо хоче поширити »Рідну Мову« не тільки серед нашої інтелігенції, але й серед малозаможніх кругів свідомого робітництва та селянства. Замість того звертаємось до всіх наших Читачів і Прихильників з гарячим проханням, — заохочуйте інших до передплати нашого місячника. Нехай кожний наш передплатник приєднає нам бодай одного нового передплатника, а тоді матеріяльний стан »Рідної Мови« помітно зміцниться.
Нехай же цілий місяць травень буде для всіх Читачів та Прихильників »Рідної Мови« місяцем реальної допомоги їй. Нехай ніхто не пошкодує свого часу та труду на дійсну підтримку Видавництва, що ставить собі всенаціональні завдання. Нехай не буде ані одного такого нашого Читача чи Прихильника, що не придбав би нам бодай одного нового передплатника.

