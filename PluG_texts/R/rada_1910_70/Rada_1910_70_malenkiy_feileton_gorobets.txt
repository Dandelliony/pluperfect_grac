Маленький фельєтон. Перша збірка творів.
Молодий, маловідомий письменник Сидір Макодзьоба, спродавши і заклавши все своє рухоме й нерухоме майно, спромігся нарешті таки на видання першої збірки власних творів. „От, нарешті й я став справжнім письменником! Годі мені вже тинятись по редакціях та кланятись всякому чорту, благаючи, щоб надрукував!” — промовив сам до себе Макодзьоба, перечитуючи в десятий раз свої любимі оповідання: „Як вона була в мене і про що вона мені казала"... та „Гострий меч в руці тремтячій". „Воно, положим, томик невеликий вийшов і ціна не дорога", — гомонів сам до себе Макодзьоба, вкладаючись спати, „одно зле тільки шріфт занадто вже великий; ну, та нічого,— потішав він себе, —за то обгортинка рясно розмальована, папір добрячий. А заголовки творів які барвистії! Ех, шкода тільки, що не вдалось вставити в збірку власного портрета. Нехай би читач почитував книжечку та знав собі в лице любимого письменника. Шкода, шкода! Та що ж подієш, не стало коштів, щоб замовити кліше з своїм портретом. Ну, та на цей раз нехай вже буде так, а для другої збірки не обідатиму, а на кліше, щоб там не було, а вже таки спроможусь. Бо як же без кліше? Кожен громадський діяч, чи там письменник, артист повинен завсігди його мати. Захоче, скажемо, громадянство святкувати якийсь мій ювилей, або вмру отут з голоду наглою смертю, І тоді одбивай кліше хоч з мертвого Макодзьоба. Ні, це треба неодмінно зробити! Тепер друга справа”, — повертівшись на тапчані, мовив Макодзьоба:— „видав я всього 200 примірників збірки, з них треба 70 роздарувати товаришам-письменникам і редакціям та скілька приятелям. Головний склад видання, примірників 50, буде в мене, а решту рознесу по книгарнях. Книжка повинна піти в продажі. Ну, та я за заробітком не гонюсь, аби тільки кришечку слави здобути. Перш усього, звичайно, подарую свою збірку проф. М, Грушевському, може він мені в обмін подарує свою „Історію України 11 . Потім товаришам Винниченкові й Олесеві. Це молоді письменники і, звичайно, обидва повинні помінятись зо мною своїми творами. Користно ще буде обмінятись з Корольовим на його „Скотолічебник" та „Поміч тільній корові”. Одно слово — обміняюсь творами зо всіма письменниками та вченими. Тоді роспродам їх ходкі книжки і чудесно буде: з лихвою покрию всі свої втрати на видання збірки. Може що ще й зароблю.. Єй-Богу ідея — марив собі бідний Макодзьоба, —„треба буде ще томик подарувати Садовському: може дасть безплатну контрамарку в свій театр". І в мріях солодких заснув сном чистого праведника маловідомий письменник, а блощиці ватагою насіли на його виснажене голодом і марними мріями тіло. Тіберій Горобець.
