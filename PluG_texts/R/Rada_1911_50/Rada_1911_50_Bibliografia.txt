Бібліографія.
	А. Погодинъ. Былорусскіе поеты. Відбитка з журн. „Вѣстникъ Европы", стр. 9.
	В своїй невеликій статті шановний професор дає побіжну характеристику сучасної білоруської поезії.
	Висловивши на вступі своє привітання молодому білоруському рухові, в якім бачить ,,здоровий демократичний процес“, він коротенько зазначає головніші етапи в історії білоруської літератури. Початком цієї літератури він вважає білоруську „Енеїду", перероблену з української В. Ровинським ще в XVIII ст.; далі згадує етнографів-поетів — Яна Чечота (друга Міцкевича) і Дуніна- Марцінкевича (1807 —1885) і нарешті зупиняється на представниках сучасної поезії, яку рахує з 1891 р., коли появився збірник Бурачка „Білоруська дудка“. Цей збірник був ніби першою ластівкою, що привела з собою весну молодої білоруської літератури в р. 1905, коли почало виходити що-тижневе видання ,,Наша Ніва", в котрім об'єднались кращі поетичні сили. Такими силами треба вважати поетів: Янку Лучину, Мацея Крапіуку, Едзюка Дудзьку і инших, з поміж котрих визначаються Янка Купала, Якуб Колас і Максим Богданович. В своїм нарисі автор зупиняється на Янку Лучині і трьох останніх. Я не буду в своїй замітці переповідати цих характеристик - хай кожний цікавий познайомиться з ними безпосередньо з самої статті—скажу тільки, що шановний професор ставиться до позначених поетів дуже прихильно, тепло, вважае їх правдивими виразниками цього сімпатичного пригніченого народу, а їх працю бажаною, що з часом дасть добрі жнива.
Микола Вороний.