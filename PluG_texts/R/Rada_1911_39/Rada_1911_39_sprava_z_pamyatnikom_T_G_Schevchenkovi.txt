Справа з пам'ятником Т. Г. Шевченкові.Засідання Об'єднаного Комітету. 16 января увечері в київській городській управі одбулося засідання Об'єднаного Комітету. На засідання прибули такі члени комітету: І. І. Щитковський, Н. Ф. Біляшевський, В. П. Науменко, О. О. Русов, С. Ф. Русова, проф. М. С. Грушевський, В. Д. Бублик, М. В. Лисенко, М. І. Ясько, В. С. Кричевський, М. С. Синицький, Л. Н. Жебунев і Л. М. Старицька-Черняхівська. Головою на засіданні був І. І. Щитковський. Насамперед на засіданню розглядали протоколи і постанови жюрі, що до премій. Постанову жюрі засідання визнало правильною. На засідання був запрошений скульптор Ф. Балавенський, автор проекта „Думи", якому жюрі присудило другу премію. По пропозиції об'єднаного комітету Ф. Балавенський згодився в два тижні подати відповідно умовам конкурса гіпсовий проект пам'ятника Т. Г. Шевченкові, бо доставлений проект зроблено а глини і він може розсипатися. Окрім того скульптор Ф. Балавенський згодився внести, відповідно вказівкам жюрі, в свій проект поправки і усунути де-які дефекти, які тепер є в проекті. По поясненню Ф. Балавенського, проект, коли його перевозили в будинок городської управи, був попсований, особливо попсовано постать поета; через це Балавенський мусів поправляти проект вже в будинку гор. управи. Окрім того Ф. Балавенський згодився, щоб проект ще два дні стояв в залі київської городської думи. 19 февр. проект буде взято з управи для поправок і одливки з гіпсу, після чого проект знову буде доставлений в городську управу. Тоді проект знов будуть оглядати на засіданні Об'єднаного Комітету. Головним чином Ф. Балавенський має переробити постать Т. Г. Шевченка. 
Жертви. Член жюрі другого конкурсу відомий український художник з Львова Іван Труш пожертвував на пам'ятник Т. Г. Шевченкові 40 карб. Харьківське губ. земське зібрання в засіданню 11 января 1909 року асігнувано на пам'ятник Т. Г. Шевченкові у Київі 1.000 карб. з тим, що управа буде вносити протягом 5 літ в свій обрахунок по 200 карб. До цього часу від харьківської управи в комітет поступило 630 карб. 33 коп.
