Всякі звістки.
ПЕТЕРБУРГ. Після ревизії омської єпархії виходить омський єпископ Гавриїл. Дозволено збірати по всій Росії жертви на пам'ятник композіторові Чайковському. 
Адміністрація маріїйського театра не пустила в залю дами, яка приїхала на балет в модних широких шароварах. 
З Чернігівської губ. виселяють 2000 євреїв; виселятимуть ще деяких. 
З Челябинська виселяють 51 сем'ю євреїв. Це в більшости хліботорговці. Біржевий комітет клопочеться перед міністерством внутрішніх справ, щоб їм дозволено було жити там. 
МОСКВА. Літератора Скворцова, якого соц.-дем. виставили кандідатом в Держ. Думу, висилають на три роки в Якутщину. 
ОДЕСА. Рос. т-во пароходства, зважаючи на силу нещасть, що стаються на морі, заводить на всіх суднах бездротовий телеграф. 
ВАРШАВА. Вислано за кордон Марію Ціхлер, яка відограла велику ролю в росколі маріавитів. 
Вночі при допомозі великих отрядів поліції і жандармів зроблено облаву на непевних особ. Арештовано біля 400 душ. Декого зразу ж випущено, коли встановлено, хто вони. 
ХАРЬКІВ. В судовій палаті, при зачинених дверях, судили видних діячів т-ва грамотности Ситникова, Раппа, Габеля, Чаплигина, Григоровича і Кармалина, обвинувачених по 129 ст. Всіх виправдано. 
ЖИТОМІР. Через незалежні обставини закрито перші на Волині земські с.-г. курси. Курси функціонували два тижні.