Найкраще ушановання.
Коли вмірає шановна, дорога людина, то перша думка, перше бажання прихильників і друзів, як найкраще ушанувати пам'ять вселюдною пошаною, щоб останній раз висловити свій жаль перед покійним, своє велике поважання. 
До нас наближається дорога труна, в якій спочиває тіло одного з найкращих українських громадян, тіло Б. Грінченка. Як зустріне київське громадянство оцю труну, як виявить на останці свій жаль, свою пошану? Не вже тими традиційними залізносрібними вінками, що звенять завше таким холодним залізним дзвоном? Невже ми вкрасимо труну оцими мертвими безфарбними квітами тоді, коли навкруги нас весна йде і вкриває й сади, й лани, й степ чудовими квітками? 
Весна українська, пишно й велично зустрічає останки свого сина з тієї далекої чужини, де сконав Б. Грінченко. Зберемо ж ці квіти!.. Небіжчик сумував за ними навіть в чудовій Італії, за українськими запашними, свіжими, ріжнобарвними квітами. Уквітчаємо труну нашого поета. 
Зустрінемо Бориса Грінченка з живими квітами у руках і з квітами у руках, по стародавньому звичаю, допровадимо дорогу труну до могили. 
Зберемо квітів багато, багато, й буде де це найкраще привітання небіжчику від тої самої України, яку так щиро кохав небіжчик. Квітки йому скажуть, що сумують по йому широкий степ український, і левади, і садки. 
Ну, а ми люде, його товариші, його вченими, ми складемо наші гроші докупи й обміркуємо, яким найкращим ділом на довгий, довгий час вшанувати пам'ять Б. Грінченка. 
В № 94 „Ради", вже три українські заклади „одступаючи від традиційних засобів" призначають кошти не на метальові вінки, а на цілі, яким безносередно „служив небіжчик Б. Грінченко". Такі перші кроки від традиційної форми на шлях щирої, серйозної пошани небіжчика можна тільки вітати. 
Нам здається, що було б дуже добре, якби й всі инші люде на Вкраїні і українські інституції теж висловилися б в такому ж напрямку. Не залізними чи срібними коштовними вінками, а працею, ділом на користь українського люду виявимо ми наше спочуття ідеям Грінченка і пошану до його діяльности, його думок, його таланту.
Так зберемо ж цих коштів як найбільш, а поки що вквітчаємо труну Б. Грінченка найкращими живими квітками України. 
		С. Русова.