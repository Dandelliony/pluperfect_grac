Доля виборчої реформи до галицького сейма.
(Од власного кореспондента). 
                            Львів.

Коли галицький сем на осінній сесії минулого року ухвалив закон про те, що сеймова комісія для виборчої реформи має право радити й тоді, коли не радить сейм, — усі думали, що цим справу виборчої реформи посунено значно наперед. Але швидко показалося, що ці надії не мають ніякої рації, бо комісія за ввесь час ані разу не відбула свого засідання. Було скликано всього на всього два засідання субкомітету комісії, який має підготовити матеріял для праць комісії. Одно засідання двохдневне, відбулося 6 і 8 марта, а друге 13 апріля. Ці засідання показали, що виборча реформа до галицького сейма ще Бог зна коли буде, а як і буде, то добра з неї не ждати. 
Погляньмо на самий субкомітет. Він складається з 16 членів, з того 7 польських консерватистів, один польський клерикал, який іде разом з консерватистами, 4 польські демократи (з того два з вшехпольської партії), 2 польські людовці, один українець (д-р Євген Олесницький) і один москвофіл (д-р Король). При такім складі субкомітету демократична група заздалегідь засуджена на меншість, хиба що припадково демократи явилися би всі на засіданню, а з консерватистів кількох не було би. 
Та на першім засіданню субкомітету сталося власне инакше. Першого дня, 6 марта, явилося на засіданню 6 консерватистів і 5 демократів; а що голова не голосує, то проти себе стало 6 консервативних голосів проти 4 демократичних. Українського представника на цім засіданню зовсім не було, бо член субкомітету д-р Олесницький нездужав, а його заступника, д.ра Макуха, не повідомлено про засідання. 
І от на цьому засіданню провідник польських людовців, пос. Стапінський, ставить під голосування найважнішу справу виборчої реформи, справу рівности виборчого права. Субкомітет стає на тім, що виборче право до сейма повинно бути загальне, безпосередне і тайне, але не рівне. 
Тепер субкомітет почав радити над тим, на яких основах оперти ту нерівність виборчого права: чи признати в міській (III-і й) і сельській (IV-ій) курії голос також тим мешканцям міст і сел, які досі не мали виборчого права, чи утворити для тих, що досі виборчого права не мали, окрему пяту курію, чи завести плюральне голосування, яке полягає на тім, що в якійсь групі виборців признається одному виборцеві два, а навіть три голоси? 
Тут виступає москвофільський посол д-р Король і заявляє, що треба передовсім подбати про те, щоб до сейма увійшло як найбільше елементів поважних, консервативних, а як найменше радикальних. В тій ціли пропонує він поділити сельських мешканців на дві групи виборців: поважну, до якої належали би громадяне з висшим маєтковим цензом і яка вибірала би більше число послів, і групу „голодранців яка мала би гірше виборче праві*, вибірала би менше число послів.
Розуміється, що цей проект москвофільського посла польським консерватистам дуже подобався і вони виступили з подібним проектом також що до міст. 
Та показалося, що для вишукання якоїсь основи, на якій консерватисти з користю для себе могли б оперти нерівність виборчого права, треба статистичних даних. В тій цілі вибрано статистичну комісію, в якій провід віддано краківському консерватистові Яворському. 
На нараді 8 марта явилося вже 8 консерватистів і 7 демократів. Характерно, що з демократів не явився ані сам ані через свого заступника през. польського кола Гломбінський. На цій нараді явився також д-р Макух, якого на домагання д-ра Короля голова субкомітету повідомив телеграфично про неї. На нараді голова статистичної комісії Яворський предложив список статистичних запитаннів, на які повинно дати відповідь краеве статистичне бюро, і на тім нараду скінчено. 
Список статистичних запитаннів уложено так, щоб знайти основу для такої виборчої сістеми, яка б багатшим класам, у першій мірі польським поміщикам, запевнила би перевагу пад демократичними елементами, а крім того в Східній Галичині дала би перевагу польській меншости над українською більшістю. А що пошукувані тої системи ще самі не знають, на чому опертися, то зажадали від краевого статистичного бюра таких ріжнородних, иноді просто неможливих річей, то в результаті вийшов один великий хаос. 
13 апріля члени субкомітета зійшлися на засідання, щоб познайомитися з статистичними даними, що зібрало краєве статистичне бюро. 
Та зараз на початку засідання, на яке явилися всі члени або їх заступники, консерватисти розпочали обструкцію, щоб проволікти справу виборчої реформи за помічю обструкції, на яку так нарікають консервативні парламентарями, коли її ведуть демократичні партії. І це польській шляхті мабуть удасться. Бо треба знати, що з субкомітету справа виборчої реформи повинна перейти до комісії, з комісії до повної палати, а опісля ще дістати цісарську санкцію, — а тимчасом засідання субкомітету відбуваються навіть не що місяця, а при тім шляхта спинює справу обструкцією. Є в цім очевидна тенденція втомити демократичні групи сейма, щоб вони при кінці сеймового періоду згодилися на яку-будь виборчу реформу. 
Найгірше на тій реформі вийде очевидно український нарід. Бо хоч тепер польські демократи ріжних відтінків, українець і москвофіл творять спільну демократичну групу, то коли прийде до розділу мандатів між народности, польські демократи певне злучаться з польською шляхтою для спільної оборони „польського стану володіння" в Східній Галичині. 
При тім усім більшість субкомітету подбала про те, щоб народні маси не могли на неї мати відповідного натиску. В тій цілі ухвалила вона, що наради мають бути тайні, через що широкий загал не знає, ані про що радить субкомітет, ані яке становище займають окремі члени субкомітету. І тільки в тайні можна довідатися про те, що діється в субкомітеті, від котрогось, з тих послів, що не бояться денного світла. 
		М. Лозинський.