На смерть Б. Грінченка.

Квітку, зрошену слізьми української молоді в Харькові, посилаю на труну славетного діяча. 
Смерть—невблагана, невідступна смерть.
Без жалю однімає вона у нас кращих людей, кращих робітників, відбірає від України її кращих синів, її гордощі, її надії. 
Умер Грінченко... Думки не в'яжуться з змістом цих двох слів, нехочеться вірити, що сталося це, нехочеться признати, що цьому правда, але два слова: „умер Грінченко", що долетіли до нас з далекої південної країни, стоять перед очима й свідчать про те, що вірний син України й невтомний робітник, — борець за її щастя, дійсно лишив нас. Правду, гірку, й страшну правду принесла нам звістка... 
Помер один з найкращих людей, один з великих і рідких працьовників... 
Його не буде більш між нами і голос його не лунатиме більш, голос, до якого прислухався кожен, хто бажає добра своїй країні, хто бачить щастя її в тяжкій, безнастанній праці. 
Невтомний орач залишив свій плуг, а недоорана нива лишилась чекати такого робітника, яким був він. 
Схилимо ж голови над труною великої людини, вшануймо його пам'ять, віддамо останню честь йому, згадаймо його „не злим тихим словом". 
Немає слів, щоб висловити всю силу жалю й скорботи, що сповняє серце, немає сил, щоб оцінувати його невсипущу діяльність, з'ясувати значіння його для українського народу, української літератури і науки, визначити силу його впливу на українське громадянство. Я можу сказати тільки устами здається всієї української молоді з Харькова, що за для неї він був найкращим вчителем. Дякуючи йому, не один юнак згадав свою нещасну країну, бо бачив в ньому найвищий зразок любви до України, зразок невпинної, тяжкої праці. Він закликав до роботи кожним своїм словом, і на палкі його заклики озвалася молодь. В особі його українська молодь втратила великого вчителя, непереможного борця за краще. 
Б. Д. Грінченка немає між нами... 
Окраса України, найліпша квітка з її квітника, так рано пішов од нас! Не багато знайдеться людей, щоб любили свій народ так, як любив його ти, і зробив ти для нього більш, ніж хто инший. Ти страждав і терпів, і боровся до знемоги... Але ти вмер, як ніхто не вмірае: на тебе дивилася вся Україна... Ти пророкував їй щасну долю і сам у великій мірі спріяв її простуванню до щастя. Тобі більш, ніж кому иншому належало побачити її в щасті й добрі, побачити, чи справдяться твої пророкування, — але ти зтулив свої потомлені очі, доля невчасно вирвала тебе від нас! Так, ти помер, але не всього тебе взяла смерть. Свої твори, свої ідеї ти лишив нам... Ідеї ж вічні! Для України ти повік житимеш в своїх ідеях. Твої думки про безнастанну працю на користь народові не забудуть люде, а ім'я твоє, записане в серцях синів України поруч з иншими славетними йменнями, теж не забудеться... Народ, якому ти присвятив все своє життя, памятатиме й шануватиме твоє імя! Ти поліг чесним робітником на рідній ниві, поліг знесилений роботою... Честь і слава тобі! 
		Микола Похмурий. 25 апріля 1910 р.