Замітки про окремі слова.
Слово „много" в нашій мові — архаїзм, а не русизм. Свого часу на сторінках »Рідної Мови« (див. ст. 76) було порушене питання про вживання в українській мові слова »много«. Мені не раз доводилось чути закиди, ніби слово це перейняли ми з мови російської. На ділі ж справа з цим словом зовсім не така. Слово »много« дуже часто зустрічається як у найдавніших памятках нашого письменства, так і в пізнішій літературі, що ясно говорить за те, що й народня мова того часу не могла не знати його. Нарід наш безперечно вживав цього слова й воно панувало в народній мові дуже довго. Найкращим доказом цього є факт, що в найглухіших закутках Волині й Полісся, де нарід найбільше консервативний, слово це живе ще й донині. Правда, з бігом часу зайшла в ньому цікава зміна о на і, чому й бренить воно тепер на Поліссі й Волині: »мніго«. Уперше довелось мені почути це слово на нашій Любомльщині, де багато сіл ще й тепер майже не вживають іншого слова — крім »мніго« — для означення поняття »багато«. По інших місцевостях слова »много« не вживають; заникло воно остаточно, замінившись цілим рядом нових, однозначних із ним,
слів. Так, на Кремянеччині кажуть: »багацько«, »шмат«, на Луччині знов — »багато«, »сила« (людей); коли ж треба сказати: »дуже багато«, вживають слова »безліч«, а подекуди кажуть »тьма тьменна«. Навіть вирази складені, що походять від слова »много«, й ті заникають в нашій мові, замінюючись новітніми. Ще донедавна живе в нас слово »многолітній« замінилось тепер новим — »довголітній»; замість старого »многоводний« вживають тепер слова »повноводий« (струмок, -а річка), а замість слова »многолюдний« кажуть тепер »численний« (зібрання). Лише один вираз залишився в нашій мові й досить часто ще вживається — це »множитись«, що походить від слова »мног-«, та й цей уже поволі зникає, вступаючи місце більше вдатному— »плодитись«. Отож не диво, що слово »много« вважається тепер уже за архаїзм і вживати його в літературній мові не слід, тимбільше, що слово це, вмираючи, покликало до життя цілий ряд нових, відповідніших виразів, що так збагачують живу нашу мову, яка не може стояти на одному ступені розвою. Подібне явище — заникання одного виразу й утворення на його місце кількох нових — найкращий доказ, що мова наша сильно розвивається. 
Ресумувати й реасумувати. Ці дві слові мають зовсім відмінне значення, хоча в нас помилково вживають першого слова на означення двох різних чинностей. Похідні від них речівники задержали етимологічно правильне значення. Реасумпція взяте прямо з латинської мови, означає відновлення якоїсь справи, проблеми, а резюме, що теж походить із латинської мови, через французьку дісталося до інших європейських мов та означає: коротке зіставлення виводів, або гадок, стислу передачу змісту, головних висновків твору, промови, статті, доповіді тощо (»Словник чужомовних слів, що увійшли в українську мову«, Київ 1924 р. стор. 160), Через те повинно вживати обох дієслів на означення двох чинностей, що їх різницю зазначає латинський приросток а після ре. Реасумувати — значитиме тільки: брати наново під обради, а ресумувати: збирати в цілість, подавати зміст.
„Постійно". Це слово не природнє українське. В мові поточній моєї околиці воно не відоме. Чи часом не видумали його люди, що їх матерня мова російська й вчилися вони в школах російських, й слова »постійно« вживають замість російського: »постоянно«? Тільки в селі Заболотті Більського повіту приходилось нам раз почути це слово від столяра, що питався: »A як покласти шалівку — постійно, чи поземно«? Більше ніде не чули ми цього слова, а тим більше в розумінні російського »постоянно«. Для передачі поняття російського «постоянно«, нарід наш уживає таких слів, як: безпереводно, безпересталь, безперестанку, безперестанно, безперестану, безперестань, безпереч (безпереч сиджу вдома), безуставичне, безуставично, невиводно, невсипуще, скрізь (він скрізь так робить — так і вчора й позавчора), завше, завжде (ангели Бога завжде вихваляють), завсіди, заєдно, день крізь день, повсякдень, усе (усе голову їсть), вічно (вічно він мені перед очима) тощо. Ось скільки й ще більше має наша мова слів для виразу російського »постоянно«! Ліпше оттим не вживати і в літературній мові слова »постійно«, як його не вживає й нарід. Будемо отже вчитися рідної мови пильно й невсипуще, а не тільки »постійно», щоби столяр із Заболоття не подумав, що рідної мови можна вчитися тільки »постійно«, а сидьма або лігма, то не можна. 
Примітка. Заввага о. Никольського стосується тільки до мови народньої, бо в мові літературній »постійно« вживається вільно навіть у творах наших ліпших письменників. Академічний »Poc. - укр. словник« І. 440 рос. »постоянно« перекладає словами: »завжди, завсіди, завше, стало, повсякчас(но), постійно, все« і т. п. Акаде. мічний »Словник правничої мови« на рос. »постоянно« подає: постійно, повсякчасно, раз-у-раз і т. п. Але дуже чулий до народньої мови Словник Б. Грінченка слова »постійно« не знає.
Здрібнілі слова на -ик — -ок. У нас, на Буковині, відчувається дуже добре різниця між дублетами здрібнілих речівників. Напр. жи́дик — це жидівська дитина, жиденя, а жидо́к — це дорослий, старий жид, тільки або малий ростом, або взагалі непоказний. Далі, віз — це великий, тяжкий віз, от хоч би для господарських потреб; візо́к — це вже менший, легкий віз, що не надається до господарських робіт, а тільки для власних потреб, поїхати кудись тощо; а во́зик — так це вже зовсім маленький, дитячий. Так само кутик — куток і багато ін.

