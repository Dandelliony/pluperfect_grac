Чистота й правильність української мови.
Відповідь на запитання наших Читачів.
Хто з Вп. Читачів „Рідної Мови" хотів би одержати від нас і листовну відповідь на своє запитання, той мусить прислати на те відповідного поштового значка.
В Україні (інж. Ф. Гай-Гаєвський). Говорячи про самостійні держави, завжди кажемо в, у: у Франції, в Америці, в Німеччині. Для зазначення частини цілого вживаємо на: в Росії на Кавказі, у Київі на Подолі. З російського державницького погляду буде тільки на Україні (вважаючи Україну частиною Росії), і власне такий погляд сильно відбився в цій формі. Україна була вже самостійною державою, тимто »Рідна Мова« завжди пише: в Україні. Про це буде ще окрема стаття.
Стреміти, стремпіння (І. К-ий з Михаля). Російське »стремиться« в нас дуже часто зле перекладають на »стреміти«; не вживайте цього слова. Словник Б. Грінченка знає »стреміти« тільки як »торчать«, стирчати; пор. в »Енеїді« Котляревського: Була на йому біла свита, набакір шапочка стреміла. »Poc.-укр. словник правничої мови« 1926 р. російське »стремиться« перекладає так: »змагатися, намагатися, пориватися, пнутися, линути, прямувати до чого«, а незграбного »стреміти«, як бачите й не згадується. — На взірець рос. »стремление« зложили в нас штучне »стремління«, не вживайте й його. Словник Б. Грінченка зовсім не знає такого »стремпіння«, а згаданий »Сл. правничої мови« так перекладає рос. »стремление«: »змагання (до чого), намагання, поривання, (направление) прямування (до чого); (сильное желание) жадання (чого); (вле-чение) потяг (до чого)«, знову, як бачите, штучного русизму »стремпіння« і не згадується.
Потрапити (Редакція »Нова Хата«). Слово »потрапити« давно вже зайшло до нас і сильно закорінилося в народній мові, чому викидати його з нашої мови не слід, див. про це »Рідну Мову« ч. 4 ст. 113-118. Слово походить від нім. treffen. На ваше бажання про це слово подамо в »Рідній Мові« окрему статейку.
Калікий. »Неділя« 1933 р. ч. 14 ст. 11 пише: »Спеціяльно до його каліких ніг пристосована радіотрибуна«. Ноги можуть бути скалічені, покалічені, калікуваті, але прикметника »калікий« українська літ. мова не знає.
Зно́ву — знова́ (о. Ганяк). Великоукраїнська літературна мова, слідом за своєю східньоукр. живою мовою, знає тільки форму »зно́ву«, а західньоукр. »знова́« не вживає. Не може ж літературна мова вживати всіх місцевих форм, хоч вони й живі.
Одчайдушний — це літературна форма; писати »очайдушний« (місцева зах. укр. фонетична форма) не слід. Див. »Рідна Мова« ч. 2 ст. 69.
Поштовий значок — марка (Б. Прокопович). »Пошто́вий значо́к« — зовсім добрий вираз, і конче заміняти його на »поштову марку« нема потреби, — обидва вирази добрі.
Вплив, як наказує академічний правопис, ніколи не міняється на уплив; тому пишемо: під впливом чи підо впливом, а не під упливем.
Не пишіть: оказове число Б. Прокопович із Городла на Холмщині добре запримітив, що »Рідна Мова« на ст. 80 вжила: зразкове (okazowe) число. Додає до того ще: показовий примірник, показове число, »адже ми тут показуємо, висилаємо на показ, а слова »оказувати« в нас нема«.
Відтак — це місцеве західньоукраїнське слово, в літературній мові не вживане. Замість нього кажемо: по́тім, пото́му, опісля, да́лі, а далі, по́слі, навпісля, потім того, тоді, а тоді й ін. Чи в живій мові »відтак« сильно поширене?
Словянський — славянський (о. Ганяк). Наука виводить »словянина« частіше від »слова«, тому й пишемо: словянин, словянський, словянство. Не забуваймо, що й старословянська форма була така сама: словѣнинz». Київська Акадамія постановила писати словянин, словянський. Про це слово буде в »Рідній Мові« окрема статейка.
Квітень (Ів. Бондарчук). Літературна укр. мова вживає тільки квітень, місцевого »цвітень« не вживає.
Травень — май (Ів. Бондарчук). В літературній нашій мові сильно защепилося слово »травень«, але в мові народній скрізь живе ще »май«, звязаний із такими словами, як май — зелень чи клечання, маяти, розмаїтий і т. ін.
Кривавий (О. Копач) — так постановила писати Академія Наук, і того мусимо триматися, див. вище ст. 207-208.
Млинці (В. Дзюблик). В літературній мові принято писати млинець, млинці, млинчик; місцевої форми »блинці« літературна мова не вживає.
Пошта, поштовий (Б. Прокопович). У велико-українській літературній мові принято тепер писати тільки пошта, поштовий. За академічним правописом так тепер і ми пишемо.
Розповідати (Ів. Зельський). Академічний правопис наказує писати завжди роз- (а не рос-): розкіш, розходитись, розпихати, розтовкти і т. ін. Але це роз- перед к, п, т, х вимовляємо звичайно як рос-, особливо в говорах східньоукраїнських.
Село — з сіл (С. Яковець). Літературна мова звичайно вживає з сіл, сільський, а архаїчна форма з с е л помалу зовсім виходить із ужитку.
Писання часток би, б, же, ж (П. Мочерат і ін.). Частки би, б, же, ж в українській літературній мові завжди писалися окремо від слова; останній академічний правопис так само наказує писати би, б, же, ж окремо (і без розділки): писав би, писала б, носив же, носила ж. Тільки в складених сполучниках пишемо ці часточки разом: щоби, щоб, аби, ніби, якби, також, таж, теж, тож, отож, отже, адже, авже, авжеж, атож, невже, майже. Так тепер в Україні всі пишуть, а тому й нам нема підстав від того відділятися. Хто пише частки би, б, же, ж разом зо словом, той для послідовности мусів би писати разом зо словом і всі прийменники, злучники і т. ін.
Тієї — тої — теї (Б. Лічковський). Академія Наук, як норму для літературної мови, подає: родовий: тієї, цієї, всієї, орудний: тією, цією всією. Ane разом із тим Академія не заборонила вживати й інших форм: тої, тії, теї, цеї, ції, усеї, усії, тою, цею, всею і зве їх рівнобіжними.
Двох би в умовних реченнях не ставити. П. Мочерат звертає увагу, що »наші промовці, що прилюдно виступають, часто в одному умовному реченні ставлять два рази би, напр.: Коли б я пішов би«. Річ ясна, так говорити й писати не слід.
»Ні від кого не замічений« (Ю. Редько). Звати цю форму (»Рідна Мова« ст. 13) не українською нема підстав. Знаємо ж, що сучасна наша література мова оминає орудного відмінка від живих істот у безпідметових реченнях. Кажемо: так написав пророк, а не: так написано пророком. Вдавнину от (теперішнє від) було в цих конструкціях дуже часте; пор. ще у Старицького: А я стою, знеможений од горя 85; Є. Тимченко, Граматика 1917 р.: Ласка від Бога дана 10; Може йому від Бога велено, щоб пташки їсти. Народня мова ці форми з від знає дуже часто: Прийшли два шпіги, підослані від ляхів, Грінч. IV. 511. Див. про це мою працю; »Чистота й правильність укр. мови« 1925 р. ст. 156, а також окрему про це працю О. Курилової в »Збірник секції граматики укр. мови«, 1930 р., особливо ст. 23-29.	'
Українська богословська термінологія (о. Я. Сеньковський). Про це в нас буде окрема статейка.
Академічний правопис (П. Бондарчук). Книжка, на яку нарікаєте (»Український правопис із словничком«, Львів, 1929 р.) — це не правопис М. Возняка; »Основи українського правопису«, що тут видруковані на ст. 3-75, це дослівний передрук із офіційного академічного правопису, тому М. Возняк за них не відповідає, — він склав тільки правописного словничка, як додаток до академічних правил; та й сам словник має головно ті слова, що їх подано в академічних правилах. — П. Гривас: про акад. правопис читайте вище ст. 161-170,
Російсько-українські словники (В. Дзюблик). Найціннішим буде »Російсько-український словник«, видання Київської Академії Наук, т. І. вийшов 1924 р.; видання не закінчене. Чотирьох-томовий »Словарь росийсько-український, зібрали і впорядкували М. Уманець і А. Спілка«, Львів, 1895-1898, розпроданий, цінна праця. Для широкого вжитку годиться »Російсько-український словник« С. Іваницького і Ф. Шумлянського, Ляйпціґ, 1923 р., існує в продажу. Про Словник правничої мови й інші див. »Рідна Мова« ч, І ст. 17-22.
Борщів — Борщева (як виправлення поданого в ч. 5, ст. 185). Географічні назви на -ів по ж, ч, ш, щ звичайно мають в дальших відмінках е, а не о: Рогачі́в — з Рогаче́ва, Пи́щів — з Пи́щева і т. ін. 

