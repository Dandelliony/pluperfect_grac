Граматика малої Лесі.
Сторінка для наших молодших.
VIII. Частини мови.
Стурбована й розгнівана, вся червона аж по самі уші, не прийшла, а прилетіла Леся зо школи, незадоволено жбурнула свої книжки до кута та й скаржиться:
— Не вміла сьогодні оповісти про частини мови... Якісь там займенники —прийменники... І пощо всім тим голову нам морочити? А по обіді, заспоко́ївшись, тихо прийшла Леся до татка та й просить його, трохи засоромлена.
— Татусю, розкажіть мені про ті нещасливі частини мови... І нащо ділити
мову на якісь частини, — нічого не розумію...
— Не розумієш, дитино, бо ти ще мала. Пильніше вчися, розумна будеш. Сідай коло мене й послухай, — розповім тобі казку. А ти добре думай, до чого та казка, бо не в казці ж сила. Слухай же.
Був собі один цар. Одного разу скликав він усіх своїх міністрів і захотів перевірити, чи вони справді тямущі люди, цебто — чи здатні виконувати своє найголовніше завдання: корисно служити народові. От і загадав він їм задачу: полічити — скільки дерева росте в його царстві, скільки птиці летає над його землею і скільки слів у розмові його підданих. І на все те дав їм часу один день, а земля його була велика.
І всі міністри зараз таки слухняно стали за роботу: достали паперу й побігли по царству, пильно записуючи всі дерева, птиці та слова. Але вже над вечір вони потомилися, пристали в роботі й побачили, що вони не списали всього й на пять верстов... І в ночі соромно вернулися вони до царя й покірно сказали йому: »Рубай нам голови, ца́рю, бо ми твоєї задачі таки не зробили«...
Аж тут перед царя виступив бідно вбраний сивий дідусь, що вчив дітей у школі, і повів таку розмову: »Великий ца́рю! Я не бігав із папером по царству твоєму, щоби зробити загадане. Я сидів собі в бідній своїй хаті й ось зрахував, скільки в тебе де́рева, скільки птиці і скільки слів у мові твоїх людей.
У твоїм царстві ростуть дуби, берези, вільхи, осики, сосни, вишні, яблуні й груші. Більше немає. Як бачиш — мало. Сади більше.
У твоїм царстві летають ворони, сороки, горобці, синички й ластівки. Більше птиці немає. Як бачиш — бідно. Розводь більше.
Слів у мові твоїх підданців не багато: їх усі можна перелічити на три питанні: що? який? що ро́бить? Спитаєш що, скажу: стіл, хата, садок, річка. Спитаєш який, відповім: зелений, добрий, гарний. Запитаєш що робить, відкажу: бігає, цвіте, несе, росте. Як бачиш — слів не багато. Будуй школи, навчай нарід — більше буде«...
Замовк дідусь, низько вклонився цареві й тихо відійшов собі...
Засвітилося обличчя цареві, підвівся він із трону золотого, щиро обняв і поцілував розумного діда [У великоукраїнській літературній мові слово »дід« звичайно визначає кожну стару людину, а не жебрака; на жебрака кажуть ста́рець.] й настановив його коло себе найпершим міністром...
Оце тобі, дитино, казка, чому ділимо мову на частини. Як ти розумна, то зрозуміла.
Леся слухала, вся зашарівшись, аж духа їй спинило.
— Тепер усе зрозуміла...
— Ну, коли зрозуміла, то відповідай мені на ці питання:
На які групи можна поділити всі дерева в лісі? Як можна погрупувати птиць, риб, домовий скот? Чи багато мов у світі? Чи багато слів у мові? Чи довго треба було б учитися в школі, коли б ми тут учили кожне слово окремо? На які групи можна поділити всі слова нашої мови? Нащо ми так ділимо на групи?
— Розповіжте мені, татусю, ще про ті якісь займенники — прийменники, чому саме так їх називають?
— І про це тобі розповім, слухай тільки пильніше. Слів у нашій мові дуже багато, вивчити їх всі окремо неможливо. Щоби легче було вчити слова нашої мови, їх ділять на групи, і до кожної групи залічують чимсь схожі слова. Усі слова нашої мови можна поділити на 9 груп, і ці групи звуться частинами мови.
А назви частин мови такі: 1. іме́нник чи йме́нник — показує ймення речі, напр. хліб, стіл; 2. прикме́тник — визначає прикмету речі: добрий, зелений; 3. числівник — число речей: пять десять; 4. займе́нник — бо його вживаємо з а чи замість йме́нника: я (зам. Дід), він (брат), тебе (доню); 5. дієсло́во — слово, що визначає дію чи стан: ходить, співає, лежить; 6. прислі́вник — визначає якість дії, цебто якість дієслова, а дієслово колись звали просто словом, тому й прислівник — що при слові (дієслові): сильно (кричить), голосно (співає), вчора (прийшов); 7. прийме́нник — слово, що вживається при йменниках: на (столі), в (хаті); 8. сполу́чник — бо сполучує слова чи речення: брат і сестра; 9. ви́гук — слівця, що ми їх часом вигукуємо: ох, ой. Оце тобі пояснення, чому саме так звемо кожну з 9 частин мови. Добре зрозумій і не сердься на вчителя: вчителі — то найкорисніші люди в державі; з часом багато позабуваєш із свого дитячого життя, але вчителя свого не забудеш, доню, до могили.

