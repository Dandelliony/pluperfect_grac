У ХОЛМЩИНІ.
— Обрусительство. Холмські русіфікатори, як переказує „Рѣчь”, дуже клопочуться про те, щоб у Холмщині побільшало число русских. Через те вони домагаються зараз, щоб в Холмщині було закладено яко мога більше урядових інституцій. Це збільшить число русскої людности—чиновників. Для цього вони мріють перевести в Холм сільсько-господарський інститут з Нової Александрії, одділ селянського земельного банку з Люблина, управління Владимиро-Волинської залізниці і т. и. 
— Запитання міністерства освіти. Варшавське „Св. Сл.” каже, що міністерство народньої освіти запитало попечителів варшавського, віленського та рижського, чи погіршало знання російської мови в їх районах з того часу, як там відкриті приватні школи з навчанням на рідній мові. Як що не погіршало, то які успіхи в державній (російській) мові роблять учні приватних шкіл? (Рѣчь).