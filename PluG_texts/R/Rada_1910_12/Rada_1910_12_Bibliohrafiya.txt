Бібліографія.
В. Доманицький. Про Галичину та життя галицьких українців. Видання товариства "Просвіта" у Київі. З малюнками. Ст. 80. Ціна 12 коп.
М. Залізняк. Російська Україна й її відродження. 
  Високий китайський мур, яким одмежовано Україну від Галичини, спричинився тому, що серед нашої української людности дуже мало знайдеться таких людей, які докладно знають про життя наших же братів українців у Галичині. Так само багато ще є людей і в Галичині, які мало що знають про нас — російських українців. 
  Для обопільного ознайомлення між собою двох частин українського народу де-що зробили оце В. Доманицький та М. Залізняк. Вони написали книжки, що допоможуть галицьким і нашим українцям обзнайомитися з життям українців по той і по цей бік кордону. Трохи не одночасно вийшли ті книжки — у Київі „Про Галичину та життя галицьких українців” —В. Доманицького і у Львові —„Російська Україна й її відродження"—М. Залізняка. 
  Д-й Доманицький, як видно по його книжці, рахував на такого читача, що майже нічого не знає про Галичину і старався розповісти у своїй праці хоч коротко про все, що є видатнішого і вартого уваги в житті галицьких українців. Він розповідає про те, як і з чого живуть та чим себе рятують люде в Галичині, який там державний та громадський лад, про минувшину Галичини, як українці в Галичині прокинулися до нового життя, як боролися й боряться за свої права і що вони вже вибороли. Кожний, хто прочитає книжку д. Доманицького, матиме од того подвійну користь: раз те, що довідається про героїчні змагання своїх братів українців до національного відродження, а вдруге — буде з них вчитися. Довідається читач, що за яких 40 літ галицькі українці вибороли собі більше 2000 сільських шкіл, де вчать рідною українською мовою, 7 українських гімназій (з них п'ять утримуються на державні кошти, а дві — на приватні), 9 українських кафедр у Львівському університеті. Довідається, що тамошнє т-во „Просвіта" за 40 літ свого життя пустило в народ скілька милійонів просвітних книжок, видає газету, заснувало по селах більш 2,000 читалень, 500 крамниць, 200 позичкових кас, 250 громадських шпіхлірів (магазинів), 50 філій "Просвіти" та скілька десятків господарських спілок. Розповідаючи про це, автор каже, що „так багато здобули українці в Галичині через те, що взялися щиро до праці й не цураються ніде і ніколи громадського діла. Те що мають —не з ласки чужої мають, а на ті копійки, що жертвує там кожний українець, 5 чи то багатирь, чи то бідний, на всякі громадські справи”... 
  Розповідає автор про Галичину дуже гарно, не вдається у великі подробиці, що могли-б обтяжити читання, а просто й коротко пише про те, що цікаве і потрібне для нашого читача.
  На жаль, автор дуже мало подав відомостей про природу Галичини, про побут галицького селянського люду. Варто було-б подати більше відомостей про Лемків, Бойків та Гуцулів. Їхнє побутове життя, їхні звичаї нам зовсім невідомі. І про них треба було хоч коротенько написати, а головне подати малюнки тамошніх типів. Автор не мало розповідає про дуже гарну одежу гуцулів, але чомусь —то не подав малюнка гуцула й гуцулки, що дало-б змогу читачеві як найкраще уявити собі зверхній вигляд того „найцікавішого люду з усіх галицьких українців”. 
    Але й без цього книжка д. Доманицького така цікава й корисна, що варто подбати про найширше її розповсюдження. 


  Д. Залізняк в своїй книжці „Російська Україна і її відродження" подає коротку історію українського національного руху і де-що про життя українського люду. Для цієї коротенької історії автор вичерпав усе, що було цікавого у нашому національному рухові. 


  Хоч коротко, але дуже добре змальовано змагання українського люду за права рідного слова, за українську школу. Доволі також подано відомостей про просвітно-культурний і політичний рух на Вкраїні за останні часи. 


  Читаючи книжку д. Залізняка, зараз же можна помітити, що автор добре знає наше національне життя, яке од початку й до останнього часу йде тяжким, тернистим шляхом і через те в його писанні немає ні найменшої помилки що до фактів з нашого життя. Коли-ж можна авторові зробити закид, то хіба в тому, що книжку написано дуже конспектівно і через те вона місцями здається занадто сухою. Цьому ще спричиняється і не-досить популярна мова, обтяжена періодами та великим числом не-народніх слів. Загальних відомостей про народ український у книжці дуже мало. Варто було-б докладно розповісти у книжці про русификацію та її наслідки. Це велике гальмо в українському національному рухові і воно варте того, щоб з ним ознайомити галицьких українців. 


  Де-які пропуски в праці д. Залізняка можна пояснити тим, що вона призначалася для календаря і вийшла одбитком з нього, а в календарній статті, звичайно, не можна всього сказати на таку широку тему, як національне відродження народу. Мусимо на останку сказати, що книжка д. Залізняка —це єдина популярна праця, що охоплює всі боки нашого національного життя. 
  Гр. Шерстюк.