По Росії.
— Смертний присуд. В Петербурзі 12 января, як переказує „Рѣчь”, розглядалася в військовому суді справа про насильство, що зробили в 1907 році робітники фабрики Нарвської льняної мануфактури над директором тої же фабрики Пельцером. Справа така: весною 1907 року серед робітників цієї фабрики виникло велике хвилювання через незадоволення вчинками директора Пельцера. Закінчилося це незадоволення тим, що кільки робітників накинулися на директора, завязали голову йому фартухом і потягли його по мосту, б'ючи дорогою, а там кинули з мосту в канал, де той і втопився. В цій справі оддано під суд 9 робітників. Був суд і 8-х присуджено до смертної кари. Над шістьма кару виконано, а двом замінили її на довічну каторгу. Дев'ятий робітник Лейхтер втік. Тепер його найшли і засудили до смерти. Суд звернувся до головнокомандуючого з проханням про полегшення кари Лейхтерові. 
— Ревизія шкільних округів. „У. Р.“ сповіщають, що скоро має бути ревизія всіх шкільних округів. Ревизію цю кладуть в звязок із знятим у міністерстві питанням про те, щоб скасувати всі посади попечителів учебних округів. 
— Образа пристава. В „Рѣчи” находимо звістку про характерну справу, що розглядалася в московському окружному суді. Гімназистку Яковлеву 18 років обвинувачує пристав Егельніков. Справа така. Кілька місяців тому пристав Егельніков робив у Яковлевої трус. Пристав хотів оглядіти кешені у Яковлевої, що не була зовсім вдягнена. Яковлева заявила приставові, що кешень у неї немає. Пристав не повірив і почав сам шукати кешень. Тоді Яковлева сказали йому: „Ви нахабник і дурень”. На суді пристав впевняв, що Яковлева назвала його „подлецомъ”. Суд виправдав Яковлеву. 
— Одміна святкування неділь. „Р. Ав.“ пише, що в надбалтійській країні все частіше і частіше помічається ухиляння од святкування неділь і взагалі свят. Помічається це нехтування святами не лишень серед робітників та наймитів, але й між властниками будинків, ремісниками та крамарями. Недільний день зовсім не розрізняють од буденного дня. Так же само скрізь кипить робота: гудуть машини, працюють на нивах. Надто часто увійшло в звичку на свята улаштовувати гуртові роботи. В свята до цих робот, каже газета, находиться далеко більше охочих, ніж в будні.
— Бюрократичне господарство. „У. Р.“ подає цікаву подію, що характерізує бюрократичний устрій наших інституцій. В Пскові весною того року увільнилася посада губернського лікарського інспектора. Скоро на цю посаду призначили лікаря Євстіфеєва. Цей лікарь був сельським лікарем в далекому Нікольську-Усурійському в Амурщині. Пройшло цілих 10 місяців, а лікаря не було. Нарешті 8-го января Євстіфеєв прибув і приступив до діла. Виявилося, що Євстіфеєву прийшлося їхати через Америку, щоб попасти з Нікольського-Усурійського в Псков. Казні ця подорож коштувала 1,500 карб.
— Самосуд над катом. В Петровському арештанти задушили другого арештанта Каверіна, що був колись катом. Історія цього вчинку така. В 1909 році Каверін був в ташкентській тюрмі. Тюремна адміністрація помітила була, що арештанти чогось збіраються в купи підчас гулянки і про щось балакають. Коли підходили надзирателі—вони замовкали і розбігалися. Пройшов якийсь час. Якось підчас гулянки каторжник Гонзалі на очах всього корпуса напав на Каверіна і камнем провалив йому голову. Всі арештанти, що були поблизу, кинулися врозтіч. Тут адміністрація зрозуміла, що справа з Каверіним була ділом всієї тюрми. Каверін скоро поправився. Але цим діло не кінчилося. Трохи не що-тижня арештанти намагалися напасти на Каверіна. Адміністрація нічого не знала і не вживала ніяких серйозних заходів, вважаючи це звичайним пустуванням арештантів. Але Каверін втік з тюрми. Його зловили і на допиті він признався, що арештанти за те його не люблять, що він був катом на Кавказі. Це була правда. Тоді адмівістрація одправила Каверіна в Петровськ, де він судився ще в одній справі. Але й це не спасло Каверіна. (Б. В.). 
— Становище провінціяльної преси. З Сімферополя „Рѣчи” пишуть про незвичайно тяжке становище тамошньої преси. Цензор, віце-губернатор, намагається довести, що без побільшеної охорони можна вбити яку хоч газету, розоривши її. Робить він це дуже просто. За саму маленьку замітку, що йому здається злочинною, він накладає арешт на число газети. Через тиждень-два суд здіймає цей арешт. Але діло зроблено—число пропало і редакція розоряється. А цього тільки і треба. Сімферопольський цензор накладає арешти за злочинний напрямок газети. Так, проти закону 9 ноября неможна говорити, про земельну справу теж, навіть про англійські події, що торкаються земельного питання. „Ю. В.“ раз передрукували з „Рус. Вѣд.” про примусовий викуп земель в Ірландії і цензор примусив викинуть цю замітку під погрозою арешту. Арештують газети за повідомлення, що в одній гімназії багато двойок в учнів, за звістку про скандал в клубі, за передрук з „Нов. Вр.“ про непорядки в петербурзькому університеті і т. ин. Гуртом цензор наклав 70 арештів. З цих 70 суд вже одмінив 40. Ото як би віце-губернатор повинен був поповняти збитки, каже газета, то може він не з таким лехким серцем накладав арешти на газети.