Негайна потреба.
В огляді російського торішнього життя одна газета писала, що визначною і характерною рисою цього життя є той факт, що в найдрібніші й інтімніші щілинки державного механізму пролазить чиновник. 
В найріжноманітніші й многогранні області суспільного життя садовлять тепер чиновника. Громадянина немає—є тільки „чоловік в футлярі"— чиновник. Чи глянути в область сутоінтелєктуальних відносин, чи в область вищих емоцій, чи, нарешті, в таємніші щілинки державного організму (і тут без ніякого сумніву), — скрізь ми бачимо чиновника, прилизаного, чистого, „исполнительнаго". Цей аракчеєвський прінціп людської одномастности поставлено во главу угла політики. Що дальше —то більше пролазить чиновник в такі області людського духа, котрі од цього „мертвящаго" дотикання атрофіруються, гублять свої найкращі прикмети. 
  Новий університетський устав—це і є результат бажання скрізь насадити чиновника, котрий би над усе на світі поважав тільки циркуляри і предписанія. 
  З погляду чистої науки, без політики, яку бажає обминути, але неминуче вносить в школу новий устав, цей новий твір бюрократичної творчости не видержує критики. 
  Велику небезпеку несе за собою ця чиновницька ідеологія людської одномастности, ідеологія, що останніми часами була потерпіла повне фіаско. Але крім нехтування основних прінціпів педагогіки і справедливости, цей устав несе велику небезпеку за для наукового розроблення українських дісціплін по російських університетах, за для розвитку національної свідомости серед українського студентства. Несприятливі за для широкої агітації загальні політичні обставини, з одного боку,—а відсутність будь-якого наукового ґрунту за для легального єднання українського студентства — з другого, це все дасть надзвичайно сумні наслідки для популярізації й поширення національної ідеї і рідної науки. 
  Неможливість легального ґрунту дуже зле вплине на продуктивність української наукової праці по російських університетах. 
  На національний розвиток студентів-філологів особливо шкодливо вплине проведення в життя нового уставу. Бо як-не-як філолог учитиме на Україні дітей української національности, і було б злочинством не кинути в чисті, довірливі дитячі душі перші зерна самосвідомости. Але що ж робити —„вища" політика часто-густо не рахується з вимогами життя. 
  І з цього погляду навіть бажаним було б зміцнення теперішнього становища українських дісціплін по де-яких університетах. Зрозумівши всю вагу цього історичного моменту, громадянство українське повинно якось запобігти проти такого обмеження його природних прав. Але це як зробити? Відомо, що в нас, слава Богу, нема парламенту, або хоч є, то такий, що на його не зважають, його не слухають. В справжніх конституційних державах парламент — великий імпульс в державному житті. Але хоч наш парламент політичне значіння має саме мінімальне, про те де-який моральний вплив робить як на громадянство, так і на представників правительства. Крім того, останні дебати про місцеві мови в суді показали, що українство серед членів Думи має певних друзів, як серед кадетів, так і серед їх лівіших товаришів. На ввесь світ гукати про нашу потребу, щоб і німі почули, ось що зостається тепер робити українському суспільству особливо ж студентству. Докладно сповістити ширші маси російського громадянства про цю справу, заручитись його спочуттям, як це вже зробили поляки, —ось ті завдання, щасливе виконання яких може мати де-які реальні наслідки. Необхідно писати куди слід добре умотивовані петіції, необхідно схиляти на наш бік всіх більш-менш прогресивних членів Думи, щоб, як устав там буде обмірковуватись, вони підтримали б справедливі домагання українського студентства. Vox populi має величезне значіння, коли вдасться нам привернути на свій бік прогресивне російське громадянство, членів Думи, взагалі, спопуляризувати цю справу, то можливо, що й українство осягне де-яких користних наслідків.
  Зробити б все це дуже бажано, бо як індивідуум, так і соціальне ціле; народ, до де-якої міри —„коваль свого щастя “. С. Д—шкевич.