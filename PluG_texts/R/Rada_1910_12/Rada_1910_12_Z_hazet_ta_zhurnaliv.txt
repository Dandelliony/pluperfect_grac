З газет та журналів.
*** В останньому числі київського часопису „Przegląd Krajowy“ в одділі „Z prasy“ знаходимо чимало звісток про відношення до українського руху польської преси і між иншим, характеристику одного молодого польського письменника, не безвісного і українським кругам. 
   „З де-якого часу — пише „Р. К.“— почали з'являтися в польській варшавській та виленській пресі кореспонденції з Київа про український рух, про українські часописи, про „Przegląd Krajowy“ і т. и.
  Всі ті звістки, особливо ж в „Dniu“
та в „Kurjerze Litewskem“, визначаються одною характерною прикметою — вони надзвичайно похожі одна на одну як своїм стілем, так і змістом... 
  До останнього часу читачі польських часописів не знали добре про українців, тепер же сталося ще гірше, бо їм подають про українців відомости в найвищій мірі тенденційні, або просто навіть неправдиві.
  Так, 3 ч. 258 „Kurjera Litewskiego“ довідуємося, що „Рада“—орган української поступової демократії — визначається „ciasnotą nacjonalistyczną", що „Літерат. Науковому Вістникові“ надає одностайність „zaakcentowanie gustów i upodobań redaktora“. Очевидно автор кореспонденції є прихильником таких редакторів, котрі ведуть часопис в супереч власним уподобанням і смакові. Ну, що ж: de gustibus non est disputandum —за смаки не можна сперечатися... 
  Більше шкоди од звісток з Київа зазнають читачі „Dnia“. Вступна статя в ч. 348 цього часопису, під заголовком „Сівачі зненависти“, згадуючи між иншим про відчит в київському українському клубові галицького українського публіціста Лозинського, подає таку звістку: Лозинський—це „один з видатніших співробітників „Діла“ і проводирь товариства руських соціалістів в Галичині“.
 Вищенаведені відомости є найкращим посвідченням журналістської ерудіції й оріентації в українському рухові автора статі. Окрім того має вона всі прикмети звичайного доносу. 
  Инакше стоїть справа з кореспонденціями з Київа до „Dziennika Powszechnego“. Першу кореспонденцію п. Гінвіла, що свідчила про лиху його волю і абсолютне незнання українського руху, проминули ми мовчанням. Згодом в ч. 1 „Dzien. Powszechnego“ за 1 січня 1910 року новий кореспондент пан W. T. D., підкреслючи свою солідарність з п. Гінвілом що до „Przeglądu“, закидає нам, що ми змагаємось до „розполячення польської шляхти на Вкраїні“. 
  Просимо — каже „Р. К“, —р. W. T. D. показати нарешті те місце в „Przeglądzie“, де б ми висловлювалися за українізацію або розполячення поляків на Вкраїні. Коли ж він цього не зробить, то вважатимем його за такого „публіціста“, котрий орудує такими ж нечистими засобами, як і гостро критикований р. W. T. D. знаний на київському брукові неповнолітній пасквілянт, пан Тадеуш Михальський, співробітник польських часописів—консервативно-клерикальної „Naszej Przysłości“ і подібних до неї „Kresów“, бувший співробітник „Dziennika Kijowskiego“ і „Кіев. Утра“, потім „Mysli Niepodliegłej“, „Prawdy“ і „Spoleczeństwa“, головний референт українських справ, що вславився своїми неприхильними для українців виступами у варшавському „Dniu“ і такий же референт справ польських в українському „Ріднім Краю“, нарешті тимчасовий, бо тільки до часу виявлення такої „многосторонньої“ його діяльности, хроникарь „Przeglądu Krajowego“, газети, яка після того стала об'єктом всіляких напастей і наклепів з боку того пана.“
  Думаємо, що після такої блескучої характеристики, даної „Pr. Krajow.“ панові Михальському, котрий був редактором недавно надрукованого у Київі польсько-українського збірника, українські письменники, що зріклися брати участь в цьому збірникові, не пожалкують за своїм вчинком.