Ідея чи форма?
Уже те саме, що на один і той самий твір людської уяви маємо багате число різних форм, каже догадуватися якоїсь "позаформальної" причини, що диктує різнорідність форм одного й того самого поняття.
В уяві народів, напр. поняття "чорт" має багато різних і питомих собі форм. Напр., у "Повісті временних літ" один монах оповідає, що йому з'явився чорт, - чорт цей сидів на свині, а приїхав "од ляхов" і був подібний до ляха. Польський люд оповідав, що чорт походить від німців, має отже звичайно вигляд фіглярного, вифраченого німчика, що його часто рисують польські карикатуристи. Німецький знову чорт завсіди мусить мати "щось із француза". Безперечно, ці різні форми одного й того самого поняття подиктовані різними ідеями. Коли не зрозуміємо цих ідей, мертвою й не цікавою буде для нас форма, бо тільки ідея оживлює форму й приковує нашу увагу до мистецького твору. Найбільша краса полягає власне на пізнаванні ідеї мистецького твору, бо тільки тоді ми зачинаємо "жити" даним твором, допіру тоді його "кров" зачинає пульсувати в наших жилах. З цієї причини ідея твору не може бути чимось байдужим, чимось другорядним. Так можуть говорити тільки люди байдужі: ні теплі, ні холодні.
Думаю, що для мене правдиву вартість має тільки "моя ідея", а для нас "наша ідея" - та й ще хіба така, що помагає "виявитись" моїй і нашій.
Форми диктують нам якісь більш або менш свідомі сили нашої душі. Між ними не можна легковажити тих, що їм на ім'я: любов і ненависть. Те, супроти чого відчуваємо любов, буде перед очима нашої уяви щораз більш вибілюватися, аж прийме форму "ангельського" вигляду; а те, до чого відчуваємо ненависть, буде все приймати форму противну. Закохані, напр., завсіди вибілюють і ідеалізують предмет своєї любови, байдуже, що посторонні люди на цей предмет мають зовсім інші погляди. Коли ж закохані розкохаються, чомусь одночасно з тим і предмет колишньої їхньої любови набирає відмінних форм. Форма найкраща звичайно стає найпоганішою під сонцем.
Зненавиджений тип має звичайно свою питому форму - напр.: жаб'ячі очі, руду наїжену бороду і т. п. Ось як виглядав Миронів учитель Валько: "Це був середнього росту чоловік, з коротко обстриженим волоссям на круглій баранячій голові, з рудими короткими вусами й рудою еспанською бородою. Його широке лице й широкі, міцно розвинені вилиці, враз із великими, на боки повідгинаними вухами, надавали йому виразу тупої впертости й м'ясоїдности. Невеличкі жаб'ячі очі сиділи глибоко в ямках і блимали звідти якось злобно та неприязно".
Московська цариця в московських панегіриках вийшла першою красунею, та в Шевченка її портрет зовсім інакший:
…"Обік його
Жіночка небога,
Мов опеньок засушений,
Тонка, довгонога,
Та ще й на лихо сердешна
Хита головою.
Так отсе-то та богиня?!
Лишенько з тобою!
А я, дурний, не бачивши
Тебе, цяце, й разу,
Та й повірив тупорилим
Твоїм віршомазам!...
От і читай
І йми ти ім віри!"
Додаймо до цього опис гетьмана Богдана Хмельницького в повісті "Ogniem і mieczem", a будемо мати аж надто пластичний образ процесу повставання форм різних мистецьких творів. Щоб мистецький твір міг нам дати правдиву естетичну насолоду, то передусім такому творові треба "йняти віру", треба дати йому віру. Та чи можемо дати віру всьому, що гарно оформлене? Як часто тяжко покутують саме ті, що дали віру гарнооформленому й нічого більш не питали! Вони не слухали тих, що їх остерігали перед "побіленими гробами". Коли ж даному мистецькому творові не можемо повірити, чи можемо тоді говорити про його повну естетичну вартість? Найбільше власне тоді тратить твір на своїй вартості, коли ми не можемо йому "дати віри". Тому безмежно тужать великі мистці саме за тим, щоб їм "дали віру", щоб їх прийняли:
…"Прийми ж цей спів, хоч тугою повитий,
Та повний віри, хоч гіркий, та вільний,
Твоєму генію мій скромний дар весільний!"
Коли форма - найголовніше, чи володарі нової Европи нищили б безпощадно "гарно оформлених" Пітігрілів і інших "кокаїністів"? Дехто скаже, що вони грубошкурі й не розуміються на мистецьких творах; дехто скаже, що вони мають фальшивий підхід до мистецьких творів і роблять діло зовсім "позаестетичне". Та "некокаїністи" признають за ними правду й скажуть: ,,Вони поступили добре, бо поза гарно оформленими пігулками кокаїну відкрили отрую".
Гарний "стиль" мали класики, та їх ненавиділи романтики; гарну форму мали твори мистців-романтиків, та вони ніколи не дали повного естетичного задоволення позитивістам. І класики, і романтики, і позитивісти були вічно розсварені. Коли приглянемось до причин цих незгодин, знову переконаємось, що полягали вони не на формі, а в першу чергу - на ідеї їхніх творів. Маємо цілі десятки (може навіть сотні) різних дефініцій на поняття романтизму чи позитивізму, а серед них не стрічаємо таких, щоб окреслювали ці поняття від форми. Вони ніколи не кажуть, що романтизм або позитивізм - це форми... Такі окреслення зачинаються звичайно від ідей, бо йнакше були б - фальшиві. Дуже мало була б внесла в життя "форма" романтиків, коли б вони були не кинули нових гасел, нових ідей. Те саме треба сказати й про позитивізм.
Ідея впливає на форму, а форма не в силі змінити ідеї. Про це найкраще говорить наша народня мудрість: ,,Не дай, Боже, з Івана пана".
Наш вік - це вік найбільш вигладжених товариських форм, вік найвищої "товариської культури". Та тяжко мусів би розчаруватися той, хто думав би, що вік найбільш вигладжених товариських форм дав найбільше добрих і щирих приятелів. Чомусь одне з одним не хоче йти в парі. Тому не повинно нас дивувати, що стародавні говорили про одного тільки Діогена, а за наших часів в їх нескінчене число. Навіть серед найбільш досконалих форм, серед найвигіднішого комфорту напевно відчуємо порожнечу, буде нам тісно й душно, коли серед них на знайдемо ідеї.
