Велетенське завдання. Св. Письмо рідною мовою.

1. Слова й думки.
Назагал ми думаємо словами. Слова від дитинства аж до останніх днів життя приймає мозок одиниці не раз, навіть поза свідомістю, і ці слова настирливо, виразно, міцно вияскравлюються, коли приходить оформлення думки. Найчастіше вони покривають думку від її повстання, і більшість людей звикла утотожнювати думку з словами.
Це може й тому, що думка без слів, в чистому стані, як блискуче вхоплення зв’язку між життьовими з’явисками, трапляється дуже рідко. Думка, не зформулована словами, приходить до людини тільки в часі надзвичайної напружености й чистоти духа - це ті, знані кожному, "думки без слів", під час смертельної небезпеки для себе, чи для близьких, або думки під час будови того чи того людського твору. Є щось божеське в їх виблиску, і не раз нелегко перекласти їх на слова, логічно укладені. Як блискавка, прийшла була до Н'ютона думка про існування закону всесвітнього тяготіння, але треба було цьому генієві десяти літ обрахунків, щоб довести це логічно і собі самому, і людям.
Назагал, слова репрезентують думки, й завдяки словам впливаємо на людей. Як же важко вміти їх відповідно висловити!

2. Ритм і вимова.
В другім десятилітті ХХ-го століття цікава була спроба футуристів та дадаїстів в европейських літературах. Бажаючи "відмолодити" літературну мову, вони відкинули цілковито крапки, коми й взагалі пунктуацію. Вони звільнили слова від того, що їм зазначує міру, відкинули тим самим вимір речення, а вкінці й ритм думки. Ми звільняєм мову, - казали. Однак мова не стала в них легшою від того, - вона обважніла. Їхня думка (образи й емоції) перестала бути гнучкою. Вона, ця мова футуристів, перестала звучати в людських вухах і серцях. Люди не вміли її вимовити. Вони не знали, з якою дикцією (вимовою) треба читати ці накопичені слова. Бож дикція, це - душа слів.
Зворушення думки є передовсім у ритмі, що висловлюємо дикцією (а на письмі пунктуацією). Це так само важне й у словній творчості окремих людей, - бо в першій мірі характеризує людину її власний, часто дуже делікатний ритм вислову. Ритм мови дозволяє розкрити багато загадок. Так, напр., останні англійські дослідувачі Шекспіра прийшли до висновків, що "творчість Шекспіра" - це величезна збірна праця поетів Єлисаветинської доби, і що вдасться кожного поета, чи кожен первень у цій збjрній праці викрити завдяки чисто індивідуальному ритмові мови.
Отже, не тільки слова, але ще в більшій мірі ритм зближує читача до божеської глибини думки. Як же мусять про це пам'ятати перекладачі! То мало із словником в руках перекласти слово за словом, - треба підійти до вимови цих слів, треба вислухати звучання кожної фрази, треба відчути музику ритму!
Майже жахом обгортає людину думка про ті труднощі, що їх мають перекладачі св. Письма!

3. Перекладачі св. Письма.
Св. Письмо, - це ж книга найглибша й найсильніша, це - книга народів і рас, - слаба людина нехай не приступає до його перекладу! Пилип Морачевський (1806 -1879) мав похвальне бажання дати в 60-х роках ХІХ ст. переклад Євангелії. Та однак було щось безсиле в тому перекладі, і коли ця Євангелія була видрукувана в 1906 р. - вона не мала більшого успіху, - заслабі були слова Морачевського, а особливо Комісії, що його виправляла, до тієї великої Думки, й читачі відчували це.
Так само не може душа людська прийняти й перекладу, звуженого якоюсь тенденцією в мові. Коли читаємо барвистий переклад П. Куліша, то відчуваємо, що ця пристрасна й нещаслива душа умаює св. Письмо новими, не завжди ним самим відчутими словами. Їхня архаїчність звучить не завжди переконливо, не раз це - тільки бляха, підроблена під стару шановану мідь. Св. Письмо просте й ясне, і в тім його повага, - св. Письмо Куліша ані просте, ані ясне, і повага його штучна. Можливо, зрештою, що тут завинив і поспіх, з яким Куліш відновлював свій кілька разів знищений переклад.
Не згадуємо про інших перекладачів останніх десятиліть. Всі вони, взявши разом, слабі й "інтелігентські" навіть тоді, коли дуже стараються зблизитися до народньої мови.
Нема в них універсальности, повселюдности, що не треба змішувати з простонародністю. Власне перший наш переклад св. Письма, "Пересопницька Євангелія", зладжена в 1556-61 рр. у монастирях Дворець та Пересопниця на Волині архимандритом Григорієм, має на свій час ту повагу, силу й простоту, яку відчуває кожен, але та повага не простонародня.
Говоримо про ту простоту, що є в св. Письмі в перекладі на німецьке Мартина Лютера, та в св. Письмі в перекладі на англійське Тіндаля. Цією простотою висловлено дуже багато, вона не щоденна, вона не часта і в століттях. Не дарма ж і англійці, і німці затримують уже кілька століть обидва ці переклади аж досі, лишень від часу до часу обережно поправляючи архаїзми. Цієї простоти перекладу не можна нічим заступити. За нею криється дуже глибокий ритм душі перекладача.
Не помилимось, коли назвемо його ритмом молитви. Це їхній стан душі і це їхнє світовідчування.
Українцям усе більше знайомим і близьким став цей стан душі й це світовідчування.

4. Потреба нового українського перекладу.
"Як тривога, то до Бога", говорить ця трохи смутна для людей приказка. І тепер маємо часи тривоги.
Втрати матеріяльні, непевність завтрашнього дня та упадок моральности, - це ті прикмети, якими теперішність відрізняється від недавно минулого. Тривога ця, ця незрівноваженість душевних первнів, усе зростає. І разом з нею зростає потреба висловлення перед Богом усієї глибини людської душі ревними українськими словами. Як же мають виглядати ці слова?
Варто затриматися над спором між прихильниками сучасної української мови в цих книгах і прихильниками т. зв. старослов'янської мови, тільки з українською вимовою.
Тим часом життя розв'язує поволі цей спір на наших очах. Два головні закиди прихильників старослов'янщини були досі дуже важні. Перший закид, що впровід української мови ламає традиції, і що вистачить те, що досі вистачало, - старослов'янський переклад.
Та цей закид поволі став нежиттєвий. Старослов'янська мова забувається, а може вже й забулася на більшості земель України. Процес цей приспішили більшовики, бо їм залежить на знищенні пам' яти не тільки про Службу Божу, але й взагалі про релігію. На північнозахідніх землях навіть уміння читати старослов'янщину цілком заникає. Губиться традиція старослов'янської мови і в культурі, і в щоденному житті. Тепер певним насильством було б, власне, відкидати українську мову, як посередника між українцем і Богом.
Противники української мови в св. Письмі особливо напирають на свій другий закид, - мова щоденности й сірости буднів не зможе висловити, як слід, надхнення молитви.
Чи ж справді можна таки засадничо ствердити безсилість української мови в надхненні взагалі? Смішно було б застановлятися над тим: відповідь є тільки одна, - надхнена мова є там, де говорить надхнене серце.
Отже, тепер найважнішим є цілком не питання мови, але питання перекладача. Потреба такого нового українського перекладу, практично беручи, є величезна, але до українського перекладу св. Письма треба бути надхненим перекладачем.

5. Проф. Іван Огієнко.
З'осередкування всіх своїх сил у праці, і праця витривала, конструкційна праця - це головна прикмета професора І. Огієнка і як ученого, і як суспільного діяча, і як приватної людини. Міцне здоров' я та енергія дозволили йому довершити впродовж його життя кілька речей, що з них кожна вистачила б іншому на ціле життя, як: "Історія українського друкарства". "Історія церковнослов'янської мови", "Історія азбуки й літературної мови в слов'ян", "Українська культура", "Українська літературна мова XVI ст." і т. д.
Знана також його кипуча праця, - чи як суспільного діяча, чи то як організатора Кам'янецького Університету, або Міністерства Освіти, чи Української Автокефальної Церкви.
Коли ця енергія вбрана тепер у дуже тісні рямці, то це не його вина. Це вина безрадісних обставин... Безрадісна для нього, як ученого-емігранта, і як людини, голови родини.
Бо що ж може бути більш важким і безрадісним для людини, як хтось найближчий, хворий на невилічну хворобу, відходить на протязі років у незносимих болях від життя?
Власне в цих роках безмежної душевної муки розпочав професор, сам глибоко релігійна людина, свій переклад св. Письма, як забуття на нелюдські страждання свого найдорожчого...
Переклад цей - це один із найдокладніших перекладів в Европі. Кожне слово чи речення перевірене не тільки за оригіналом, але й за кращими сучасними перекладами.
Але не тільки ця пильна вірність оригіналові характеризує переклад. Є в нім дивна ясність думки та простота вислову. Так якби хтось - дуже гноблений супротивенствами й болем сучасного життя - старався віддати з цілою силою спокій та прозорість св. Письма...
На упідлення людське й на нахабну пиху гнобителів і їх прислугачів, на тих, що ошукують не одного "з малих сих", - чим відповісти? Тільки словом гучним, як сурма, тільки оповіддю ясною, як радісна новина, тільки запереченням сильним, як виблиск леза. І власне в цьому напруженні духа зродився ритм нового перекладу св. Письма.
І власне ритм, повний сили та чистоти, характеризує переклад Євангелії Івана Огієнка. Послухаймо тільки цього чудового розділу:
…"А всіх поколінь від Авраама аж до Давида - чотирнадцять поколінь, і від Давида аж до вавилонського виселення - чотирнадцять поколінь, і від вавилонського виселення аж до Христа - поколінь чотирнадцять" (Єв. Матвія 1. 17.).
В цьому реченні чути · якби кроки поколінь, ходу важку та маєстатичну.
Або ось інша мова, мова простого глибокого голосу, що віддає кришталевість сумління: ..."Оці люди устами шанують Мене, серце ж їхнє далеко від Мене" (Єв. Марка 7. 6.). Ритм серця є в цім перекладі, ритм сили й дозрілости почування!
Не буду подавати тут більше прикладів з нового перекладу Євангелії, - відсилаю читача до самої книжки. Звернім увагу на тонке викінчення напр. таких місць, як притчі (про блудного сина, багатого й Лазаря й ін.), або страждання й смерть Христа, зрештою на всю Євангелію Луки, а особливо - Івана.
Зовнішньо наголоси на словах дозволяють відчути цей ритм, навіть у його мелодії. Часами це є ритм пісні, але переважно це - містерія й легенда, ритм молитовний…
Не дивуймося, що серце перекладача пішло в своєму надхненні власне на цю путь, - серця інших таких перекладачів (і то класичних перекладачів) давали часом навіть римовані переклади. Зрештою, і в оригіналі св. Письма, як знаємо, не одне місце звучить, як поема, а то й цілі книги (напр. Псалтир) є збірками віршів.
Переклад Огієнка звучить, і то звучить чисто й маєстатично. Та величавість, що випливає з його глибокої простоти, вирізняє цей переклад від усіх інших українських перекладів.
В перекладі проф. Ів. Огієнка ніде не видно якихсь протиприродніх інверсій (переставлень членів речення), - все на своєму звичайному місці, а інверсія тільки там, де треба було саме нею підкреслити те чи те слово. Ставлення присудка на кінці речення надає йому більшої сили.
Ця ритмічність мови Огієнка в св. Письмі - це найбільший наш скарб, який дістаємо в українській культурі останніх часів, бо це прагнення сили, й то сили Божої для українських людей!
Проти цього перекладу не можуть уже вжити свого закиду прихильники старослов'янщини, ніби то - мова щоденности. Тут не мова щоденности, - це мова українців у молитві!..

6. Мова перекладу Івана Огієнка.
Ще не можна охопити всіх наслідків, що будуть по виході повного св. Письма в перекладі Ів. Огіенка. Але дещо вже можна передбачити.
Передовсім уже тепер треба зазначити, що двадцять кілька тисяч Євангелій в перекладі Огієнка розійшлися в короткому часі по українських селах.
Це підкреслює не тільки потребу в українських Євангеліях взагалі, але й те, що мова нового перекладу не є "інтелігентська". Вона - повселюдна.
Сам професор походить із села, ціле життя підтримував з ним тісний зв'язок, а що найголовніше - заховав у собі й донині багато з міцних, духових, давніх підстав українського села. Цих підстав він не розгубив, і вони йому зберегли цілість душі. Більше п'ятдесят прожитих літ дали йому силу утвердження в вислові цієї цільности.
Від цільности душі походить і цільність мови його перекладу, її устійненість, виразність, дозрілість і певність пов’язання.
Додаймо ще до того, що проф. І. Огієнко є один з найбільших знавців української мови та її законів (на еміграції може одинокий), - і це разом з його відчуттям мови дало свій вислід у його перекладі св. Письма. Це якби підсумок його діяльности, як пуриста й пропагатора чистоти рідної мови.
Українські села й міста, позбавлені зв'язку через школу чи театр з культурою української мови, можуть тепер культивувати мову чисту, як кришталь, завдяки перекладам Ів. Огієнка. Така важна в тім культивуванні справа правильного наголосу - облегшує тут поставлена акцентуація та ритмічність мови Огієнка. Можна вчитися тепер всеукраїнської літературної мови, вивчаючи просто напам'ять уривки з Євангелій в його перекладі.
Врешті, коли вдуматися глибше в можливі наслідки творчої праці Ів. Огієнка, то хто знає, чи вони не перейдуть поза межі теперішнього століття. Річ тут про водностайнення української літературної мови, над яким так багато працює проф. Огієнко.
Мова перекладу св. Письма (коли цей переклад справді був великий і в чистоті серця, і в чистоті мови) завжди була вирішальним чинником у стабілізації літературної мови якогось народу чи нації. Не дарма кільканадцять, навіть дуже неподібних до себе германських племен, датують початок німецької літературної мови власне від появи Біблії в перекладі Мартина Лютера. Бож народи кладуть ув основу своєї літературної мови, - мову свого св. Письма. Це часто найважніший критерій, що ним справджують правильність, значення й пов'язання слів, а також наголосу й ритмічної вимови.
