Місце під український університет. У Львові готуються до викупу всіх казарм військових магазинів, а з ними і всіх прекрасних будівельних площ, які належать австрійському урядові. Слід на це звернути увагу наших послів, пише „Діло", бо коли має здійснитись думка про самостійний у Львові університет український, то рівночасно належить вибрати і найвідповідніше місце під будівлю університетських наукових закладів. Не входячи в деталі, скажемо, що на цю мету здатні дві площі, іменно площа на горі цітаделі, де тепер казарми З0 полку або площа, занята під так звану казарню Яблоновських. В австрійськім парламенті. Одинадцятаго ноября одкрилась сесія віденського парламенту. Укр. пос. д-р Окуневський од імени українського клубу заявив: Український клуб не може зійти з свого опозіційного становища і на далі лишається в опозіції, як тепер. Система уряду, яка полягає на тім, щоб всі болючі питання народів спихати з порядку денного, висисати з них їх сили животворящі триває дальше. Уряд знає тільки чешсько-німецьку сварку і творить волю тільки двох народів: німців і поляків. Тільки німці почали обструкцію в Празі, вже чешського сейму немає. Тільки збунтуються німці в Берні, вже моравського сейму нема. Але як протестують українці в галицькім сеймі, то хоч при їх протесті й одного слова промовців не чути, уряд їм допомагає в тім, що буцім то в галицькім сеймі йдуть правильні наради і дає пануючій партії всяку поміч, щоб панувала над замученим українським народом. Такому урядові помочі не дамо.