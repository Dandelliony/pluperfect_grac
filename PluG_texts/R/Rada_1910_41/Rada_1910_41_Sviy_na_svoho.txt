
Свій на свого.
Патріотична преса й організації не перестають скрізь і всюди вишукувати спеціфично-націоналістичних мотивів і иноді не зупиняються навіть перед такими висновками, перед якими з жахом стають, коли почують їх з инших уст. Ще недавно, напр., на Волині святі ченці з Почаєвської лаври обіцяли селянам панську земельку, забувши навіть і про святе право власности, — і єдиною підставою цим обіцянкам було бажання — дозолити поміщикам-полякам. Звісно, це тільки демагогичні заходи, щоб залучити до себе і придбати прихильність од таких людей, яких на иншу вудочку не спіймаєш, бо коли селяне, логично йдучи за приводом панотців, почали задивлятися і на церковну землю, то зразу ж почулися од недавніх прихильників народніх зовсім инші співи. І знов таки тільки через те так сталося, що вузько-націоналістичні мотиви ніколи не сходяться з загальнолюдською логикою, яка вимагає не зичити иншому того, чого й собі не бажаєш. Націоналістична логика дуже добре одрізняє своє од чужого і, ховаючи своє під три замки, з легкою совістю нацьковує темноту на чуже і раз-у-раз бажає кому иншому того, чого для себе ніколи ніяким способом не хоче. Ось напр., заговорило „Новое Время“ про економичні стосунки на Київщині з приводу переселення, і так заговорило, що тільки послухати! „Тутешні пани, — пише політик з Ертельового провулка, — за малими винятками все поляки. Це що до діловитости в сельському господарстві народ промітний. Вони дуже добре затямили пережиті трівоги визвольного руху і використали відношення дієвих сил. Ніякої спроби побільшити ціну за роботу, навіть і в найлагіднішій формі, вони не попустять і зараз же счиняють крик та галас, свої власні інтереси виставляючи за інтереси політики і нацьковуючи дрібну власть з поміж нижчої адміністрації на зачинщиків, що домагаються більшої платні". І далі пішли ламентації та поклики до патріотичного почування — на віщо, мовляв, „намъ, допускать, чтобы русскіе люди, составляющіе оплоть государственной власти въ здЬшнемъ краъ», искали счастья въ далекой Америкъ, а польскіе паны угнетали нашихъ кровныхъ братьевъ". Становище, — кінчає „Новое Время", — ненормальне. Може й справді ненормальне. Але... чиє б кавчало, а чиє б і мовчало, а що до „Новаго Времени", то йому вже напевне годилося б у цій справі краще мовчати. Адже ж не сами поляки „дуже добре затямили пережиті трівоги" і зробили з них відповідну науку,— чудово це вміють робити і „истинно-русскіе“ поміщики, — всі оті добродії, що свою політичну мудрість черпають з самого ж таки „Новаго Времени". І невже воно думає, що вони тут, на місцях, так спокійно поставляться до проповіді проти панів-поляків і не оглядатимуться з трівогою і на власні маєтки? За дуже наївних людей треба мати своїх прихильників, щоб таке думати. Отже... висновки з цього не важко зробити. Ось до яких несподіваних наслідків доводить націоналістична мірка: своя своїх не познаша. В патріотичному запамороченні забувають люде всяку обережність і починають підтинати гиляку, на якій сами сидять, аби сусідові пошкодити. І не можуть зміркувати, що шкодячи сусідові й сами собі шкодять; не можуть додивитись, що в данному разі той сусіда своєю „благонадежностю" й їх самих на,' слизьке зажене. Краще б уже „Новому Времени" довірливо кинутися в обійми тутешнього польського панства, які давно вже йому широко роскриті стоять, і не журитися долею „нашихъ кровныхъ братьевъ": не з Ертельового провулка засяє їм сонце прихильности і правди...
