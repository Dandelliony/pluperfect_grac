Нова туга України

„Така її доля,—о Боже мій милий"... За що ж ти караєш її молоду".

(Шевченко). (Присв. нам'яти В. М. Доманицького). І так невесело на Вкраїні, і так що-дня почувається тяжке та сумне сирітство українського народу, а тут невблагана смерть заходилась коло своєї жорстокої роботи та й косить наші кращі сили, нашу красу, — немилосердно зриває найкращі квітки з убогої занедбаної ниви. І коли згадаєш про любого та без краю дорогого небіжчика Василя Миколаєвича, про його чисту, як кришталь душу, про його миле обличчя та любії очі, що світилися такою щирою любовію та правдою святою, про все те, що він робив і зробив за короткий час свого молодого життя, то якось мимо волі на думці з'являється та вимальовується чудова, ніжна пахуча квітонька, якою і був справді любий небіжчик. І коли думаєш про смерть В. М., то іменно так і здається, що це якась лиха сила нашу радість — квітку прегарну та ніжну зірвала. Квітонька уже впала але своєю красою вона притягує до себе людські душі і будуть люде до віку пам’ятати та згадувати про неї, бо ідеали красоти — правди вічні... 
Про заслуги великі дорогого небіжчика годі й казати — вони відомі всякому свідомому українцеві. Не дивлячись на молодість В. М., він за свій короткий вік дуже багато зробив і через те здобув собі почесне ім’я, любов і велику популярність на цілій Україні по обох боках кордону: його всі знали і любили... Окрім того, що в особі дорогого небіжчика Україна страчує вірного та щирого сина і незабутнього діяча взагалі, віданного рідному краєві цілою душею, ми маємо особливу |причину сумувати, що наш любий В. М. нас покинув на віки. Кооперативний рух, що захопив з такою величезною силою всі культурні народи, останніми часами торкнувся й України, знайшовши тут досить добрий грунт для свого істнування і розвитку. Ідея кооперації могутньою хвилею розливається по цілій Україні-російській і австрійській. 
Формируються кадри укранських кооператорів. Серед української молоді В. М. був піонером в справі кооперації. Він ще з студенства дуже цікавився кооперацією. Пригадується мені наша перша зустріч з В. М. Це було мабуть років дванадцять тому. Українська студентська громада у Київі прохала мене прочитати реферат про кооперацію. 
Зібрались хлопці у помешканні покійного В. Б. Антоновича. Я зараз не пригадаю, але мені здається, що В. М. був або сам ініціатором або у всякім разі одним з ініціаторів цієї вечірки за для розмови про кооперацію. По рефераті була ще і приватна розмова з членами молодого товариства про кооперативну справу, але особливо був зацікавлений, як було це примітно, В. М. Він підійшов до мене і ми довго балакали з ним. По всьому було видно, що він глибоко захоплений кооперативною справою і що з його вийде добрий, надежний орач на ниві кооперації, який не покине свого кооперативного плуга. І я не помилився. Пам'ятаю, що він прощаючись зо мною ще раз подякував особисто і сказав: „Справа не легка, треба підготовитись’, поки що ми тепер підготовимось , а після того і за роботу візьмемося". І справді при першій змозі він взявся до кооперативної справи і практично працював по організації кооперативів і в літературі сіючи думку про велику ідею кооперації серед народньої маси і суспільства взагалі. Останній раз прийшлось мені бачитись з В. М. у Львові в лютому 1909 р., підчас культурно-економичного конгресу, який мав спеціальну кооперативну секцію. Тоді з розмови з ним я ще раз переконався як глибоко відданий він був кооперативній справі цілою своєю світлою та чистою душею і як він любив кооперацію, як він радів успіхові і взагалі розвою її в цілім світі, а на Вкраїні особливо. З такою любовію та вірою у кооперацію він одійшов у вічність, так рано покинувши народ-сироту, Україну і народню справу, якій він був відданний всіма силами своєї прекрасної істоти. В особі В. М. Україна втратила рідкої душі людину, щирого і глибокого народолюбця, громадського діяча, письменника, людину науки і живої практичної роботи, втратила видатнішого кооператора. Під впливом загального кооперативного руху і на Україні уже почала складатися своя кооперативна родина, видатнішим членом якої і був наш любий В. М. Тепер з Україною осиротіла невелика ще родина українських кооператорів, яка з смертю В. М. втратила вірного і дорогого товариша, незабутнього робітника на ниві кооперативній і народній взагалі... Бажано, щоб всі кооперативи на Україні ушанували пам'ять славного небіжчика окремими засіданнями, присвяченими йому і його нам'яти. Окрім того бажано, щоб вшанування пам'яти В. М. виявилось в більш-менш реальних формах, які б лишили б постійний і довічний слід в звязку з дорогою для небіжчика кооперативною справою. За для того я пропоную скласти фонд імени В. М. і іменно „фонд кооперативний", який мав би завданням своїм запомагати росповсюдженню і ширенню ідеї кооперації на Україні через окремі спеціальні видання по всім галузям кооперації, а коли буде змога, то давати запомогу кооперативним інституціям. За-для початку цього фонду я посилаю при цім листі маленьку лепту (5 карб.). Бажано теж, щоб було видано брошюру, присвячену діяльности В. М. з докладною біографією його... А поки, поки люде зберуться достойно вшанувати твою безцінну пам'ять, прощай наш любий дружебрате і товаришу, прощай любая квітонько з рідного поля, та знай, що так дорогі тобі справи — українська і кооперативна ніколи не загинуть, які б перепони для їх розвитку не стояли на їх дорозі, що жива українська земля, що знайдуться люде, твої брати, які стануть до дорогої тобі роботи і будуть далі провадити милу тобі справу, хоч може і з меншим талантом, ніж ти. Українська справа і кооперативна будуть разом паралельно розвиватися, як органично звязані частини одного великого народнього діла — відродження рідного краю... Нехай буде тобі земля пером, наш любий козаче-юначе. Микола Левітський.