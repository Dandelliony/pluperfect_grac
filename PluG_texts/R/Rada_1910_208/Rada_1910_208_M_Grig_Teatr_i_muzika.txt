Театр і музика.

- Городський театр. В опері, де репертуар з року в рік однаковий, головний інтерес спектаклів здебільшого полягає в тім, хто з артистів бере в них участь. Так було й з першими двома спектаклями, якими відкрився сьогорічний сезон. І „Жизнь за Царя“ і „Аїда“ опери занадто відомі, так що головний інтерес був у тім, що уявляють з себе дебютанти: д-ки Скокан, Драгомирецька й Леминська та д.д. Боровик, Гриценко й Гіляров, котрим було доручено партії Антоніди, Вані, Амнеріс, Сабініна, Радамеса й Жреця. З дебютанток найбільше визначилась бувша учениця Зотової (з школи М. В. Лисенка) д-ка Драгомирецька — артистка хоч ще й не зовсім закінчена, але безперечно видатна й інтересна. До плюсів артистки належать: добрий вокальний матеріал, гарна школа, прекрасна дікція, сценичні зверхні данні й певність у своїх силах; до мінусів—не зовсім розвинений нижній регістр, не зовсім осмислена фразіровка й якась особлива неповажність. Останнє висловлюється в тім, що артистка занадто вільно поводиться на сцені, занадто багато рухів робить, занадто багато місця займає собою. Ці хиби, одначе, такого характеру, що їх легко можна позбутись; треба тільки не п'яніти з першого успіху — правда, великого і рішучого —і невтомно працювати над своїм дальшим розвитком.
 Решта дебютантів, коли виключити зовсім невдатного д. Боровика, більше обіцяють, ніж дають. Д-ка Скокан має дуже сімпатичні данні, але вона ще зовсім учениця, і з вокального і з сценичного боку. Д-ка Лєминська — артистка цілком закінчена, але самі її вокальні засоби досить обмежені. Те саме треба сказати й про д.д. Гриценка й Гілярова — це добрі середні співці: зір з неба не хапають але й партії не „провалять". 
Новий режисер д. Гецевич добре зарекомендував себе двома масовими сценами в V акті „Жизни за Царя" й в II акті „Аїди". Тільки в І акті „Ж. за Ц,“ човен з вояками чогось дуже запізнився, так що хор на сцені опинився в досить смішнім становищі; кланяються й гукають „здравствуй", а кому — невідомо. Та ще Амнеріс не повинна б так роздягатись — хоч в Африці й гаряче, та все ж... В обох спектаклях діріґував д. Пагані. Як і треба було сподіватись, класична партітура „Ж. за Ц.“ в його виконанні зблідла й замерзла; зате „Аїда“ пройшла з темпераментом і добрим оркестровим ансамблєм. М.Григ...