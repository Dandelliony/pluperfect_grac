Письменницька мова в Галичині. 
Хочу висказати декільки скромних своїх помічень на тему нашої інтелігентської мови, що її недостачі, хоч стільки разів та від стількох цензорів пригвожджувані, все таки повторюються з питомим нам упертим завзяттям не тільки в галицькій розговірній мові інтелігентських кругів, але сливе в усіх наших часописних і літературних виданнях.
Признаючи, що справа чистоти й правильности нашої мови не така зовсім проста, як би на перший погляд видавалося, я не маю наміру в цій статті вирішувати тої низки сумнівів, що їх можна би назвати «первородними труднощами» української мови, та обмежуся тільки до підкреслення тих невдачностей, а може й неправильностей галицької літературної мови, що чинять її всюди поза Галичиною не тільки менше милою, але часом і просто незрозумілою.
Хоч мушу признати, що знання мови здобувається здебільшого не самими теоретичними студіями з словників і граматик, але й із тісного співжиття з народом, із бистрого вслухування в голос його душі, в його мову, слова й звороти, то все, таки годі заперечити, що в наших обставинах добрий часопис або книжка, присвячені справам мови, можуть мати для розвитку нашої літературної мови величезне, просто незмірне значіння. Та наші видавництва книжкові й часописні досі дуже мало дбали про чистоту мови, і коли я нині хочу звернути увагу нашим робітникам пера на недомагання їхньої української мови, то джерелом відчужености до тої їх мови являється в мене те чуття й відчуття нашої мови, що його здобув я здебільшого не з книжок, лише довголітнім співжиттям і близькими зносинами з нашим сільським, простим народом.
Та ще одну річ хочу тут відмітити.
Інтелігентному українцеві здається, ніби йому не треба вчитися української мови. Наслідки такого погляду для нас просто соромні. Мені нераз доводилося розмовляти з українцями, що добре володіли кількома чужими мовами, одначе дуже лихо говорили своєю матірньою українською мовою. У нас чомусь вкорінилося переконання, ніби вистарчить бути українцем, щоби само собою, без науки й студій говорити правильно по-вкраїнськи, чи пак, мова, що її вживає кожний інтелігент (на жаль, інколи навіть письменник), мусить бути правильною мовою тому, що пише або говорить нею він, інтелігент або письменник. У нас в Галичині кожний письменник, кожний інтелігент, кожний часопис, – це окремий для себе мовний авторитет, а наслідок того такий, що маємо забагато мовних авторитетів, але не маємо чистої, милозвучної, доброї мови...
І тут знову насовується мені порівняння з культурною німецькою нацією. У німців, що мають мову, розроблену в чудових творах величезної літератури, навіть жадний поважніший щоденник не дійде до рук читача без попереднього виправлення мови, що роблять окремі мовні фахівці. А в нас, не зважаючи на цілу хуртовину не то критики, але часом лайки з причини поневіряння мови, все ще й без крихти соромливости появляються не тільки часописи, але навіть літературні твори, що їх безжалісно викривлена мова взиває просто до неба про пімсту ...
З жалем доводиться ствердити, що наша часописна й книжкова література замість впливати на поширення знання чистої, вільної від чужих налетів української мови, стає джерелом і сіячем якогось дивного, ріжними чужими впливами начиненого жаргону, що не тільки ріже вухо трохи вразливішого на красу мови українця, але й стає для нього таки просто незрозумілим.
Доходить до того, що в нас у Галичині чисту, гарну мову зберегло ще тільки населення темних, гірських закутин. А читаюче й освіченіше селянство, до впливом часописної або книжкової лєктури, саме потроху затрачує почуття своєї гарної селянської мови та починає говорити жаргоном, що його зразком може служити сливе кожна галицька книжка.
Як наша галицька літературна мова дуже відчужилася від мови населення інших українських земель, найкраще свідчить обставина, що ввесь наш, досить значний, літературний дорібок стає мало придатним поза Галичиною, а проба введення галицьких шкільних підручників на Підкарпатті, в Чехословаччині, спинюється якраз і на труднощах мови. А треба знати, що Підкарпаття зберегло свою мову в чистім, чужими впливами мало торкненім, хоч може трохи архаїчнім вигляді, і тільки чиста українська мова може бути населенню Підкарпаття зовсім зрозуміла й ясна.
Та я переконався, що наша часописна мова часто мало зрозуміла не тільки всюди поза Галичиною, але часом мало розуміють її широкі народні верстви навіть у самій Галичині, а причиною цієї незрозумілости є не тільки тяжкий стиль, але й брак розуміння самого духу української мови в наших книго- й часописців.
У нас нерідко думають і пишуть по-польськи, вживаючи українських слів у чужому українській мові значінні, мабуть гадаючи, що вже сама українська азбука та надання польським словам українських закінчень створять українську мову, яку повинен зрозуміти також українець, що польської мови не знає. Без перебільшення можна сказати, що немала частина того, що створено в Галичині в царині письменства, – від творів красного письменства починаючи, на шкільних підручниках , часописах і молитвенниках кінчаючи, – з погляду мови приносить нам не багато чести. 
Зокрема сумно з того погляду з нашими молитвенниками. Передо мною «Молитвенник» 1926 р., а в нім мова до тої міри переповнена чужинецькими впливами, що зміст деяких молитов стає для українця місцями або зовсім незрозумілим, або мусить викликати у нього невідповідні, незгідні з наміром автора уявлення. А все те – наслідки незнання змісту й значіння найзвичайніших слів, висловів і виразів у шановного впорядчика книжки.
Д-р Володимир Виногородський.
