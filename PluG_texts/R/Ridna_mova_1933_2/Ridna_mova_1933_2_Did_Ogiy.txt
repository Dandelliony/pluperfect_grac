Граматика малої Лесі.
Сторінки для наших молодших.
ІІІ. Мова ділиться на говірки. Узяв мене старенький за руку та й повів на великий ярмарок. «Послухаємо – каже, - що там люде говорять». Я з радости аж зашарілася, бо люблю прохідки з татусем. Яких там людей не було, на тім дорочнім ярмарку! Татусь часто спинявся і жваво розмовляв із людьми. А я з чуда-дива не виходила: старенький із людьми говорив не так, як зо мною, і не зо всіма однаково, а до того вживав таких слів, що я їх і не знала...
Як верталися ми додому, татусь спроквола оповідав мені таке: Сьогодні ти почула, що не скрізь однаково говорять. І справді: коли ми прислухаємось, як розмовляють на Полтавщині або на Київщині чи там на Гуцульщині, чи в інших містах, то почуємо, що скрізь говорять таки нашою українською мовою, але не однаково. Не однаково й речі називають: одні кажуть картопля, другі — бараболя, інші — американка, маґдебурка, бульба, бурешка, а ще інші — йначе, а наші лемки кажуть грулі. Буває, що навіть одне село балакає трохи відмінно від сусіднього. Ато ще буває й так, що в самім селі балакають не однаково: старі люде говорять по-старому, а молоді, що побували в містах на заробітках, закидають уже йначе.
Давно-давно колись усі люде розмовляли одною мовою; але згодом, коли людей стало більше й коли вони розійшлися по всяких сторонах, почала мінятися й їхня мова, і зчасом вона потроху розпалася на окремі говори, а говори на говірки ітд. Говірка — це та жива мова, що нею говорить якась невелика округа.
А тепер нам друге завдання. Чи не знаєте ви таких слів, що їх не кажуть у вашому селі, але говорять по селах сусідніх? Розпитайте-но про це добре. Серед нашого люду в одних місцях кажуть люди, а в других люде, кажуть коней і коний, зілля-зіля-зілє, ниж і ніж, кислий-кіслий, парубки-парубке, більший-білший, завсіди-завше-завжди, тільки-тілько-тіки, оддав-віддав, зима-зіма, один-оден-їден і т. п.; як ці слова у вас кажуть? А ну-но подумайте, роспитайтеся старших і скажіть мені, чи можна й чи треба писати в книжках конче такою мовою, як у вас балакають? Так само добре подумайте та й скажіть, чи ми добре робимо, пишучи в часописах у Галичині одною мовою, на Підкарпатті чи там на Буковині трохи іншою, а в Америці знов іншою? Чи не траплялося вам не все розуміти з балачки людини з далекого села? Роспитайтеся про це докладно й передумайте пильненько все та й складіть оповіданнячко: «Як мова ділиться на говірки» та й присилайте його нам до «Рідної Мови».
IV. Милозвучність нашої мови.
— А тепер попрацюємо трохи над правильним писанням, — сказав старенький, садовлячи Лесю за її маленький столик. Ти любиш папір переводити, але писати треба правильно й милозвучно. Бо все, що напишеш, може попасти й до чужих рук, і тобі буде соромно, коли скажуть, що пишеш негарно.
Кожна мова живе так, як і всяка жива тварина; вона має свої закони й свої звичаї. От, скажемо, всяка мова вимагає від того, хто говорить, говорити найпростіше й найлегше, говорити так, щоби слово точилося по слові, неначе тобі вода з джерельця. Гарно грати чи співати й милозвучно говорити — то все одно.
Наша українська мова любить, щоби голосні й приголосні звуки в розмові йшли не абияк, а в певнім ладу. Мова наша не терпить, ще би два голосні звуки збіглися поруч себе й оминає такий збіг ріжними способами.
От, скажемо, в українській мові прийменники у та в, а також злучники і та й звичайно змінюються один на один так, аби не стояли поруч себе два голосні чи два приголосні звуки. А як їх треба писати, запамятай собі, дитино, ось це і все дотримуйся того у своїм писанні:
1.	По голосній попереднього слова треба писати в, й, а по приголосній у, і: Вона в хаті, він у хаті, брат і сестра, сестра й брат.
2.	Коли слово починається ненаголошеним у, і, то по голосній попереднього слова пишемо в, й, а по приголосній у, і: Прийшов учитель до вчителя. Прибіг Іван до Йвана.
А щоб усе це добре зрозуміти й запамятати, спиши собі, дитино, до зшиточка всі оці приклади, що далі даю, скрізь попідкреслюй в, у, й, і, і поясни, чому треба писати саме так, а не йначе.
Темно в хаті, як у домовині. Учитель у школі, що піп у церкві. Багатого й шило голило, а нас і бритва не бере. Вода й камінь довбає. Бог дав, Бог і взяв. Варвара ночі ввірвала, а дня приточила. Зо всіх боків татарва насіла, з усіх боків воріженьки линуть. Кличе мати Йвана, а наш Іван і не чує. Іде вона, йде, та й прийшла в ліс.
А тепер зроби ще одне завда̀ння. Попридумуй і впиши до свого зшиточка такі речення, щоби в них були ось такі слова (зо змінними й-і, в-y): іти-йти, Іван-Йван, взяв-узяв, встав устав, впав-упав, вдова-удова, вранці-уранці, вго̀ру-уго̀ру. Попроси кого зо старших, щоби тобі перевірили твоє писаннячко.
Дід Огій. 
