Мова наших часописів на Буковині.
Потреба видавати науково-популярний місячник, присвячений вивченню української мови, давно в нас сильно відчувалася, і відчували її не тільки ті, хто пише, хто слідкує за чистотою, красою й милозвучністю нашої мови, але й ті, хто читає наші книжки, а особливо наші періодичні видання.
Діставши запрошення до співробітництва в журналі «Рідна Мова», я, читаючи наші часописи, почав собі робити нотатки й витяги невластивих українській мові виразів та вжитих без потреби неукраїнських слів. Тим я й хочу поділитися з читачами «Рідної Мови».
«Час» (Чернівці ч. 1197 за 13 грудня 1932 року) на першій сторінці друкує нотатку: «Припадок памороки в маршала Авереску». Невлучний вираз: «припадок памороки» можна було би зам нити загальним літературним «непритомність маршала Авереску». А далі надибуємо такий вислів: «На останці він перестав промовляти, впавши в памороки». Як видно зо змісту речення, автор хотів сказати, що промовець загубив притомність, а тим часом сказав – коли розуміти те по-наддніпрянському – якраз протилежне, бо «впасти в памороки» наддніпрянець зрозуміє (коли не знає докладно значіння цього рідкого слова) лише в значінні – прийти до себе, опритомніти. Ще нижче в цій таки нотатці знаходимо форму Манів. Тимчасом його прізвище не Манів, а Маніу. Це чуже прізвище і в Великій Україні належить до тої категорії, що не міняються: «Я бачив Маніу, я був у Маніу».
Вкінці цієї невеликої нотатки сказано: «лікарське конзіліум ствердило». Перш за все, – чи не ліпше б вимовляти «консіліум», коли конче триматися цього чужого слова, замість українського «нарада», а по-друге, – слово «консіліум» у наддніпрянській літературі мужеського, а не середнього роду, він, а не воно. Через те, дотримуючися вислову автора, ліпше було би написати: «Лікарський консіліум ствердив», а ще ліпше: «Лікарська нарада ствердила». 
У тій таки газеті зараз під нотаткою про маршала Авереску надруковано товстим друком: «буджетний рік». Для означення розуміння «буджет» у Великій Україні є ще слово «кошторис».
У тому ж таки числі в статті: «Правительственна (чому б не «урядова»?) демагогія большевізує населення» читаємо такі вирази: «Піднесеться ціна на безрогах», «Щоби бідне сільське населення лічилося даром» й «Останеться все на папери». «На безрогах» може бути, скажемо, щетина того або іншого кольору, але ціна може бути лише «на безроги». «Лічити» можна курчат, дітей, гроші, навіть і населення, як що справа про кількість його. Коли ж говоримо про направу здоровля, то це означається словом «лікувати». «На папери» – з погляду наддніпрянця – можна щось покласти, або на них може що-небудь упасти, і в цім випадку розуміється, що річ не про один, а про багато паперів. Лишатися що небудь може не «на папери», а «на папері» (з погляду наддніпрянця). «Хліборобська Правда» (Чернівці, ч. 10 за 20 листопада) в нотатці «Мошко а Опанас» замість слова «помогти» або «допомогти» вживає архаїчного «помогчи». Потім злучник а нерівнозначний із і. Злучника а вживаємо як протиставлення. Наприклад: «Я письмений, а він ні». В наведеному випадку наддніпрянець напише: Мошко та Опанас.
В іншім знов часопису читаю: «Недвозначно кокетуючи опозицію». Наддніпрянець знає «кокетувати» лише з ким, і напише тільки: «кокетуючи з опозицією». Букарешт. Дмитро Геродот. 
[Примітка. Нерідкий західно-український вираз: «Припадок памороки» мало зрозумілий, як бачимо, наддніпрянцеві, більше того, – він може зрозуміти його якраз навпаки. На Буковині, Угорщині і др. місцях «паморока», скільки знаю, то туман («упала паморока») або й зомління (обморок, наше запаморочення; слово «паморока» – це па-морока, па-мрака, морок, мрак, а звідсі – туман, а далі й затуманення яко обморок). Це добра ілюстрація для моєї вступної статті в цім числі «Рідної Мови». Мусимо ж творити таку літературну мову, щоби її всі розуміли. – Когось з буковинських читачів прошу вияснити докладніше теперішнє значіння слова «паморока». (Проф. Іван Огієнко)]
