„Листопад“ чи „падолист“?
На означення одинадцятого місяця в році має українська літературна мова дві назві: «листопад» та «падолист». У наддніпрянських говорах стрічаємо ще термін «листопадень», утворений при помочі наростка -ень із аналогії до січень, грудень, травень і т. п. Абстрагуючи від діялєктичних назов, хочу в дальшому вияснити, котрий із тих двох, вище наведених, термінів правильніший, тобто котрий; своєю будовою відповідає тим законам, згідно з якими розвивалася й розвивається українська мова, а котрий тим законам не відповідає. Роблю це тому, що мені самому доводилося бути свідком не-раз навіть палких і гарячих дискусій на цю тему. Цю справу хочу вияснити.
Хоч обидва ці терміни мали й тепер ще мають повне право горожанства в українській літературній мові (див. напр. С.Смаль-Стоцький: «Grammatik der rut. (ukr). Sprache», Wien 1913 ст. 159 і 219, Б. Грінченко: »Словарь», Київ, 1907, т. II ст. 362 і т. III ст. 86 і др.) — то всетаки термін «листопад» правильніший — і він повинен бути загально вживаний. За цим промовляють такі мотиви:
1.	Назва «листопад» дуже стара. Її стрічаємо вже в четверо-євангелії з 1144 р.: ---, див. Срезневський: «Матеріялы»... т. II, 23.
2.	В українській мові стрічаємо дуже багато зложень типу: корінь іменника + корінь дієслова, получені злучником -о-,напр.: кон-о-вод, кон-о-крад, хліб-о-роб, коз-о-луп, мак-о-гін, кост-о гриз, свин-о-пас, люд-о-їд, люд-о-жер, мяс-о-їд, вол-о-від, страх-о- пуд, кур-о-хват, вод-о-пад, вод-о-тяг, лямп-о-лиз, вірш-о-роб, мак-о-тер і багато подібних. До цієї самої групи зложень належить також і «лист-о-пад». Натомість зложення типу; корінь дієслова + корінь іменника — мають найчастіше злуч-ник -и-, напр.: бол-и-голов, гор-и-цвіт, дур-и-світ, верт-и-хвіст, верн-и-дуб, верт-и-голов, верт-и-порох, сверб-и-вус і т. п. Тому, що в назві «пад-о-лист» маємо зложення типу: пень дієслова пень іменника — злучником повинно би тут бути -и-, а не -о-, і цей термін повинен би бре-ніти правильно «пад-и-лист», а не «пад-о-лист». Тому, що термін «падолист» уживається найчастіше в галицькому інтелігентському говорі, насувається підозріння, що цей термін — штучний витвір, утворений тому, що назва «листопад» нагадує польську назву «listopad» і її можна, неслушно, уважати за полонізм. Колиб так було, то це була би несуттєва причина, ізза якої не треба заміняти правильного терміну «листопад» неправильним «падолист».
Треба теж зазначити, що родовий назви «листопад» є «листопада», а не, як дехто нерідко пише, «листопаду». Вправді Грінченко (див. його «Словарь») подає форму родового цього слова з закінченням на -y, однак не наводить ніякого прикладу, ані не каже нічого про джерело, з якого взяв цю форму. Натомість проф. С. Смаль-Стоцький (ор. cit. ст. 219) подає форму «листопада», проф. Синявський (Порадник укр. мови, Космос, 1922. ст. 38-39) каже, що: «-а (в родовому) вживається при іменах, що означають... певні частини цілого (ріжні міри)», а за Синявським повторює це правило Возняк («Укр. правопис», Львів, 1929. ст. 28), та каже виразно вживати, форми «листопада». Проф. Ів. Огієнко: «Чистота й правильність української мови», Львів, 1925 р. ст. 32-33 подає: «Родовий відмінок однини на -а, -я мають такі слова... 2. Назви днів тижня і місяців.» Врешті слід згадати, що проти форми «листопаду» виступав і пок. В. Гнатюк, уважаючи, що така форма — наслідок незнання української мови. Форма «листопаду» — це фальшива аналогія до родового таких слів, як «занепад» і др. Її треба вистерігатися, бо вона йде в розріз із духом української мови. 
Др. Іван Маріянович Крушельницький.
[Примітка. Що навіть у Львові добре знана була форма «листопа̀д», про це свідчить Орологіон (Часослов), видрукуваний у Братській друкарні в 1642 році; в частині другій на л. 40 читаємо: ---. Форма «падилист» знана, її нераз подає в своїх працях Верхратський. Що неправильна форма «падолист» повстала з давнішого «падѝлист», на це вказує місце наголосу в «падо̀лист» (як і в «падѝлист»), тоді як в подібних словах наголос звичайно на другій частині зложеного слова (листоно̀ша, водорі̀з, збіросло̀в і т. п., так би мусів бреніти й падолѝст). Др. Ів. Огієнко.]
[Читачів «Рідної Мови» сердечно прошу подавати доповнення й вияснення до поданих у моїй праці слів.]
