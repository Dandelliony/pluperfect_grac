Українська мова етимологічно ще дуже мало досліджена. Правда, українських слів не оминають ані Міклошіч, ані Бернекер, ані Преображенський у своїх етимологічних словниках, тільки вони згадують про них лише тоді, коли українські слова більш-менш рівнорядні до відповідних слів інших словянських мов. Але українська мова знає не мало й слів відокремлених (ізольованих), що в інших словянських мовах або зовсім невідомі, або мають там тільки далеких родичів. Учені етимологи досі звичайно не досліджували таких слів, а це було тільки на шкоду словянській етимологічній науці. Бо ж у цих словах часом ховаються надзвичайно стародавні пні, такі пні, що докладне дослідження їх дає дуже цікаве світло для вияснення розвою значіння цього слова. Як на приклад, що за золоті зѐрна можна часом ізнайти в невиробленій руді українського слова, можу вказати на прикметник «о-грядний», російське «дородный», «полный» . Про це слово навіть згадки нема по відомих мені етимологічних словниках, а воно ж таке цікаве , яко безсумнівний нащадок знаного індо-европейського коріня *grend- «надиматися, підійматися». На словянському ґрунті цей пень мусів змінитися на *gred, а на східнословянськім, зокрема на українськім, на гряд-. Коли це так, то українське о-грядний (із ---) є точний синонім латишськоrо gruods «міцний, солідний, здоровенний», бо ж це останнє повстало від пня grond-, що відмінний від *grend- (в українській гряд-) тільки вищим ступінем свого вокалізму, і що чергувався ще в індо-европейській мові з *grand- в лат. grandis; від одного з цих двох корінів – *grond- чи *grand- – повстали словацьке hrud «горбок» та давнє польське grad, «згіря, болото, острів». Ще в прасловянській мові «згіря, підвищення» набуло переносного значіння «груди», що й дотепер живе не тільки в слов. grod, але і в давньо-церковно-слов’янськім грждь, російське грудь.
