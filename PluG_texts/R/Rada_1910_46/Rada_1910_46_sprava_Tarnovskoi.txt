Справа Тарновськоі.

На засіданні Венеціанського суду 24 февраля почали допитувати Прилукова про вбивство Комаровського. Прилуков дуже змучений, блідий і говорить ледве чутним голосом про своє життя з часу скінчення університету, коли він узявся до праці. Заробляв він на адвокатурі добре. У нього був приятель Челкачов, що иноді в знайомих зустрічався з Тарновськими і знав їх. Челкачов розповідав Прилукову, що Тарновська дуже нещісна в подружнім житті, чоловік її дуже погано поводиться з нею, але вона його кохає. В 1901 році Тарновські приїхали в Москву і Прилуков незабаром познайомився з ними, з через який час в їхнім товаристві обідав і вечеряв. Гуляще життя Тарновських не подобалося Прилукову і він хотів уже відцуратися їх. В 1903 році Тарновська викликала Прилукова в Київ і прохала його взяти на себе ведення справи про шлюбну розшуку її з чоловіком. Прилуков згодився вести цей процес. Тарновська скаржилася йому, що київське громадянство погано ставиться до неї, і плекалася на свою гірку долю. Вдруге його викликав у Київ Челкачов, щоб він помирив Тарновську з її чоловіком, Прилукова неприємно вражало те, що Тарновська занадто вільно поводилася з чоловіками. Бачучи, що приїзд його не буде ні для кого корисним, він незабаром вернувся у Москву. Після цього він почав одержувати листи од Тарновської. Та скаржилася на  своє життя і нарешті написала, що вона його кохає. Прилуков одповів їй, що не покине своєї жінки. Через який час Тарновська приїхала з братом у Москву. Одного разу вона зайшла до Прилукова, розповідала йому про свою самотність, плакала і прохала не кидати її. З цього часу почалися між ними інтімні зносини. Прилуков признався жінці, що він зрадив їй. Жінка йому не дорікала. Тарновська намагалася, щоб він покинув сем'ю і оселився де-небудь з нею. Він не згоджувався і відповів, що ні в якому разі не покине жінки, сина та батьків. Тоді Тарновська з'явилася до нього на кватирю, вийняла пляшку з кокаїном і випила мало не ввесь кокаїн —він мусів бігти за лікарем. Після цих слів предсідатель зупинив промовця, бо Тарновська впала непритомною. Її винесли з суду і засідання на який час припинилося. Після перерви Прилуков далі розповідає про своє життя. Незабаром він зустрівся з Тарновською в Ризі. Тут Тарновська почала прохати його, щоб написав таку записку: " въ смерти моей прошу никого не винить". Той довго одмовлявся, але вона таки намоглася, і Прилуков написав таку записку. Тарновська порвала записку і почала його пестити за те, що вволив її волю, і подарувала портсігар з відповідним написом. Далі Прилуков розповідає, про те як він не раз поривався розійтися з Тарновською. Коли він переїхав з нею в Київ, то Тарновська знову почала намагатися, щоб він узяв розлуку з жінкою. Тоді Прилуков утік в Москву і звідтіля написав Тарновській, що не бажає вертатися до неї зовсім. Але до нього приїхала Тарновська і вони вкупі поїхали в Петербург. Після другої перерви Прилуков розповідає про свою жінку. З великою подякою згадує він про те, що жінка ніколи не докоряла. Далі Прилуков говорить, що він двічі пробував наложити на себе руки, але першого разу яд не вплинув на нього, а друго—його врятували. Тарновська домагалася, щоб він таки покинув жінку та їхав з нею за кордон. В цей час він починає багато пити, витрачати на себе та на Тарновську великі гроші, а як своїх не хватило, то розтратив чужі. Треба було тікати і він поїхав з Тарновською в Алжир. Звідтіля Прилуков поїхав у Францію, а Тарновська в Росію немов би для того, щоб доручити свого сина Комаровському. Од Тарновської він справно одержував листи, але через який час вони несподівано перестали приходити. Прилуков почав турбуватися, але ось одержує листа з Петербургу. В ньому вона описує своє життя. Після того вона викликала його в Берлін і там він довідався, що Тарновська вже давно живе з Наумовим. Прилуков почав вимагати, щоб вона повернула йому ті гроші, що він украв у своїх клієнтів і витратив на неї. Вона схоплюється з постелі і велить своїй служниці Пер'є негайно повернути йому гроші. Та повернула. Забравши гроші, Прилуков поїхав у Мюнхен, але не міг жити без Тарновської і послав їй свою адресу, Тарновська приїхала і повезла його у Венецію, де жив тоді Комаровський, і тут почала благати Прилукова, щоб він позбавив її од Комаровського. Він пообіцяв допомогти їй з цій справі, повернув їй гроші і поїхав з нею у Відень, щоб застрахувати Комаровського на користь Тарновської, а вона купила підручник

анатомії і почала знайомитися з будовою людського тіла, щоб не схибити в убивстві Комаровського. На цих словах Прилуков зупиняється і прохає зробити перерву до завтрішнього дня. Засідання суду закрилося.


