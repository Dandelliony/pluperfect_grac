Ще один голос
Довгий ряд голосів про націоналізацію школи на Україні збагатився ще на один. Жіночий зьїзд у Петербурзі ухвалив резолюцію, що наука на Україні повинна відбуватись українською мовою і що вчителі повинні знати мову, географію й історію України.
 Звичайно, за сьогочасних обставин нема чого покладати й найменших надій на те, що резолюція жіночого зьїзду матиме які-небудь добрі наслідки. Долю її видно вже одразу. Там, де школу дбайливо огорожують од життя, де роблять із неї знаряддя певної політики —там, звісно, до голосу життя не прислухаються і його не слухаються. Таким чином новий голос в оборону української школи, безрезультатний для сьогочасности, останеться тільки як матеріял для майбутности, як ще один доказ того, що навіть чужі люде, далекі од українства і безсторонні, осудили систему калічення дітей на Україні чужою школою та чужим вихованням.
 Цей присуд набірає тим більшої ваги, що його виніс жіночий зьїзд, тобто та половина людського роду, що має найбільше діла як-раз із дітьми, практично ходить коло виховання дітей і знає дитячу душу. Своїм присудом жіноцтво показало що обрусительна школа де-далі все більш тратить ґрунт під собою і все менше знаходить оборонців серед громадянства. Кожен, хто підходить до справи без упередження, хто не надіває специфічних окулярів, мусить признати, що тільки та школа дає освіту й справжнє виховання, яка не тільки не цурається народньої мови та життя, але, навпаки, бере їх за підставу до науки. Проти цієї педагогичної аксіоми тепер хиба тільки міністерство освіти змагається. І через те для нас мають більше ваги голоси не чиновників од просвіти, а незалежних людей, бо вони показують, що майбутність української школи запезпечено…

