«Український кінофестиваль колгоспної молоді»

Протягом грудня по всій Україні буде проведено кінофестиваль колгоспної молоді. 
Це перша спроба таким масовим заходом залучити колгоспну молодь ознайомитись з фільмами радянського виробництва, встановити щільний зв’язок з творчими працівниками кіно, зібрати пропозиції від молоді щодо дальших шляхів розвитку української радянської кінематографії. 
Схвалюючи проведення кінофестивалю, ЦК ЛКСМУ та трест "Українфільм" мали на меті насамперед засобами масового кіносвята мобілізувати увагу всіх працівників кіномережі на поліпшення роботи по обслуговуванню колгоспної молоді і всіх колгоспників кінофільмами. 
Немає потреби доводити, яке велике значення має діюча кіноустановка на селі. Проте, тепер мало сказати діюча установка. Зрослі, культурні вимоги заможного життя колгоспників вимагають і найкращих фільмів, тих фільмів, що їх у містах прийнято називати першоекранними. 
Все найкраще, що створено за останні роки радянськими кіномитцями, буде показано колгоспній молоді. Програма кінофестивалю побудована так, що кожний учасник його перегляне цикл картин та кілька номерів кінохроніки. Близько 40 назв фільмів, звукових і німих, у багатьох копіях виділено для демонстрування на фестивалі. 
160 районних звукових кінотеатрів будуть центрами з’їзду сотень гостей — молоді, ударників колгоспного виробництва, обраних на загальних зборах молоді. Крім того, безпосередньо у колгоспах, радгоспах, МТС працюватимуть 600 німих і 50 звукових кінопересувок. 
Понад 500 тисяч колгоспної молоді буде охоплено кінофестивалем. 
Насправді, грандіозне, культурне починання. Постишев, говорячи про завдання культурної роботи на селі, так оцінив значення кінофестивалю: „Ми повинні вітати цінний почин ЦК Комсомолу України, який організує тепер кінофестиваль для колгоспної молоді. Нам потрібно підхопити цей досвід і запровадити в систему періодичні міжколгоспні кінофестивалі не тільки для молоді, але й для всіх колгоспників" (Із виступу на пленумі київського облпарткому З.ХІ-35 р.).
З радістю прийняли творчі працівники української кінематографії постанову ЦК ЛКСМУ про проведення кінофестивалю. Кінофестиваль дасть змогу віч-на-віч зустрінутись їм із своїм глядачем, живими героями й натхненниками їх творчих задумів, організовано зібрати від передової колгоспної молоді оцінку зробленим фільмам, пропозиції для мабутніх тем, сюжетів, образів. 
Під час кінофестивалю у колгоспах, райцентрах будуть проведені зустрічі творчих працівників кінофабрик з колгоспною молоддю. 
Таке бажання вже висловили працівники кінофабрик, такої зустрічі з діячами кіномистецтва чекає і молодь. 
Проведення кінофестивалю колгоспної молоді вимагає, щоб було налагоджено всю кіномережу і щоб була забезпечена оперативна робота прокату. 
Якщо пересувка буде не справна, кіноапарат звучатиме погано, механік буде некваліфікований, у приміщенні брудне), то зрозуміло, що така великої міри культурна справа, як кінофестиваль, буде скомпромітована. 
Потрібно, щоб уся кіномережа — стаціонарна і пересувна — були цілком приведені в повний порядок. 
В цьому найактивніша участь мусить бути кіномеханіків. Від кіномеханіків, серед яких переважна більшість — молодь, залежить якість демонстрування фільма знатним гостям кінофестивалю.

