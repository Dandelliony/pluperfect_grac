«ЛИСТ ПИСЬМЕННИКА-ОРДЕНОНОСЦЯ М. ОСТРОВСЬКОГО ДО ТВОРЧОГО КОЛЕКТИВА ОДЕСЬКОЇ КОМСОМОЛЬСЬКОЇ КІНОФАБРИКИ»
ДОРОГІ ТОВАРИШІ! 
Я хочу сказати вам декілька слів про нашу спільну роботу над фільмом „Як гартувалась сталь“. 
З перших днів, коли вам передали постановку цього фільма, я відчув, що ваш колектив прийняв це як справу честі. І в мене нема й думки про те, що ви не зробите всього, що зможете, щоб фільм вийшов прекрасним. Коли ми з Михайлом Борисовичем Зацом зустрілись з керівництвом вашої фабрики, в особі т. т. Сквірського і Великородного, стало ясно, що фільм у надійних і дружніх руках. 
Ви знаєте про те, що сценарій — це лише третина творчої праці. Вся вага і всі труднощі лягають тепер на ваші плечі. Перемога фільма буде здобута лише спільною прекрасною роботою всього колектива. Я не можу приїхати до вас і разом, дружньою сім’єю, творити цей комсомольський фільм. 
Хай кожен товариш від режисера до робітника-електромонтера поставиться до цієї справи з любов'ю. Хай молоді артисти, які втілюватимуть у життя образи книги й сценарій, глибоко продумають свої ролі, щоб багатомільйонний наш глядач побачив на екрані правдиві, пристрасні, поривчасті безмежно віддані своїй партії образи перших комсомольців і старих більшовиків часів громадянської війни та наступних років. 
Пам'ятайте, що Павка Корчагін був життєрадісний юнак, який гаряче любив життя. Але, люблячи це життя, він завжди був готовий пожертвувати ним для своєї батьківщини. 
Павка не повинен вийти суворим, хоч він намагається здаватись таким. 
Життя кипіло в ньому, проривалось назовні, через зверхню суворість. Він часто й заразливо сміявся серед своїх друзів. Але при зустрічах з ворогами він був страшною для них людиною. Його рука не знала змилування для озброєного ворога... 
З величезним хвилюванням чекатиму появи фільма на екрані. 
Від усього серця бажаю вам великого успіху.

