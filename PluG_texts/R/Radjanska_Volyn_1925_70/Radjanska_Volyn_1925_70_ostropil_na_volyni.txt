Остропіль, на Волині. Серед єврейського населення.В Остропілі живе тепер 256 єврейських родин. Остропіль багато перетерпів од громадянської війни. Наслідком  цього населення збідніло. Більш заможні виселяються до Америки. У 1920 році виселились 150 родин. З 1921 року виселення починається знову. Тепер ці 256 родин розподіляються таким чином, що членів профспілок з них –25, кустарів – 109, хліборобів – 35. Крамарів є 58, решта – особи, що не мають визначених яких засобів до існування. З промисловости в Остропілі є дві олійниці, шість драчів, одна гарбарня. Гарбарню орендує колектив «Спартак». В 1918 році, коли в Остропілі жило 2800 душ, було 90 критих крамниць. Стільки ж крамничок торгувало по селах, купувало худобу, перекуповувало пашию, шкуру, ліс. У цей час торгівля ведеться по 26 рундуках-столиках, та 18 крамничках. Велика гуртова торгівля звелася на ніщо, за винятком того, що два три спекулянти торгують, не беручи патентів. Замість цієї торгівлі – розвилася кооперація. Кооперативів в Остропілі є два. Перший – споживче товариство, має в собі пайщиків євреїв 63, а всього то пайщиків – 200. Торгівля кооперативу все більшає. Продали краму в жовтні минулого року на 1775 карб. в листопаді – вже на 3078 карб., у грудні – на 3938 к. Друге сільсько-господарське товариство «Дружба». Власне, воно лише з кінця серпня почало свою працю в Остропілі. Торгувало товариство в жовтні на 1916 карб., у листопаді – на 932 карб. у грудні – на 1700 карб. А січень місяць цього року дав 2369 карбованців. Торгівля на селі знаходиться переважно в руках кооперації. Приватня торгівля сільська сходить на ніщо. Сільсько-господарських колективів є три, що звуться «Відродженням», «Біднотою», та «Спартаком». З них лише «Біднота» склалась в 1924 році, а решта – виникла в 1923 рокі. «Відродження» має 114 десятин, «Спартак» – 100 дес. а «Біднота» – 68 дес., усього ж разом – 277 дес. Усі три колективи засіяли озимини 70 дес., обробили на зяб – 58 дес. Крім цих колективів, 5 єврейських родин обробляють поодиноко господарюючи, 15 дес. землі. Уторік перейшло до хліборобської праці 13 родин. Дев’ять склали колектив «Біднота». Мають перейти до хліборобської  праці ще двадцять родин, земля для них є. Колективи «Спартак» та «Відродження» уже другий рік, як заклали в себе чотирі десятини хмільника. Мають колективи деякий реманент, беруться до праці запопадливо, й видно, що здатні до життя. Треба тільки видати їм засівної позики в цьому році та допомогти агрономичними порадами. Треба також втягнути членів колективу до праці в громадських організаціях. Було в Острополі 109 ремісників. 16 перейшло теж уже на хліборобство. По радянських та громадських організаціях єврейське працююче населення, крім членів профспілок, бере мало участи. У сільраді, правда, є девять членів євреїв. Але ж досі хлібороби-євреї, як поодинокі господарі, так і колективці, не ввійшли до комнезаму, та до сільсько-господарської кооперації не втягнулись. Для шкільної освіти є єврейська чотирьохлітка. Дітей хліборобів у ній – 17, кустарів ремісників – 32, службовців – 4, а крамарів – 17. Позашкільної освіти майже немає. На лікнеп ходять ледве двадцята частина тих, що ходити б мусіли. А неписьменних євреїв віком до 25 років є 205 чоловіка. Крім своєї єврейської мови, що вживають у повсякденних справах, иншої не знають. За останні чотирі місяці вчителі єврейської школи провели чотирі загальних зібрання. Розглядались на них питання про вибори до сільради, про єврейську газету, ощадно-позичкову касу, допомогу революціонерам на Заході та про перехід євреїв до хліборобської праці.