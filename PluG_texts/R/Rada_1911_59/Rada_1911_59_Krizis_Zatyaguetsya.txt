Крізіс затягується.
Політичний крізіс, що так несподівано скоївся в Росії, вступив тепер у нову фазу. Законопроект про західне земство цілком одкинуто в останнім засіданні Держ. 
Ради. Одночасно в Думу внесено новий законопроект, який власне є точною копією раніше ухваленого Думою й тепер одкинутого Радою законопроекта про західне земство. 
Засідання Думи й Ради з найвищого наказу перервано на три дні. Столипін зостається премьером. Крізіс отже затягується. Досі боротьба велась між двома супротивниками -між премьером і Радою. 
Тепер у боротьбу вмішалась і Дума. Це знов заплутує становище й загрожує багатьома несподіванками. У всякім разі, виступ Думи треба вважати цілком нетактовним і дуже шкодливим для неї самої. 
Ще недавно, як тільки стали відомі наслідки першого голосування Ради, під час якого відкинуто національні курії, де-які видатніші члени Думи з числа правих і октябристів заявили прилюдно, 
що вони в свій час голосували за національні курії тільки з міркувань тактики й що тепер, коли їм доведеться вдруге обмірковувати законопроект, вони голосуватимуть проти курій. Така 
категорична заява обовязує до чого-небудь. Одначе, тепер довідуємося, що під новим законопроектом, внесеним у Думу, підписались усі октябристи й націоналисти (200 душ) — значить і ті, 
що раніше били себе в груди й прилюдно каялись у своїй малодушности. Де ж їх слово, де їх гідність? 
Розуміється, оправдання й пояснення і тепер знайдуться. Скажуть, що й тут на жертви довелось піти з міркувань тактики. Але нікчемні ті політичні, діячі, що хиляться раз-у-раз то туди, 
то сюди, в залежності від того, куди вітер повіє. Поки була надія на те, що Рада переможе Столипіна, доти кермуючі партії Думи сиділи нишком і під сурдинку били себе в персі. 
А тепер, коли остаточно вияснилось, що переміг Столипін, вони вже забігають наперед і присягаються в своїй преданности премьєрові, доказом чого й являється новий законопроект. 
Дуже влучно схарактеризувало становище октябристів і націоналистів чорносотенне "Русское Знамя". "Одставка Столипіна, — каже газета, — як громом вразила утворені ним партії". 
Вся їх програма — це Столипін. З його одставкою вони лишаються без програми. Перед смертю і заєць кусається — природно отже, що націоналисти й октябристи счинили лемент з приводу одставки щедрого покровителя". 
У цій характеристиці становище "кермуючих" партій окреслено цілком правдиво. Незрозуміле тільки одне. Октябристи повинні ж розуміти, що коли Дума зважиться вдруге ухвалить відкинутий законопроект, то Рада 
зважиться вдруге його відкинути. Значить, яких-небудь реальних наслідків од цеї гри сподіватись не можна. Опріч того, для всіх ясно, що Дума своїм останнім виступом надзвичайно скомпромітувала себе в очах 
людности й що на близьких виборах до четвертої Думи це буде зважено. Така вже, одначе, вдача у політиків третьої Думи: їм цікавіше врятувати сьогодняшній день, хоча б ціною потері завтрішнього. Що ж, тим ліпше. 
Принаймні зміцнюється ґрунт для надії, що четверта Дума не буде точною копією третьої. Що далі, то все більше маємо підстав гадати, що в четвертій Думі ні октябристи, ні націоналисти панувати не будуть.