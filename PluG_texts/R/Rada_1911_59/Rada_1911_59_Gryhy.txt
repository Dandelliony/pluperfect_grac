ГРІХИ.
(Оповідання).

Зранку падав сніг. Нападало його доволі; була добра санна дорога. Чимало ґринджол з гноєм рушило з панського току у поле. Де-які фурпелі і поденні люде лишалися на фільварку коло машини, що гула і шуміла і її 
чути було з клуні аж до паньської оселі. По току ходив високий похмурий гуменний. Він про щось міркував і ніби не міг зважитись. Зоставалось ще послати по брагу за 12 верстов до винниці у містечко. 
"Кого-б-то послати?"—думав він. Де-які жваві люде вже були в роботі. Лишався тільки Яків, що спізнився, як і завше, мало не на цілу годину. Гуменний подивився на небо: воно було ясне та спокійне, тільки 
десь ліворуч на схід тяглася маленька хмарка та легенький вітрець повівав собі зтиха по току. Мороз проте був чималий. Сніг скрипів під ногами, вода в жолобі, де напувають коні, замерзла, і 
Яків вирубував сокирою, роскидаючі по сторонам сухі блискучі шматочки льоду. 
- Якове! напувай коні, поїдеш по брагу, — озвався нарешті гуменний до Якова. 
- А хіба нема кого більш послати, тільки мене та мене? Вже от котрий день мушу по ту брагу їздити! 
- Ну, ну, не балакай, — промовив гуменний —а запрягай та їдь! І так пізно прийшов, досі вдома на печі вигрівався. 
Не дуже поспішаючись, пішов Яків до стайні і мормотав собі щось в вуса. Через пів-години він вже сидів на гринджолах, спиною спіраючись до бочки. Одягнений він був в драний кожух, лихі рукавиці. 
На голову його була насунена стара чорна шапка, а навкруги її на потилиці кучерявилась нечесана русява чуприна. Ніс у Якова був кирпатий, а блакитні очі дивились ні смутно, ні весело, якось безвиразно, як і у теї борозної коняки, що покірно мала його 
везти. Коні рушили і помалу, трушком оддалялися од оселі. У полі вітер був кріпший, ніж на току, і Яків насунув шапку на вуха, підв'язався башликом. Він дивився кудись коням під ноги. Йому байдуже було до 
того, що робиться навколо. Він не бачив ні блакитного неба, ні соняшного проміни, що искрився по снігу. Не бачив легких, мов пушинки, хмарок, що збіралися до купи зо всіх сторін і мов сміючись, штовхаючись і 
граючись, поплинули далі по ясному небу. Йому було навіть байдуже вже й те, що він знов їде по брагу. Він не звик довго сперечатись. Казали —то й поїхав. Сидіти було спокійно, не трусило, коні бо йшли поволі, 
він тільки часом підганяв їх куцим батіжком, та брав його під руку, а руки ховав у рукава. Так він спустився в долину і знов піднявся на гору. Північний вітер дмухнув йому сильніше в обличчя. Гострим снігом 
заліплювало очі. Яків, не вважаючи на те, поганяв далі. Оставалося ще більш як півдороги. Почало замітати. Якову подумалось: "А може б вернутися? Та де! Буде гуменний "кричать" , *) фурпелі засміють, 
що побоявся". І Яків поганяв коні швидче. 
Завірюха крішпала. Вітер рвав на Якові кожуха, підвівав за пазуху, мов хотів заглянути у середину, у саме серце. Колючим, шпичкуватим снігом кидало Якову в лице, 
в очі, прикидав, приморожував вуса. За башликом вже повно було снігу. Яків зітхнув. Оглянувся навкруги. Дороги вже не було знати. Сніг крутив, мов скажений і падав, падав без кінця. Сани похитнулись, 
провалившись у сніг, і Яків мало не злетів. Дорогу вже геть замело. Він спинив коні, зліз і почав шукати. Нарешті здалось йому, що потратив на слід, сів знову, рушив. Коні, силкуючись покірно, потягли. 
За кілька кроків сани знову похитнулися. Яків без жалю почав батожити бідних конячок. Вони понапружувались, витягнулись і пішли ходою. Не довго йшли, ледве витягаючи ноги з глибокого снігу. Нарешті вони стали. 
- А ну, ви! а ну! — кричав Яків. Вони силкувалося ще, аж застогнали й стали. Яків знов зліз. Сніг в поля замітало на дорогу. 
Скрізь було копно. Якова пробірало холодом аж до костей. Він почав тремтіти. "Треба якось рятуватись, назад нема чого вже їхати" — подумав він. І утупавши кругом сніг, мов у кубло, сів в-заду під бочкою, де було 
ніби трохи затишніш. 
- Може акурат, не дочекавшись мене в свою пору, поїдуть шукати. 
Холод мучив Якова, голову мов щось стискало, рота неможна було одтудити. Він хотів закурити. Дістав з кешені тютюн та папір, 
щоб зробити цигарку, але вмерзлі пальці не слухались, папір рвався, а вітер дошкуляв так сильно, що мимоволі як блискавка пронеслося у його в голові: 
- Замерзну. Він схопився, мов його штовхнув хтось у спину і 
якимсь чужим з переляку голосом почав з усієї сили кричати: 
- Рятуйте, рятуйте, хто в Бога вірус! Ой Боже! 
Але вітер свистів і даремні вигуки... Очі страшно зиркали по сторонах. З одчаю та знесилля він впав 
навколішки і заплакав. Щось згадало йому Бога і він почав палко молитися, благаючи рятунку. Молитва заспокоїла Якова. Якась байдужість напала, не то спати хотілося, не то ще жити. Замерло усе, й тільки одна 
думка панувала: як же це? От зараз умру, ну що? воля Божа, але як же це умерти не прощенним? без сповіді? А ще учора у церкві батюшка казав, щоб ніхто не смів умерти без сповіді, бо усяк повен гріхів. Так... 
гріхи.., а які ж у його гріхи? А мабудь є, коли й батюшка казав. І став згадувати ті гріхи тяжкі... От... разів зо два вкрав у пана дрова, але тільки по оберемку, та і пан від того не обідніє... грушки та 
яблука обривав. Та як же його не взять, як гілки звішуються за тин, тільки протягни руку і твоє. А як за те працюю: кожного ранку, тільки встану — йду до двора, щоб вісти от на ту бочку та й їхать по брагу, 
чи вивозити гній на поле, а ввечері вернувшися, впорати коні та йти до дому вечеряти і спати. І так що дня, що року і так ціле життя своє тяжко працюй, а немає навіть ні добрих
чобіт, ні теплого кожуха. Це він добре почував, бо тремтіло його захоложено тіло. Але він не дуже уважав на те і далі вишукував свої гріхи. Й ось великий жах напав на його. А Гапка—жінка? Тая бідна Гапка, 
котру він так крепко бив! 
Він згадав худу високу постать, стомлене журбою обличчя, змучені тяжкою роботою руки й ті карі очі, завше перелякані, очі, що за останні часи дивились на його так боязко. І як він 
знущався з цієї бідною жінка! Страшно стало Якову. Ще вчора він її бив. Бив по виду своїм великим, тяжким кулаком, кріпко штовхаючи в худі запалі груди. Він вгадав кров, що бризнула з розбитого носу, яку вона 
тремтячою рукою витираючи розмазала по виду аж на саму шию. Він аж підвівся й відкинувся навзнак. На його виду та блакитних очах засвітилась якась думка, душа засвітилась в очах Якова, душа і великий жаль. 
Згадав як заголосив його малий хлопчик і не хотів іти до його, а плачучи, тулився до матери. Згадав як збентежена вона цілий вечір мовчала й як самотний з лихим серцем він ліг спати. А як всі доспалися, він 
добре чув, як гірко плакала вона через усю ніч, які вранці червоні були в неї очі. Він вже пошкодував її тоді і навіть хотів перепросити, але то не водилося, щоб чоловік та перепрохував жінку. Так він і пішов 
до двора. Далі згадувалось йому, як він ходив до неї, як його раз на чужому селі мало не на смерть забили хлопці. Згадав, як вони любилися, як побралися... Того ж року повмірали її батько з матірью від пошесті, 
а брати, продавши добро, вибрались у Самару, лишили її самую. А як знущалась з неї його мачуха, як і йому наговорювала що-денно на неї, і як він здратований перший раз її ударив, а далі мало не що-дня почав бити.
 Бив за негарне весілля, за нечесну дитину, що люде сміються. Куди не вийде на вулицю,- парубки і кажуть: "Що, Яків, вже хреститимеш? Хутко, твоя бо Горобьюшка ледве ходить". А мачуха додає: 
"Ще і за весілля винні, а вже зновы на хрестини позичай". Життя йому не стало на селі. Неможна з хати очей показать. А в хаті ще далі мачуха точить: "І така, і сяка, і не здужав робити, і не вміє зашивати"... 
Він почав викладувать на жінчиній спині все своє лихо. Тілько допіру зрозумів Яків, що це він робив. Що тож його була дитина, його і сором і гріх, а що вона не робітниця, то-то сама брехня. Зрозумів це Яків 
і обомлів. Хотілося бігти до неї і, не вважаючи на людський посміх, 
кінутися у ноги — перепросити. Його духовий обрій, що розтягся за тих кілька хвилин, увесь тепер світився у гарних, широко відчинених, ясних очах. Рот був трохи одвертим, руки опущені, він ніби молився... 
Й знову думка прокинулась: "Оце мій гріх... Та хіба-ж про ці гріхи казав піп? Де ж, де ж ті гріхи!?? Як їх спокутати"? Прокидалася думка і згасала, як искра... Все змішалося... Тільки холод панував та спать 
хотілося. Він заснув... 
Сніг падав і падав, кругом закидаючи Якова, і хутко ціла купа снігу вкрила його...
Смеркалося. На панському току був якийсь надзвичайний рух. Пан був дуже стурбований. Його серце ніби чуло біду. 
- Чом це Якова досі нема? — питав він гуменного. Може пообривався чи де загруз!?— відповів гуменний. 
- Треба було б послати,— міркував стиха пан. 
— Он що, — озвався він до гуменного.
— Так не можна лишити. Сідай ти, ще й Стасько верхи та їдьте шукати! Ніч буде видна, хуртовина затихла. Зараз коні були посідлані,
 ще зібралася решта фурпелів з лопатами, посідала на гринджолах, і всі вони рушили по дорозі у містечко. Спереду їхали верховці, протоптуючи дорогу і виглядаючи наперед. Де не-де дорогу було знати. Довге вони 
блудили. Але хтось скрикнув: 
- Ось, ось щось чорніє! 
Під сніговою білою габою лишилася зверху тільки половина бочки й конячі спини. Якова засипало снігом... 
Чи одпустив Бог гріхи Якову, то Його воля, а бідна Гапка? Чи почула вона своїм жіночим серцем, як її благав покійник? Тільки тепер все вона забула і, як його привезено було до дому, кинулась до його на груди і 
з одчаю заголосила. Ледве живу одволокли її і поклали на полу. Люде, що були у хаті, мовчки, понуро стояли. Тільки, що сили, голосила покинута дитина і тягнула обомлілу жінку за спідницю... 
Людмила М. 
17 лютого 1911 року.