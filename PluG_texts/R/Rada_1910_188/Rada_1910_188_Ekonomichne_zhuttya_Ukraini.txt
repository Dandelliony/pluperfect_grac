Економичне життя України.

Побічні селянські промисли.

З усіх селянських побічних промислів садівництво, як відомо, на Україні розвинене найбільше. Так, напр., на однім Поділлі є 52.170 селянських садків на 24.150 Десятинах землі, а в тих садках є 3.131.000 фруктових дерев. Прибуток, одначе, селяне з цього промислу мають невеликий, бо раз те, що вони не уміють добре господарювати в садках, а друге те , що вони не вміють продавати свої садові продукти. Прикладом неумілого хазяювання в садках може служити Харьківщина, де гусінь до того пооб'їдала садки, що вони перестали давати урожай. Ще й сього року повідомлялось, що „по багатьох місцях Харьківщини завелась сила гусені; вона дуже шкодить садкам; лихо від гусені й лісовому дереву —дуб не може зазеленіти, бо гусінь об'їдає листя, перше ніж воно наросте". У валківськім повіті селяне тепер цілком запустили садівництво й заходилися розводити малину; новий промисел дає їм добрий заробіток, але ж і дбають вони про нього добре, не так як колись про свої садки. Посилають вони свою малину на продаж у Харьків, Полтаву, Костянтинград і навіть у Миколаїв та Одесу. Що ж, можна було 6 пораяти й селянам инших наших місцевостей подумати над цим ділом і може й собі заходитись коло малини, але й про садки не треба забувати, бо садок, при добрім і розумнім догляді, може дати ще більший прибуток, ніж малина.

Виноградництво на Україні розвинене значно менше, ніж садівництво. Досі селяне найбільше винограду розводили понад Дністром — найбільше на Поділлі й Херсонщині. Тепер виноградництво потроху прищеплюється й на Катеринославщині. Вже тепер під виноградниками в маріупольськім повіті занято 201 дес. землі, в Катеринославськім —50 десятин та в верхнєдніпровські —19 десятин. Опріч того, останніми часами селяне потроху почали розводити виноград і в инших повітах.

Усе більше й більше серед наших селян починав розвиватись шовківництво, і з цього можна тільки радіти, бо це дуже корисний промисел. На Чернігівщині, напр., досі шовківництвом займались мало, а тепер двоє молодих селян с. Шаповалівки, конотопського повіту, вигодували коло 2 1/2 пудів коконів, з яких буде з пуд, а то й більше шовку. Цим доведено, що на Чернігівщині шовківництво може розвиватись, так що за прикладом Шаповалівських селян підуть, мабуть, і инші. Зате дуже сумно скінчилась спроба насадити шовківництво в селі Тернівці, на Херсонщині. Цеї весни приїхав у Тернівку земський інструктор, заохотив селян до шовківництва й пороздавав їм шовкову грену, обіцявши потім закупити вигодовані ними шовкові кокони по 1 карб, за фунт. Тепер селяне вигодували чимало коконів, так що де в кого набралось по кілька десятків фунтів. Але земство відмовилось скупити ті кокони, й селяне мусіли продати їх скупщикам по 35 коп. за фунт. Розуміється, що таким вчинком земство надолго одбило у Тернівських селян охоту займатись шовківництвом.