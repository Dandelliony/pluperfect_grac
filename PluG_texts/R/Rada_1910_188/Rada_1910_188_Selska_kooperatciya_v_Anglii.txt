Сельська кооперація в Англії.

До останнього часу сельська кооперація розвивалась, головний чином, тільки в Ірландії, бо в самій Англії більше розвивалась кооперація городська, робітнича. Але тепер селянські товариства почали ширитись і в самій Англії, де, не зважаючи на недовгий час свого істнування, вони вже встигли принести людности багато користи. Англійські селянські товариства поділяються на продукційні й товариства для продажу селянських продуктів. Продукційні товариства переважно займаються молочарством, причім за один 1908 рік вони виробили молочарських продуктів на 24 з лишнім милійонів карбованців. Товариства другого типу продають гуртом усякі продукти селянського господарства: худобу, яйця, хліб, мед, віск, домашню птицю то що; вони також купують для своїх членів усе, що потрібно для їх господарства — хліборобське знаряддя, насіння, штучний гній то що; за один 1908 р. ці товариства продали продуктів на 12 з лишнім милійонів карбованців. Опріч того, в Англії вже є 57 селянських товариств для взаємного страхування худоби з капіталом у 78 тисяч карбованців.