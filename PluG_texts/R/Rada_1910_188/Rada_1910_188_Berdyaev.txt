Що діється в Китаю.

(З приватної кореспонденції).

Листуючись з одним старим приятелем, що вже кілька років живе в Китаю, я тільки що отримав від нього дуже цікавого листа, змістом якого хочу поділитись з читачами, маючи на увазі інтерес європейського суспільства взагалі до всього, що тепер робиться в Піднебесній Державі. Вже потроху вияснилися причини тамошніх розрухів, що, напр., в Хунині одібрали життя багатьом людям. Скоїлося те, головням чином, через недавній недорід рису, та ще в краю, де вибухло повстання, панує здавна неприхильний настрій серед мешканців до манжурського володарського дому, що й стараються використувати бунтарі, організуючи революційні гнізда та підбурюючи народ проти уряду. Тільки темний люд, як завжде буває в таких обставинах, по перед усього, кидається на ненависних чужоземців і цим тільки пособля грі своїх проводарів, викликаючи значні неприємности для правителів у Пекині. Так само складається діло по всій провинції на південь од Янце-Киянгу, що завжде була кублом та сценою великих китайських революцій. Через це дуже стурбовані впорядчики виставки у Нанкині, котра натурально притягне чимало гостей з-за кордону, на ґрунті чого проводарям розрухів знов таки лехко буде наробити клопіту центральному урядові. Це може трапитись, бо діяльність бунтарів все більш виявляється, а руки їх видко в більшости місцевих повстань, порожденних недобросовісним хазяйнуванням мандаринів; але вони придають цим подіям, що з-покон-віку бували в Серединному Царстві, новий ще не бувалий відтінок. Між революціонерів деякі претендують на принципіальність піднятої боротьби. Тільки инші гадки в народніх масах, що не заглядають далеко. А з інтелігенції стали вже трапляться останніми часами і рішучі проповідники активного анархизму на європейсько-американський лад. Так знайдено було одну розривну бомбу під мостом, що веде до палацу князя-регента Чуна, імператорського родича, а пізніш відкрито ще й инші замахи. Не дивлячись на заборону китайським газетам друкувати про ці факти справозданнів, все-ж таки для суспільства не зосталось секретом, що палац нинішнього фактичного володаря підкопаний аж у десяти місцях з метою зруйнувати його динамитом. Через це, аби не допустити біди і ради лехшого догляду, скрізь запалили електричні огні та добавили гвардійських вартових. В якій мірі подібні замахи звязані з жаданням значної частини народу добитись швидче національного парламенту, невідомо, але одно ясно, що всі середні верстви китайського суспільства дуже прихильні до констітуції, і не хочуть дожидатись ще цілих 7 років для приняття участи в державному правлінню. Увесь Китай широко готувався збірати підписи на другу петицію регентові, щоб прискорив відкриття народнього представництва. Тільки з останніх телеграм знаємо що уряд заборонив таку маніфестацію, що до зазначеного строку. А конституційний рух розширюється та росте. По найбільш освічених провинціях організовано по великих містах обивательські ґрупи, щоб добиватись національного парламенту. Вчені люде та купці з'єднались для того-ж у спілки та жертвують гроші на посилку депутатів до Пекину. Преса вельми прихильна цьому рухові. Але імператорський двір усе противиться. Аж ось реформатори придумали обійти перешкоди і незабаром покласти початок справжньому народньому представництву: вони рішили з'єднать до купи вже легально-істнуючі провінціяльні сейми, виборні з котрих поїхали б до столиці, щоб там на який час зібратись спеціяльною палатою. Діло було вже готове, та не погодилися, де-б саме вперше усім з'їхатись; одні стояли за Пекин, другі вказували Шанґай, де було-б свободніше. Мій кореспондент нарешті й пророчив, як уряд суне швидко ломаки у колеса цього гарного проекту, не дивлячись на те, що він замало озброєний проти таких мирно-конституційних бажань. Через це імператорський уряд шукає мирних засобів заспокоєння. Він випустив указ про скликання тимчасового сенату на 3 октября цього року, надіючись втишити нетерплячих, дарувавши державі Верхню Палату, навряд тільки чи цікаву для їх демократичних завдань. Туди попадуть князі імператорського роду, великі пани і достойники з монголів та манжурів, вибрані своїми рівнями. Але в указі не згадано про депутатів провінціяльних сеймів, котрих з початку думали теж покликати в цю Палату. Це не по смаку реформаторам: вони добиваються, щоб цілий народ приймав участь в парламентських виборах, після чого виробилась би система двох національних палат, як по всіх цивилізованих землях. Консерватори ж не дають регентові згодитись: до консерваторів найбільше належать принці та багаті поміщики, що бояться позбутись своїх привилегій при нових порядках. Місяців два тому один з членів державної ради У-Юшенг сказав промову, що свідчила яскраво про рідкий розум і політичне зрозуміння дійсности. Він требував, щоб центральна влада пішла на зустріч більшости народу, бо той пізніше силою вирве те, чого зараз тільки прохає. Це — твереза практична людина, що добре розуміє нинішній стан річей...

С. Бердяев.