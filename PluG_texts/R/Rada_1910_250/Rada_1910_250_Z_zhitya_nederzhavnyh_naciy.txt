З життя недержавних націй.
Після маніфесту 17-го окт. 1905 року життя недержавних націй значно оживилося. 
Найбільшу енергію виявила польська народність. Поляки заснували де-кілька товариств, що дбали про рідну освіту. Між ними особливо визначились товариства: „Oswiata" (у Вільні, Неєвижі, Київі, і инш. містах) товариство польської культури (у Варшаві), всякі польські клуби-Ognisko, Ogniwo (в Петербурзі, Київі, Одесі, Минську й инш). 
Естонське громадянство виявило досить енергії в так званому „Дорпатському товаристві за-для виховування молоді"; воно організувало по селах школи вищого типу, має свої одділи по селах і містечках, а не тільки по городах. 
Коли після трьох літ життя воно скликало в 1909 році перший з'їзд всіх представників, то їх з'їхалося аж 150 особ, з 95 відділів. В 1907 році виникла „Спілка естонських товариств тверезости", що за 2 роки 1907 — 1909 р. скликала аж 8 конгресів естонських товариств тверезости. Інтенсивну діяльність виявило жидівське громадянство, що єдналося в петербурзькому товаристві „Розповсюдження освіти серед жидів", та в його відділах (в Київі, Одесі, Москві й инш.); ще мали значіння в цій справі літературно-музичне товариство „Газемір" (по всяких містах північно-західнього краю) —та „жидівське історично-етнографичне товариство в Петербурзі". 
Дуже гарний статут виробили собі вірмени за для свого „Вірменського культурного союзу" в Баку (в 1907 р.). Союз цей ставив собі метою підняти культурно-економичний стан вірменів в бакинській губернії та на Закавказ'ї тільки легально мирними засобами. Союз цей не тільки ширить освіту серед вірменів, закладаючи школи, бібліотеки, видавництва, читання та збірання етнографичних матеріалів, а ще допомагає селянам купувати землю, заводити зразкові поля й ферми (хуторі). Ще мають вірмени в Тифлисі своє етнографичне товариство, що також дбає про освіту. 
У грузинів „Товариство розповсюдження грамоти" (в Тифлисі) має чимало відділів місцевих, але працює мляво через незалежні від нього обставини. 
Потроху розносить освіту серед осетинів видавниче товариство (в Тафлисі). 
З мусульманських товариств міцніше инших стоїть „Мусульманське культурно-економичне й благодійне товариство" в Пермі. Було засновано клуб в Казані, багато виникло видавництв, ставилися театральні вистави на татарській мові, але уся ця просвітно-громадська праця за останні часи стратила багато своєї початкової жвавости. 
Не пощастило ще Степовому народові калмикам. Вони за останні 10 років виявили велику цікавість до освіти але, не маючи шкіл з р?дною мовою навчання, не могли посунути цієї справи, як слід. Тоді склалася калмицька вчительська спілка. Калмицький народ ставився до неї дуже прихильно й допомагав їй, жертвуючи на організацію національної освіти десятки баранів —бо з цього тілько й складається їхнє багатство. Але коли калмики схотіли в 1908 р. скласти „Товариство освіти в калмицькому степу", його не було зарегістровано.