Останні вісти.
(З газет та по телеграфу).
Доля скарги союзників.
ПЕТЕРБУРГ. Перший департамент Державної Ради залишив без уваги прохання про оддачу під суд П. А. Столипіна, Мілюкова і Гучкова. Мотиви такі, що скаргу подано в незаконному порядкові; раніш її треба було одіслати в комісію, яка приймає скарги на Височайше Ім'я.
Одставка директора курсів.
ПЕТЕРБУРГ. Подався в одставку директор петербурзьких вищих жіночих курсів через те, що міністр Кассо зробив йому увагу за дозвіл курсісткам служити панахиду по повішаних та розстріляних в 1906 році.
Офіціальне спростовання.
ПЕТЕРБУРГ. Офіціально спростовується звістка, що управляющий міністерством закордонних справ Сазонов має їхати до Парижа, Лондону і Відня.
Л. М. Толстой.
ПЕТЕРБУРГ. Л. М. Толстой простудився і заслаб на запалення легких. Лежить на станції „Остапово". Вчора вранці в петербурзькі редакції надійшли звістки дуже небезпешні. Температура весь час держиться дуже висока. Серце б'ється дуже слабо. Дихати хворому трудно. Минулої ночі хворий скілька раз впадав в непритомність. З Москви викликали трьох лікарів. Приїхала вчора жінка, але їй не дали побачитись з чоловіком. Бояться, що хворий помре.
Чума.
ОДЕСА. Заслабла старенька жінка на чуму. В цьому домі вже раніш один заслаб. Всіх мешканців цього дому до 200 душ евакуїровано.
Вбивство інженера.
КАТЕРИНОСЛАВ. В селі Каменському вбито помішника начальника прокатного цеха дніпровського заводу, інженера Росінського. Його вбили з засідки пятьма кулями з браунінга. Поліція вся на ногах. Нікого покищо не арештовано. Росінський збірався виїхати цими днями за кордон.
Самогубство гімназістів.
ЯЛТА. Повісився гімназіст четвертого класу Володимир Вальтер через те, що йому поставили двойку. 
УМАНЬ. Отруїлась гімназістка 7 класу через те, що зле училась.
Маріавити.
ПЕТЕРБУРГ. Міністерство внутрішніх справ затвердило статут київського маріавитського гуртка „Святої Євхаристії".
Шанування націоналістів.
ВАРШАВА. В честь депутатів-націоналістів на сцені „Русскаго уголка“ виставлять відому юдофобську п'єсу, „Контрабандисти".
За кордоном.
ПАРИЖ. Захворів дуже письменник Октав Мірбо. 
КОСТЯНТИНОПОЛЬ. В Турції буде незабаром оповіщено амністію всім політичним злочинцям. 
ВІДЕНЬ. Тут захворів дуже бувший шах персідський. 
БЕРЛИН. Вчора одбувся грандіозний мітінг берлинських євреїв. Зібралось до 600 тисяч душ. Постановлено послати запрос в парламент з приводу того, що зле ставляться в німецькому військові до євреїв.
