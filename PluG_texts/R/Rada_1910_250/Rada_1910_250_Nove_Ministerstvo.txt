Нове міністерство.
Октябристи проявляють дуже енергійну законодатну діяльність. Вони вносять у Державну Думу один законопроект за другим, одну поправку за другою, одну пропозіцію за другою. Одначе, щось фатальне преслідуе октябристів: їх творча думка бьеться в якімсь сільці, в якихсь густих тенетах, з яких вона ніяк не може видертись. І кожна їх порада тхне потом та канцелярією, але не мозком і розумом. 
Тепер октябристи внесли в Думу законопроект про заснування нового міністерства — охорони народнього здоровля. Справа ця, що й казати, дійсно пекуча. Серед культурних країн світу справді не знайти ніякої другої, опріч Росії, де людність так мерла б і слабувала б од усяких пошесних і инших хвороб. Єгипетське запалення очей (трахома), куряча сліпота, пранці, сухоти, голодний тиф, шкарлятина, діфтерит і ще десятки подібних хвороб звили собі міцне кубло серед нашої людности, особливо селянської й робітничої. А тепер до цих постійних хвороб ще прилучились „постійні гості"—азіатська холера й чума. Тут справді є над чим подумати й чим клопотатись. 
Але даремне октябристи думають, що становище народнього здоровля в Росії таке кепське через те, що нема відповідного міністерства. Це — груба помилка. У нас, наприклад, ось уже сто років істнує міністерство народньої освіти, а чи є в нас народня освіта? У нас, далі, істнує міністерство торгу й промисловости, а чи стоять у нас торгівля й промисловість на такій висоті, як по инших краях? 
Октябристи й сами трохи розуміють, що причина хвороби лежить не там, де вони її шукають, і тому вони в поясняючій записці до законопроекту невиразно бубонять: „Для того, щоб вивести країну з того страшного санітарного становища, в якім вона перебуває тепер, перш за все необхідно піднести загальний добробут народу, розвинути в нім культуру й зробити його більш освіченим". Розуміється, панове октябристи, це й єсть головна причина нашого „страшного санітарного становища", що загальний добробут нашого народу стоїть надзвичайно низько, що ніякої масової культури в нас немає, що в нас нема не тільки що освіти, а навіть простої грамотности. Але щоб із цих посилок зробити висновок, що міністерство народнього здоровля поліпшить тяжке санітарне становище країни — для цього треба бути тричі октябристом. 
Ми не зважуедмось запевняти, що октябристський законопроект не пройде. Цілком можливо, що він знайде досить прихильників, і через який небудь рік доктор Дубровін або генерал Толмачоз буде міністром народнього здоровля. Сфери —це можна наперед угадати — поставляться до проекту прихильно. У Думі теж він не зустріне великої опозіції: октябристська череда піде за своїми провідниками, націоналісти теж попідписувались під законопроектом. Значить, може бути, що незабаром Росію можна буде вітати з нагоди народження ще одного міністерства. 
Але користи від нового міністерства буде не багато. У видатковім бюджеті стане одною рубрикою більше: стільки то милійонів на міністерство народнього здоровля. А наші хвороби — старожили й хвороби - постійні гості почуватимуть себе в Росії не гірше, ніж тепер, аж доти, доки головні причини страшного санітарного становища країни — голод і темнота—не зменшаться.