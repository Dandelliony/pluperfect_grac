По земствах.
Затверження. У Житомірі затвержено статут пенсіонної каси земських служащих на Волині. Селяни і рідна мова. Володимир-волинське повітове земство улаштувало для селян 10-ти волостів двохтижневі сельсько-господарські курси. На курси приїхало більш 50 душ селян. Перші лекції читались там московською мовою. Селяне-слухачі мало розуміли цю мову і прохали лекторів, щоб ті читали лекції їх рідною мовою-українською.
Кооперація. Кооперативний завод. Переяславське 2-ге позичково-ощадниче товариство в цьому році має збудувати власний завод, де будуть оброблювать шкури. Оброблені шкури завод буде роздавать членам товариства ремісникам за готові гроші та в борг. Товариська крамниця. Харківський губернатор затвердив устав Науричайлівської, в лебединському повіті, потребительської крамниці.
