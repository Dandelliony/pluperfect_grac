Англійський уряд готує утиски комуністів.
Газети почали цькування. — Утворюють спеціальну поліцію. — Ходять чутки про арешти.
Англійський уряд, боючись поширення комуністичного впливу на робітників і на армію, почав ретельно готуватись до боротьби з комуністами.
Не маючи змоги одверто та ще й без жадних підстав взятись до комуністів, англійський уряд, як завжди робить буржуазія, почав з підроблень та шахрайств.
Чорносотенна англійська газета „Дейлі Мейль", що підтримує уряд, умістила нещодавно „точні інструкції", що їх англійська компартія ніби одержала з Москви.
В цій „інструкції" говориться про те, як англійські комуністи повинні вести агітацію в армії та флоті, щоб підготувати військове повстання проти буржуазії. Газета запевняє, що цю „інструкцію" ніби написав Зинов'єв.
Представники англійської компартії рішуче заявили, що ніколи не одержували з Москви такої інструкції. Компартія зазначає, що цей документ—підроблений для того, щоб дати урядові привід до переслідування комуністів та инших робітничих організацій.
Начальник Лондонської поліції вже видав секретне розпорядження стежити за особами, що мають звязок з військовими службовцями. Визначено також порядок арешту таких осіб.
В політичних колах певні, що уряд незабаром розпочне арешти комуністів. Очікують лише, поки закінчиться з'їзд англійських профспілок, бо це заважає урядові робити своє діло.
Англійська робітнича газета „Дейлі Геральд" викриває діяльність уряду. Газета пише, що міністр внутрішніх справ вирішив зформувати спеціяльну поліцію, що їй буде доручено боротись з комуністами й стежити за настроями робітників. Газета повідомляє, що відбулась таємна нарада міністерства внутрішніх справ, де з великою промовою виступив сам міністр. Він сказав:—«Організація таємної поліції дуже потрібна. Боротьбу з комуністами треба повести рішуче. Треба підготувати цю поліцію до того часу, коли внутрішнє становище країни загостриться в звязку з можливими конфліктами з шахтарями й залізничниками».
