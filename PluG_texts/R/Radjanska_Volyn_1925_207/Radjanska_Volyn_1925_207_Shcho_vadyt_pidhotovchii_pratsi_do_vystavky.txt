Що вадить підготовчій праці до виставки?
Райвиставком своєчасно через сільські установи широко оголосив про виставку в Троянові. У своїх повідомленнях він запрошував селян доставляти експонати на виставку. Голова райвиставкому тов. Тишкевич робив також доповіді на районному пленумі й агроконференції.
На заклики райвиставкому відгукнулась лише одна Глибочецька с.-г кооперація й сільрада. Вони доставили експонати й відпустили 15 карбованців на організаційні витрати. А решта сільрад не тільки експонатів не зібрала, але й населенню мабуть не сказала про виставку, бо що-дня з усіх сел приходять десятки людей до райвиставкому й запитують про виставку.
Але ж, хоч і з великими труднощами, а експонати з усіх галузів сільського господарства зібрано. Це райвиставком зробив через своїх членів.
Крім селян, мають брати участь у виставці й де-які державні та громадські установи. Шкода тільки, що Коровинецька цукроварня й Червінська с.-г. школа повідомили, що не будуть брати участи в виставці, бо перша з них хоче показати свої культури не селу, а місту Бердичові на сільсько-господарській виставці, а друга—через ліквідаційний настрій. Від решти установ, яких ми запрошували на виставку—відповідів нема, але ми міркуємо, що вони не підуть по шляху вищезгаданих. 
Кепсько справа стоїть і з будинком. Холодні будинки, в яких передбачається розташувати частину експонатів, належать Троянівській сільсько-господарській кооперації. Ці будинки загружені тисячами пудів залізно-чугунного реманенту , а подвір'я — гноєм. Про звільнення цього всього помешкання й очистку подвір'я райвиставком звернувся з проханням до с.-г. кооперації. На це було одержано відповідь, що райвиставком може перевести лом за свої кошти в порожню клуню на город, а гній вивезти на поле. Перевести ж бугаїв, які стоять у хліві, категорично відмовилась.
Райвиставком примушений був скликати позачергову термінову нараду з представниками членів правління контрольної наради, ревізійної комісії сільсько-господарської кооперації та членів президії райвику. Але ж бугаїв до цього часу не переведено, гною не вивезено. Мабуть правління міркує не бугаїв на виставці показати, а пустити їх по відділах, де стоятимуть експонати, гноєм на подвір’ї замінити експонати по угноєнню грунтів, а ломом замінити відділ кооперативно-машинного постачання, для „задоволення населення„, бо кооперації Троянівські не думають відкрити свого відділу на виставці, а вважають його зайвим.
Цікаво знати, які відповіді вони даватимуть селянам—одвідувачам виставки про кооперування сільського господарства й машинопостачання.
Очевидець.
