Допомога недорідним районам.
Для допомоги населенню недорідних районів уряд Радянської України вжив цілу низку важливих заходів. Недорідним районам цього року відпущено, як насінньову позику, 2 мілійони пудів зерна кращого гатунку. Ця позика цілком забезпечує озиму засівну кампанію.
Що-до сільгосподатку, то недорідним районам дано 25 відсотків (чверть) загальної знижки, себ-то зменшено податок більш, як на мілійон карбованців. Одночасово буде дано індивідуальні пільги (окремим господарствам). Таким чином, цим районам податок зменшено на два мілійони карб.
Крім цього, для переведення громадських робіт у недорідних районах відпущено півмілійона карбованців. Виділено також півмілійона карбованців на харчову допомогу.
Президія ВУЦВК'у визнала за необхідне вже тепер готуватись, щоб забезпечити населення яровою насінньовою позикою, а також дати господарствам, що потерпіли від недороду, кредити для наймання робочої худоби для весняного засіву.
Гірше лишилося позаду.
Сільсько-господарські виставки на Кремінчукщині пройшли дуже успішно, не зважаючи на пагану погоду й гарячий робочий час. Загальне вражіння виставки справили такі, що наше хліборобство, скотарство й садівництво пережили вже тяжкий час занепаду й починають відбудовуватися.
Вже є ниви, що дають по 235 пудів пшениці з десятини, заводиться правильний сівозмін, кращає худоба й розвивається садівництво. 
Селяни дуже цікавилися виставками. Виставки, влаштовані на 1 тільки день, селяни прохали продовжити до 7 днів.
