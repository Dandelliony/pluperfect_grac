Сни
В обіймах чудової нічки, 
В обіймах коханки весни,
Заснув я у мріях про волю 
І бачив прегарнії сни. 
Я бачив ставочок, хатину, 
Зелений вишневий садок; 
Я бачив кохану дівчину, 
Знайомий пахучий бузок... 
Я бачив широкую площу, 
Козачий великий майдан; 
Я бачив вусаті обличчя, 
Бунчук і червоний жупан... 
Я чув рідний гомін отверто 
Між людом чубатим лунав, 
І грала бандура тихенько, 
І старець про волю співав. 

Гаврило Левченко.