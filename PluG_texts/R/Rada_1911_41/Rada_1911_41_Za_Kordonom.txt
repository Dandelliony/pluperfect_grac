Анархизм в Японії.
 Недавно в японському парламенті опозіція внесла запитання урядові про поширення анархизму в Японії, який довів навіть до змови проти імператора. Більшістю голосів палата одкинула це запитання. Премьєр-міністр Катцура сказав велику промову про те, яку боротьбу уряд веде з анархистами в країні.

Змова в Кореї.
 Французьке телеграфне агентсво повідомляє про розкриття нової змови в Кореї проти призначеного японцями віце-короля. В справі замішано двадцять молодих корейців. Двох з них арештовано, решті вдалось втекти. Арештовані належать до вищої корейської інтелігенції і люде добре освічені.
 Недавно з наказу віце-короля закрито дев'ять корейських газет; всі вони бліді дуже змістом і ледве животіють.

В Германії.
 До нового французького кабінету міністрів запрошено на посаду морського міністра Делькасе, що був раніш міністром закордонних справ і вів політику проти Германії.
 Тепер призначення Делькасе знову міністром вважається німцями за образу Германії і консервативні німецькі газети трублять тепер про те, що Делькасе знову пересварить Францію і Германію, а з цього може вийти небезпека для всієї Європи, коли б дійшло до франко-германської війни.


