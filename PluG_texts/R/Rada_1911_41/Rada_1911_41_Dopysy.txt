ДОПИСИ
 Г. ВАСИЛЬКІВ, (на Київщині). Українське життя. Душогубство. „Пісеньки“ лицарів темної ночі Савенка і К° услаждають почуття й наших батьків-адміністраторів і навіть не абияк, бо скільки гурток тутешніх українців не звертався за дозволом, щоб урядити українську виставу, або прочитати де що з українського письменства в „Народномъ Домѣ“, то завше було „зась“... Так й на цей раз. Мали з приводу ювилейних роковим батька Тараса урядити й собі в міському Народному домі виставу „Назара Стодолі“ з додатком дівертісмента з українських пісень та декламування, але нічого не добилися.
 А жалко, дуже жалко! Бо як би хоч в ряди-годи уряджувались тут українські вистави, котрі завше зацікавлюють наших громадян, то може було б менше тих страхіть, якими послідній час вславилось наше місто.
 Не встигли ще люде перегомоніти про зарізану тут в январі семью, як оце знову увечері 16 февр. на передмісті „Піски“ трапилось нове душогубство. Діло було ось як: в гарного хазяйського подружжя Короленків був старший син, Сергій, 35 років, котрий завше любив пьянствувати й знущатись раз-у-раз над своїми батьками. Зазначеного вечора Сергій теж завітав додому пьяний й став бешкетувати в хаті, а як батьки зауважили йому де-що, то він, не довго думавши, вхопив ножа, котрим мав покалічити батьків. Тут не зтерпів менший син Короленків, молодий парубчак Хведір, і вдарив з нестями Сергія в праве око так, що той, як був пьяний, не вдержався на ногах і вдарився потилицею об гостре вушко чавунного казана, що був тут же, та так, що розбив собі череп, що аж мозок повилазив й тут же за яку хвилину віддав Богові душу. Хведір зараз же сам заявив про нещастя поліції, яка до котрого часу тримає його під арештом. Сподіваються, що його випустять на волю.
 Оттаке то твориться лихо у нашому на вигляд тихому та сонливому місті.

 Г. КРОЛЕВЕЦЬ (на Чернігівщині). Санітарна рада. 20 янв. відбулося засідання санітарної ради при Кролевецькім повітовім земстві. Головну увагу ради становив цікавий реферат лікарки Покошицької округи п. Безбокої, що докладно малює дуже сумне становище з боку гігієни наших земських народніх шкіл. Ця референтка з власної ініціятиви зробила санітарний огляд шкіл своєї округи й повідомляє, що 15—25 проц. усього числа школярів слабує на тяжкі хроничні хороби, як от: малокровність та золотуха, що є наслідком злиденного харчування і взагалі негігієничних обставин життя, як у батьків так і у школі. Школярі беруть на снідання скибку хліба та й годі, а инші—як коли—то й сала; і от на тій жорсткій, пожині дитяче кволе тільце, коли воно мусить найбільш рости та міцно складатись, перетерплює аж до 3 години оповдня; а проте дитина для свого нормального розвитку потрібує далеко більш їжи й до того більш стравної, аніж доросла людина. Звідціль виходить те, що зріст тіла спиняється, люде помалу дрібнішають та переводяться нінащо, стають кволими, легко піддаються усяким хворобам та втрачають працьовитість. Траплялись, хоч і не так густо, такі хвороби, я кот: трахома, короста, пранці (спадкові).
 При цій нагоді хворих школярів відокремлювала на час гоїння до сельської лікарні. Шкільні будинки дуже тісні, не містять усіх учнів ураз; тим то уранці школярі блукають побіля школи та мерзнуть поки, поки инші скінчать науку та уступляться з міста.
 У найгіршому стані з боку гігієни опинилась реміснича школа у с. Покошичах, де є до того ж ковальня. Вона на земляній долівці: учні в час роботи здіймають пил, який вкупі з куревом диму, падає на легені, призводить до слабування на дихальний тракт. Коли хлопчикам гірко стає — відчиняють двері, щоб пустити чистого повітря з морозу й застужуються. Під час роботи учні не мають перерви.
 Маючи все це на увазі, лікарка п. Б. визнає, що земські народні школи, принаймні її округи, не задовольняють самим початковим вимогам гігієни і з метою поліпшення здоровля школярів, а значить, і сельського громадянства радить: 1) Годувати школярів гарячим сніданням у школі. 2) Золотушним давати на протязі року риб'ячий жир. 3) Сельську школу у с. Покошичах, що не відповідає звичайним вимогам гігієни, на деякий час зачинити. 4) У ковальні ремісничої школи помостити цементову долівку та переробити бовдурі без помилок з техничного боку для кращого тягу. 5) Завести повітових шкільних лікарів, щоб доглядати за гігієничним становищем по школах. На цьому й скінчила свій реферат. 
 Прінціпіяльно ніхто з членів комісії головної думки реферату не відкидав. І дивна річ! Більшість лікарів, замісць того, щоб палко обстоювати цю нову справу, непочату цілину шкільної гігієни, ставились якось непевно, неначе не ймучи віри у свої сили, навіть байдуже. Та цілком несподівано члени управи, хоч і з чорного табору, досить тепло дякували п. Б. та вітали початок у цьому напрямку й склали бажання, щоб решта лікарів так саме зробила дослід по всіх народніх школах своєї округи що до гігієни та санітарії та подали на розгляд такі ж реферати до дальшого засідання санітарної ради.
 Що до здійснення думок п. Б., то, на думку членів управи, треба чималі гроші, яких у земстві обмаль, і щось нема надії на повне задоволення цих пекучих потреб; тому ніяких виразних постанов не зроблено, а ухвалено передати цю справу до земського зібрання.
 Маючи на увазі холеру, що може на весну спалахнути в повіті, ухвалено прохати дозволу загодя впоряжати читання про холєру та инші пошесні хвороби фершалам та батюшкам у церкві; а також придбати паровий дезінфекційний апарат, бо підчас холєри не можна покладатись на добрі наслідки химичної дезінфекції одежі.