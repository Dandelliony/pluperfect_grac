„Прогресивне“ ігнорування украінства.

„Общество содѣйствія начальному образованію“ уряджує сьогодні, 20-го февраля, в своїй авдіторії „Народный концертъ“, зв'язавши його з днем 50-ліття визволення селян з панської неволі. 
На цьому концерті будуть співати,
деклямуватимуть, читатимуть. Я передивився всю програму того, що робитиметься в авдіторії, і не побачив тут жодного номера такого, що нагадував би про наше українське кріпацтво, про нашу на Вкраїні панську неволю. Невже це лихоліття України не відбилося в творах наших українських тогочасних письменників?.. Де ж поділися славнозвісні імена Марка Вовчка, Тараса Шевченка та инш., які боліли у своїх творах за український народ? Як це так хитро мудро обійшли ці імена наші „образователі“, складаючи свою програму концерту? У програмі цій заведено „Лучину“, „Не шуми ты рожь“ і т. ин. і нічого немає такого, що нагадувало б панам „содѣйствующимъ“, що вони на Вкраїні працюють, що кріпацтво було не тільки там, де „Лучину“ співають та нею в хатах світять і саму „рожь“ сіють, а було воно, і може ще більш ніж у Великорущині негативні сліди полишило і в нас, на Вкраїні. Керманичі просвітного товариства ніби забули або не знають, що ті недоброї пам'яти часи знайшли відгомін в серцях найкращих синів нашого народа—в їхніх безсмертних творах, а також в народній творчості—в піснях... Коли місцевий елемент, наші національні особливості, наші культурні здобутки ігноруються та зневажаються в чорному таборі, то тут хоч і боляче це бачити, та принаймні знаєш уже з ким діло маєш, але ж чим пояснити, що спричиняється до ігнорування та занедбання українського елементу, українських культурних надбаннів представниками прогресивної Росії, в данному разі представниками вищезгаданого т-ва, де, певна річ, є чимало й землячків з „тоже малорссовъ“? Невже вони думають, що „содѣйствовать“ народній освіті можна тільки в формах великоруських? Тоді чи не краще було б т-ву прибрати й назвище більш відповідне —„Общество содѣйствія“ не тільки „образованію“, а й „обрусѣнію“? Принаймні було б логично й послідовно.

