Галичина.
  Як розвивався культ Шевченка в Галичині й на Буковині про це читав мин. неділі д-р О. Маковей. У Львові був це останній виклад з серії „ювилейних“ викладів з нагоди 50 роковин смерти Т. Шевченка, упорядкованих „Тов. ім. П. Могили“. В Галичині до смерти Шевченка, так якби не знали його. З „руської трійці“ знав ще його найкраще Маркіян Шашкевич. На його творах видно подекуди Шевченків вплив. Другі два члени „руської трійці“ Головацький і Вагилевич знали про Шевченка дуже небагато, а про решту української інтелігенції вже й не говорити. Ще й в 1861 р., безпосоредно по Шевченковій смерти, вістки про нього в найбільшім тодішнім українськім органі „Слові“ дуже баламутні, але й на ці вістки треба було ждати два місяці після першої вістки про смерть Шевченка. Ширити культ Шевченка почала університетська молодь світська та духовна, (якої тоді було значно більше від світської). Зразу відправляли за старанням унів. молоді тільки поминальне богослуження в православній церкві, а 1865 р. спромоглися вже на перший концерт у честь Шевченка. Молодь, головно духовна, почала також видавати твори Шевченка брошурами. Примірників „Кобзаря“, виданого в Росії, попало до Галичини дуже небагато, тож твори Шевченка переписувано й так ходили вони між молодью. До поширення культу Шевченка в Галичині причинялися чимало перші українські часописи в Галичині: „Вечерниці“, „Мета“, „Правда“. По провінції, між гімназійною молодью ширили культ Шевченка таємні „громади“. Нашу спольщену інтелігенцію запізнавали з Шевченком також польські переклади його творів. Так було до виходу празького „Кобзаря“, до 70 р. Від того часу культ Шевченка шириться що-раз більше, й тепер він захопив уже всі верстви нашого народу. На Буковині ще пізніше пізнали Шевченка, а культ його ширився там ще зовсім поволі.