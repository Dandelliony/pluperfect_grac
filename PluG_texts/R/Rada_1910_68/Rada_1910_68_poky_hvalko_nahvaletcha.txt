Поки хвалько нахвалитьея, то будько набудеться.
Третя Дума, з самого початку своєї праці, нахвалялася, що вона довгих розмов не буде розводити, як робили це перші дві Думи, а поперед усього пильнуватиме діла. Надто вона обіцяла налягти на бюджет, щоб, мовляли, народня гірка копійка не йшла марно. Вийшло ж як-раз навпаки. Розмов багато, а діла—-дуже мало. Особливо ж кидається у вічі повна нездатність третьої Думи вдіяти щось в справі державного бюджету. Дума марно гаїть багато часу з приводу другорядних питань, з приводу дрібниць. А як тільки дійде до поважної справи, і якраз з'язаної з народньою копійкою, Дума стає безгласною і збуває з рук справу, як найшвидче, одмахуючися від серйозних питань, немов від набридливих мух. На такі думки наводять два останні бюджетові дні в Думі.Як недбало Дума ставиться до своїх обов'язків і до своїх обіцянок, видко по тому, що впродовж нарад двох останніх днів, Дума прийняла цілу низку роспису прибутків та видатків ріжних відомств, не внісши в приняті обрахунки ніяких поправок, не освітливши їх з ріжних боків. За два дні прийнято росписи: інтендантський, артилерійський, інженерний, військовошкільний, генерального штаба, головного штаба, козацького війська, військово-медичного та військово-судового управління і нарешті — морського міністерства. Всі перечислені росписи пройшли благополучно, не викликавши й жодної серйозної крітики, як що не вважати за таку крітику уваги депутата Володимирова, що дозорці кадетських корпусів ходять по улицях у великих резинових галошах. З байдужної рівноваги Думу вивів тільки проект комісії оборони держави: не пускати до військової медичної академії євреїв. Ця байдужість Думи до справи бюджета знаходить своє пояснення в тому, що Дума не має сили щось зробити. Вона одразу стала тільки за простого регістратора. І нахвалки її заходитися пильно коло бюджету пішли марно, і все зосталося, як і було...