Роспис воєнно-медичного управління
По докладі Проценка, Капустин говорить про потребу негайного переведення в життя реформ, про які була мова ще в 1906 році. Висловлюючись проти побажання комісії-заборони приймати до академії євреїв, промовець каже, що все одно на війну будуть посилати тих євреїв - лікарів, що скінчили медичні факультети університетів.
 Шингарьов не розуміє побажання комісії про обмеження євреїв і вважав дитячим погляд, який визнає звязь між національною поразкою і присутністю у війську лікарів-євреїв. В минулу війну, навпаки, ці лікарі виявили себе як найкраще, а тим часом з запасу їх було закликано на війну 60 процентів всього числа лікарів на війні. І вони не скаржились на цю несправедливість призову, а провадили свою справу чесно і совістно. Бенігсен та Савич кажуть, що комісія своїм побажанням просто усунула суперечність. Крім того Савич вважає, що неприймання євреїв до академії бажано й з того боку, щоб не розпложувати в цій школі революційних ідей, які вкорінилися в академії за останній час. (Оплески правих і центра).
 Пурішкевич оповідає, як начальник академії Данилевський відмовився організувати в академії академичну корпорацію на тій підставі, що подібних організацій не дозволяв воєнна дісціплина. Але ж яка там дісціплина, свідчить той факт, що випуск з 130 душ, тільки за винятком 19, заявив протест проти присутности під час смертних кар. Це свідчить, на думку Пурішкевича, що й академія перебуває таку ж епоху занепаду, як і инші вищі школи. Але ж, — каже він, —з цим помиритись неможна. (Оплески на правих і в центрі).
 Далі промовець доносить, що в читальню академії не пускали правих газет, навіть „Нов. Времени", а тим часом там висить портрет Льва Толстого. Пурішкевич гадає, що таке явище залежить від присутности в академії євреїв. Щож до заяви Шингарьова про масовий призов євреїв-лікарів на театр минулої війни, то Пурішкевич певен, що євреї йшли на війну тільки на те, щоб провадити пропаганду поміж москалів.
 Ніселович , посилаючись на чесну працю лікарів-євреїв на війні, про віщо свідчать одібрані багатьома з них нагороди, каже, що воли Дума не хоче сіяти лихо та зненависть, вона не повинна висловлювати таких недобрих побажаннів. (Оплески на лівих). Марков 2-й оповідає про революційні організації в академії і вимагає негайного знищення цих страшних з'явищ в житті академії. На думку Маркова в академію не можна пускати не тільки євреїв, але й вихрестів; не слід їх допускати також і до військової служби, бо вони чинять тільки шкоду. Не можна також допускати євреїв і до военно-хвершалських шкіл. Принято пропозіцію припинити дебати. Після суперечок з Марковим , котрий, як виявилось, посилався в своїй промові на єврейську книжку, переклад якої визнано німецьким судом фальшивим, — Білоусов старається з'ясувати причини, з яких обережні октябристи на цей раз виявили себе одвертими антисемитами. Октябристи бажають антисемитизмом приховати своє убозство. Полетов каже, що побажання ці висловлюють ті патріоти, з яких вийшли певні зрадники державні Шмідти. Голова за образу певної частини Думи позбавляє промовця слова (шум на лівих). Ляхницький заявляє, що трудова група не може голосувати за зміцнення зненависти між громадянами Росії. Підчас першого голосування побажання комісії одкинуто більшістю 115 проти 97.Праві з галасом вимагають повірки голосування при помочі виходу в двері. Октябристи, що раніш голосували проти побажання, тепер голосують за його й тому Дума більшістю 114 проти 116 приймає постанову не пускати євреїв до воєнно-медичної академії. Роспис воєнно-медичного управління принято без дебатів.