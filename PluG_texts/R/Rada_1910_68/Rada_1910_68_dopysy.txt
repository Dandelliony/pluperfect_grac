ДОПИСИ.
(Од власних кореспондентів).
С. МАЛЮТИНКА, київського повіту. Без просвітку. Село наше, або краще сказати, присілок Вудаївки, не велике: щось більше 120 дворів. Землі дуже мало і, як би літом не дачники, яких тут багато, то жити було б дуже скрутно. Темнота, злидні безпросвітні, лайка, бійка, п'янство. Цими днями один парубок дуже побив свого батька за те, що той після Різдва оженився в-друге з дівчиною, з якою парубок сам хотів побратись. Лаються погано не тільки чоловіки та парубки, а й дівчата та діти—і ніхто не дивується, неначе так і треба. Була колись у нас школа, та вже років шість як зачинена. Цього року призначили трохи грошей на школу, найшли вчителя —і почалося вчення. Та не довго йшло те вчення, бо в хаті було дуже холодно. Учитель не схотів, діти поросходились —і от знов нема у нас школи. Кілька разів у де-яких селян виникала думка завести в себе товариську крамницю, та не знають, як повести цю справу. Вже двічі збірались балакали, та так і не знали, як почать. На цей раз де-які прочитали книжку: „Товариські крамниці" Доманицького і беруться знов до діла, сподіваючися, що тепер ця справа вдасться. На неділю 28 марта призначили зібратись усім, хто бажав би в нашому селі бачити товариську крамницю. Мають зійтись і вирішити, чи знайдеться чоловіка 25 —30 охочих підписати устав і бути пайовиками. Як що найдется стілько охочих, то незабаром подадуть прохання до п. губернатора. Не знаючи як почать і вести цю справу, мають обернутись до де кого з дачників, надіючись, що вони пристануть до крамниці.
С. ЛИТВЯКИ, лубенського повіту (на Полтавщині). Продаж народнього дому. Кілька років тому лубенський комітет народньої тверезости збудував у нас на селі народній дім для чайної й чималий сарай. Будова ця обійшлась більш 3.000 карб, і давала деяку користь селянам, а от зараз, зважаючи на те, що комітети народньої тверезости перестають на далі істнувати, на підставі нового, уже ухваленого закону, народній дім лубенський комітет має незабаром зовсім закрити і навіть продати його на злом. Уже навіть були призначені прилюдні торги, але не зважаючи на те, що будови (дім і сарай) оцінені всього тільки в 750 карб,, ніхто купувать не схотів і вже призначені на 22 апріля с. р. другі торги, які почнуться нижче оцінки.
ПОЛТАВЩИНА. Провал земської пенсіонної каси. В свій час в „Раді" повідомлялось, що на Полтавщині з 1-го января цього року, на підставі постанови чергових губернських земських зборів року 1908, мала заснуватись, під головним керуванням губернського земства, земська пенсіонна каса для всіх служащих в земських установах Полтавщини. Статут цеї каси затвержено міністерством внутрішніх справ ще року 1905, але ініціатори її все вагались засновувати її. Минулого ж року, за постановою губернських земських зборів, були вже зроблені всі відповідні заходи що до відкриття її* і, навіть уже в минулому январі місяці де-які повітові земства зробили були з жалування своїх підвладних служащих відповідні обов'язкові щомісячні відрахунки на користь каси. Але не зважаючи на все це, касі цій не судилось побачити світ і роспочати свою діяльність, бо полтавські губернські земські збори цього року винесли зовсім протилежну постанову проти зробленої ними року 1908, ухвалену значною більшістю голосів. Постановлено пенсіонної каси не засновувати зовсім, бо вона, на думку земців, не зовсім відповідав інтересам земських служащих. Таким чином сьогорішні губернські земські збори висловились так само, як раніш висловились і самі служащі і заснування каси провалено. Даремно пропала кількорічна праця губернського земства коло цеї справи і не мало витрачено коштів на друкування докладів, статутів то що.
.