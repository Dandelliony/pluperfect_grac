Щаслива Англія. (Закордонний відгук)
Культурність кожної нації найкраще виміряється вартістю її поліції! З цього боку в Росії справа стоїть дуже сумно. По селах і великих містах „оборонці порядку “ дуже далекі в нас від ідеалу.. Обивательство взагалі їх боїться. Від станових та приставів ласки воно не бачить, а самі грубі „тюкання" та всякі несправедливости. Поліцейські чини звикли поводитися з мирними горожанами, мов з ворогом в забранім краю. Через що воно так складається? На цю службу в більшости попадають люди, шо потерпіли „крахи“ на инших шляхах... Кому вже нічого згубити, біжить робити нову „карьєру" до поліції! Де ж тут добитись „популярности“ чи „авторитету"? Зовсім инакше стоїть діло в щасливій, політично-свободній і правомірній Великобританії, якій нам тілько приходиться заздрити і в цій справі. В роскішному парижському ілюстрованому журналі „Exc-Isior" (На верх!), що дуже швидко подає всі новини культурного життя в малюнках і тексті, тільки що надруковано дуже цікавого листа лондонського кореспондента Жана Дюґамеля. Із змістом того справоздання цікаво буде познайомитись і нашим читачам. Англійські злочинці за останні роки все частіше почали користуватись огнестрільною зброєю, підводячи тим поліцейських під велику небезпеку, бо ті, як відомо, не мають при собі ні ножів, ні шабель, ні пистолетів, обороняючись на службі в ночі, тільки голими руками! В нижній палаті знято було питання про заборону продажу револьверів та браунінгів без особливого, що-разу урядового дозволу, бо, як вияснила статистика 1912 року, кілька чоловік—комисарів і констеблів було застрелено з улиці злочинцями, котрі здобули собі таку страшну зброю. Чи не треба б узброїти, з другого боку, і поліцейських? Тут натурально гадки в Англії розділилися. Але ж сміливо можна, не помиляючись, підтвердити, що більшість оборонців суспільної безпечности, не хотять і слухати про таку „реформу", знов внесену (5-й раз) в парламент. Голова „Охорони" Мак-Карті, інспектори Лоуренс, Квинн і Єр при Скотленд Ярду (столичної секретної поліції) одверто доказують, що поважання народу до констеблів зараз же пропаде, як тільки вони будуть узброєні. Досі, вдовольняючись (немов чарівною) паличкою, англійські „городовики" уміють, тільки махнувши єю, відразу зупинити по вулицях та плацах усяке безладдя і непристойність, визволити стиснутих товпою старих людей, жінок та дітей. Ніхто й не посміє подумати заважати поліцейським порядкувати. Усі констеблі на славу підобрані з цвіту війська, або приватних служб. Це, за рідкими винятками, бездоганні люде, яких обивательство взагалі любить, поважає і завше з охотою пособляє їм. Іх навіть вважають за героїв, що гордими очима дивляться на грізнішу біду, яка підстерігає їх власне життя! Сер Едвард Грей, лондонський оберполіціймейстер, говорив в розмові з вищепомянутим кореспондентом Дюґамелем: „рішити це завдання було у нас невідступною турботою, та після довгих міркувань, ми зрозуміли, що наші люде особисто мають багато виграти, зоставшись неузброєними, як з погляду своєї моральної влади в отчизні, так рівно і власної безпечности, бо англійські розбійники, не дивлячись ні на що, вагаються стріляти в поліцейського, коли знають, що він при собі не має ніякої зброї. Якийсь могучий внутрішній фактор примушує їх найчастіше коритись і при арештах, і при обороні поліцією мирних горожан. Якісь (чисто національні) наслідки джентельментського сорому" не дозволяють убивати того, хто, з свого боку не може послати злочинцеві в голову кулі! Недавно роспитували констеблів, кожного окремо, чи хотіли б вони дістати браунінги для самооборони, але всі рішучо відповідали безумовними „ні!". Щаслива країна, де навіть злочинство ще не загубило в собі деякого почуття чести, а охоронці порядку являються справжніми лицарями сучасної доби! Далеко нам до таких завидних звичаїв. До колосальних розмірів зростають у нас видатки на поліцію, жандармів, тюрми, заслання і т. ин. Але звичаї й норови не змякшуються, а поліція (міра культури) не кращає. Щаслива Англія! Перейняти б нам від неї такі добрі приклади.

