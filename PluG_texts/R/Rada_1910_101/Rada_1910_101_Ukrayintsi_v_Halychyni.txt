Украінці в Галичині.
	Де-що про іміграцію до Америки. Що-року з усяких кутків України виїздить дуже багато переселенців до Америки. Виряжаючи їх з рідного краю в далеку чужину, агенти, що стоять коло цієї справи, мало дбають про те, щоб гаразд росказати їм, що саме чекає на них в Америці. Наслідком цього дуже часто, коли переселенці не відповідають тим вимогам, які американський уряд ставить до своїх горожан, доводиться їм зазнавати чимало прикростей і багато мусить навіть вертатися назад. Через це не зайвим буде познайомити наших читачів з тими умовами, які ставить американський уряд до імігрантів. 
	Кожний імігрант, коли прибуде на Еліс Айланд—це чистилище для людей, що хотять вступити на американську територію—мусить мати з собою 25 долярів, то б то більше, як 50 карбованців. Мусить він, далі, бути цілком фізично здоровий і виглядати розвиненим. Всяких кравців чи малих ремісників не радо пускають до Нью-Іорку. Коли хто себе називає яким ремісником, то іміграційні власти часто роблять екзамен, бо буває, що чоловік не знає ніякого ремества, а тільки вдає з себе ремесника. Хто має адресу на якусь банкирську контору або до якоїсь фабрики, того теж не пустять, коли він не має адреси до своїх товаришів або до родини. Хто їде на захід і скаже, що хоче працювати коло хліборобства, того радо пускають, але мусить він мати залізничий білет. Вдов з малолітніми дітьми абсолютно не пускають. Дівчат, котрі їдуть сами без батьків чи братів або родини-теж не пускають. Таких людей затримують на „острові чистилища" і повертають назад на тім же параході, на котрім приїхали.

