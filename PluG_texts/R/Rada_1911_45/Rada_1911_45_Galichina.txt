Галичина.
Шевченкові дні у Львові. На суботнішнім засіданні повного Шевченківського комітету встановлено остаточний порядок Шевченкових днів у Львові. Львівське свято почнеться в п'ятницю прикрасою українських домів та ілюмінацією горельєфа бюсту Т. Г. Шевченка, які навмисне видано на це свято. Орудує ними бюро „Рідної Школи", ул. Домініканська, ч. 4, 3-й пов., бо ввесь дохід з ілюмінації в цілім краю призначено виключно на потреби „Рідної Школи". Вечором у п'ятницю відбудеться в залі Філармонії святочний концерт, в програму якого крім продукцій хору „Львів. Бояна", входять скрипічне соло проф. Е. Перфецького, баритон соло п. М. Гарасевича й тріо на фортеп’яні, скрипці і віолончелі, яке виконає п. В. Барвінський (з Праги), п. Е. Перфецький та п. Вольфсталь. Промови скажуть д-р К. Левицький і д-р Щурат. Після концерту упорядковується спільна вечеря. В неділю о 11 годині в полудень відбудеться в залі „Народнього Дому" святочна академія, упорядкована Науковим товариством імени Шевченка; в програму її входять, крім читання привітань, реферати проф. д-ра Олександра Колеси, д-ра Б. Щурата, арт. Ів. Труша і проф. д-ра С. Людкевича. Вечором, після академії, відбудеться святочний бенкет для вітання гостей.

В понеділок відбудеться в залі Філармонії другий концерт з тою ж програмою, на якій промову скаже посол д-р Л. Цегельський. Білети на святочний концерт вже випродані. Білети на другий концерт продає книгарня Наук, т-ва ім. Шевченка.