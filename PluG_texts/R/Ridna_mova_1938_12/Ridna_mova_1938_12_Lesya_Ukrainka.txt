Чотири поемі Лесі Українки.
(Докінчення).
IV. Віла-посестра.
Як почула те стогнання віла: — 
„Ох і леле! голос побратима!...“
Добуває віла запоясник, 
мур довбає, тве́рдий камінь креше, 
пробиває шпарочку вузеньку, 
подає до побратима голос: 
Не клени мене, коханий брате, 
зглянсь на Бога й на святого Йвана! 
Я ж тебе не зрадила, єдиний, 
зрадив нас обох мій кінь крилатий. 
Розрубав на крилах пута ворог — 
кінь шугнув зо мною попід хмару. 
Свідчусь Богом, я того не хтіла! 
Ось я тут стою коло темниці, 
я прийшла тебе порятувати“.
Обізвався побратим до віли: 
„Щира дяка, любая посестро, 
що прийшла мене порятувати. 
Шкода тільки — вибралась пізненько, 
десь для турків довго чепурилась!“
Облилося кров'ю серце вілі: 
„Побратиме, згляньсь на Божу ласку! 
Якби ти мене тепер побачив, 
не сказав би — віла чепурилась...“
Тут лагідно бранець їй промовив: 
„Помирімось, любая посестро! 
Що минуло, того не вернути, 
а мене вже ти не порятуєш. 
От, спасибі, шпарку прорубала, 
хоч побачу промінь у темниці, 
поки Бог до себе прийме душу, 
Ох, коли б вже Він прийшов скорі́ше! 
Десь про мене тут і смерть забула...“
Знов до нього віла промовляє: 
Не кажи так, милий побратиме, 
бо живий живе гадати мусить. 
Варта спить, на вулицях безлюдно. 
Я віконце ширше прорубаю, 
я спущу тобі намітку білу, 
ти по ній дістанешся до мене. 
Тільки свисну — миттю кінь прилине. 
За хвилину ми вже в горах будем“.
Обізвався побратим до віли, промовляє, мов ножами крає:
„Що минуло, те вже не вернеться, 
бо нема для мене волі в горах. 
Вже мені сириця тіло ззіла, 
а залізо кості перегризло, 
а темниця очі помутила, 
горде серце висушив той сором, 
що зламав я сам почесну зброю, 
і живим до рук віддався туркам. 
Вже мені тепер життя немиле, 
чи в темниці, чи на вільній волі“.
Ще до нього віла промовляє, 
ще востаннє заклинає Богом: — 
„Я сама спущуся у темницю, 
я таки тебе врятую звідти. 
Аби нам дістатися у гори, 
я тебе там вигою, мій брате. 
Я ж недармо віла-чарівниця — 
вмію гоїть всі юна́цькі рани“.
Та на теє побратим до віли 
не говорить, тільки словом стогне: 
„Шкода праці, любая посестро! 
Не з юнацьких ран я погибаю. 
Хоч іди, поглянь сама на мене, 
та й рука не здійметься, щоб гоїть. 
Якщо ти мені посестра вірна, 
то зроби останнюю послугу: 
одбери мені життя, чим хочеш, 
аби то була почесна зброя, 
поховай десь тіло це стражде́нне, 
щоб над ним злий ворог не знущався. 
Коли ти мені цього́ не вчиниш, 
то таки зрадливе в тебе серце“.
Заридала, затужила віла, 
закувала, як зозу́ля сива: 
„Що ти кажеш, побратиме любий? 
Чи рука ж моя на те зведеться?“
Тут озвався побратим до Бога: 
„За що, Боже, покарав так тяжко,
що не дав юнака побратима, 
а судив посестру — цюю вілу? 
От тепер я помочі не маю, 
тільки маю жалощі дівочі. 
Чи й без них мені не досить жалю?“
Вже не мовила ні слова віла, 
лиш махнула білим завивалом. 
Спалахнула ясна блискавиця, 
посліпила всю турецьку варту, 
пропалила всі темничні двері, 
просвітила вілі шлях до брата. 
Тільки раз поглянула на брата 
віла біла — і замерло серце. 
Не юнак лежав там молоденький, 
тільки дід старий, як голуб сивий,
ввесь потертий сировим ремінням, 
а крізь рани жовті кості світять. 
Він не встав назустріч вілі білій, 
тільки стиха брязнув кайдана́ми. 
Знов махнула віла завивалом, 
освітила ясно всю темни́цю. 
„Ось я тут, поглянь на мене, брате!“ 
Обізвався бра́нець ледве чутно: 
„Не добачу — потьмарились очі“...
І здавила груди віла біла, 
щеб не трісло серце з туги-жалю, 
не могла здобутися на слово, 
тільки ледве здобулась на посвист, 
щоб коня прикликати до себе. 
Миттю кінь почув той тихий посвист — 
от він вже на брамі камінь креше. 
Узяла на руки віла в’язня, 
садовить в сідло поперед себе. 
Побратим же не сидить, як лицар, 
а тремтить і гнеться як дитина, 
і квили́ть, і стогне, й вілу просить: 
„Не неси мене високо, сестро! 
Серце млів, моторошно, жа́ско! 
Ох, лиши мене в темниці краще!..“ 
Стиха, стиха віла промовляє, 
мов з-під каменя виходить голос: 
„Прихились до мене, побратиме, 
я тебе піддержу, ти не бійся“.
Обняла посестра побратима. 
Тож лівиця щільно пригортає, 
а в правиці запоя́сник блиснув,
та й убився так глибоко в серце, 
що порвав би дві житті відразу, 
якби віла смертною вдалася. 
Але віла при житті зосталась, 
тільки серце кров'ю обкипіло. 
Кінь крилатий кров почув гаря́чу, 
знявся в го́ру, мов кривава і́скра, 
і помчавсь далеко, в дикі гори, 
та й спинився там на полонині, 
став копати суходіл копи́том, 
за хвилину вибив чорну яму. 
Тут з коня злізає віла біла 
і здіймає свого побратима, 
завиває у намітку білу 
і кладе на вічний сон у яму. 
Ще ж із ним ховає запоясник, 
щоб не йшов на то́й світ безоружний. 
У припо́лі чорну землю носить, 
насипа могилу якнайвище, 
аж гора до неба стала ближча.
Поховала віла побратима, 
сіла-впала на коня й гукнула: 
„Ой, неси мене, неси в простори! 
Туга чавить! Серцю тісно в грудях!“
Кінь злетів високо, аж за хмари — 
хоче дать простору господині. 
Погребовий спів заводить віла, — 
люди кажуть: „Грім весня́ний чутно“. 
Сльози ро́нить віла в лютім горі, — 
люди кажуть: „Це весня́ний дощик". 
Ходять в горах світляні весе́лки, 
по долинах оживають ріки, 
в полонинах трави ярі сходять, 
і велика понадхмарна туга 
нам на землю радістю спадає.
