Дописи Прихильників рідної мови.
„Рідна Мова“ в Карпатській Україні. Думаю, що нам треба всі свої сили повернути на скріплення майбутнього джерела нашого воскресіння. Чи не годилося б перенести до Хусту „Рідної Мови“ або бодай заснувати там її відділ? Справа мови мусить бути вирішена в Карпатській Україні не тільки під кутом: українська чи ресійська, але й під кутом: соборна літературна чи регіональна. І саме „Рідна Мова“ могла б стати тут вирішним чинником. 3. XI. Проф. П. Кривоносюк.
Виконаймо свій обов’язок. Знаючи Вашу тяжку й відповідальну працю для українського народу, постановив і я стати Вашим передплатником. Приходжу до переконання, що тільки той може дивитися байдуже на Вашу мозолисту працю, кому не стоїть на душі розвиток української літературної мови. Маю на думці тих інтелігентів та робітників пера, що й досі не відгукнулися на Ваш заклик допомогти Вам. Я й себе зачислюю до тих байдужих людей. Бо хоч я й читав Ваш часопис, користав із Ваших книжок, мовних порад та розповсюджував їх всюди, все-таки мучила мене думка, що я мушу таки сам стати Вашим передплатником, а згодом приєднати Вам якнайбільше передплатників, бо тільки тоді Ви зможете вести дальше свою роботу. Не буду розписуватися, Пане Професоре, що́ за велику працю даєте лля добра українського народу, що́ за широку й пусту прогалину виповнила „Р. Мова“ на полі української культури, — на це маєте тисячі доказів і подяк, так що я вже не маю що додати, ні відняти; одне Вам скажу: без Вашого часопису та без Ваших праць ми остались би сиротами. Ті великі томи книжок, що Ви їх даєте нам, направду будять подив. І де в Вас береться стільки сили та часу? Зате вірте мені, Пане Професоре, що український народ ніколи не забуде Вам Вашої діяльности й Вашої невсипущої праці на полі української культури. Це не той „великий патріот“, це не „гордий міністер“, ані „страшний професор“, — це людина, що відповість навіть малій дитині. Це людина, що не пускає своєї енергії на непотрібне розбиття найбільшої Ідеї, але скупчує всі свої сили й здібності, щоб той обездолений народ з’єднати бодай у мові. Чи ж мало доказів? От, хочби найбільш болючий, — утрата катедри в Університеті, потім Ваша пок. Дружина, та ін. Все це вказує, що Ви дійсно стали на сторожі Великої Ідеї. Отаких людей в нас мало, дуже мало, і тому я Вас так шаную, як рідного батька й учителя. І ми всі Вас шануємо, а ще більше чужі. Різьбіть же дальше нашу визвольну казку до переможного кінця! Прийміть, Пане Професоре, цих моїх кілька слів, кинутих назустріч Вашій мозольній праці. Вибачте мені, що я, як галичанин, може поробив тут багато гріхів супроти соборної літературної мови. Пишу до Вас зо щирого серця, а Ви так і прийміть мої слова. Поки ведете працю, ми все з Вами й останемось вірні її, а будемо такими, якими нас виховає Ваш часопис. Жовтень 1938 р. З глибокою до Вас пошаною Лесь Дичук.
В рідномовній справі. Добре було б, щоб у РМ вживати якнайменше чужих слів, і якнайчастіше заступати чужі слова своїми, бож РМ читає широкий загал, — нехай же буде вона всім доступна. — Чи не добре було б, щоб Ви перенеслися з Редакцією до Львова? Тут же наші письменники, видавництва, вони краще підтримали б Вас, і Ви були б ближче до нашої культурної праці, а це було б добре для обох сторін. — Прикро нам, що наші мовознавці не годяться й досі з собою, один пише так, другий пише йначе, один пише інший, другий инший, а третій иньший. Добре було б, щоб усі наші мовознавці з’їхались і до чогось договорились, і стали вже раз творити соборну літературну мову. Коли мовознавці не годяться між собою, що ж має робити загал? — Віддавна думав я про літературний додаток у РМ, а тепер дуже добре, що РМ стає й журналом теорії літератури. — Не відразу Київ збудований, — наші письменники помалу таки навчаться соборної літературної мови, бо ж не святі горшки ліплять. — Вкінці бажаю Вам багато сил у цій тяжкій праці, зичу Вам довгого життя — народові нашому на користь. Продовжуйте свою працю, хоч не раз і невдячність чуєте від своїх земляків, зате працю Вашу згадають будучі покоління, а Ваша особа буде прикладом, як можна — навіть із утратою майна та здоров’я — провадити корисну працю й твердо стояти на сторожі найбільшого майна нашого народу — слова. Рашків, 1938. Лесь Дичук.
Дякую Вам за Вашу невсипущу й цінну працю — „Нашу Культуру“ та „Рідну Мову“ та за цінний і великий Ваш труд: „Повстання азбуки й літературної мови в слов’ян“, Ваш цінний вклад у нашу літературно-наукову скарбницю. Після Буслаєва й Потебні, що їх я студіював ззамолоду, Вашу працю я перечитував, з захоппленням вертався й знову читав багаті науковим матеріялом старанно уложені сторінки Вашої дорогої книжки. Юрково, 22.IХ. 1938. Проф. В. П. Дорошенко.
Від довшого часу читаю „Рідну мову“, й дуже вона мені подобається, бо я цікавлюся життям мови та словництвом. 10.VII. 1938. Осташівці. Богдан Попович.
Хоч „Рідна Мова“ без мистецької обгортки й без ілюстрацій, — як дехто скаржиться, — а проте для мене вона дуже вартісна. Я зрозумів, що „Рідна Мова“ для мене — це школа. Челядник малярський Осип Мельник.
Я дуже задоволений місячником „Рідна Мова“. Я завжди лякаюся своєї думки, яка часом промайне в мене, щоб РМ не спіткала така доля, як „Нашу Культуру“... Мусимо всі допомагати РМ, щоб цього не сталось! Усім співробітникам РМ та Вам бажаю доброго здоров’я. 29 VIII. 1938. М. Мельничук.
Побажання. Високодостойному Редакторові „Рідної Мови“ посилаю найкращі побажання всього гаразду в його науковій праці на рідному українському полі. Нехай Господь поблагословить усім добром! З християнським привітом М. Гарматій. Краків, 4.VIII. 1938.

