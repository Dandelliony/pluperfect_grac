Недуги мови.
8. Приріст язика.
Це недуга, добре знана нам зо щоденного життя, що (подібно як хорея) зазначується в мовній ділянці небажаними об’явами. Приріст язика (анкилоглоссія) виступає в малих дітей, і коли злегковажити цю органічну ваду, тоді дитина довший час не виявляє жодного зацікавлення до мови. Коли ж і пічне наслідувати мовно своє оточення, так її вимова незугарна, а інколи навіть трудно зрозуміла. Щоб устерегти дидину перед таким лихом, матері заглядають їй в уста звичайно десь коло 8-го місяця життя. Чинять так головно тоді, коли дитина не виявляє зацікавлення мовою.
Приріст язика — це річ не грізна, і дрібна операція його усуває. Та тільки лікар може й повинен її зробити. На нещастя, у нас займаються підрізуванням язика також знахорі й баби-шептухи. Головно діється так по селах. У висліді неодна дитина сходить через те передчасно зо світу, а чимало із-за ушкодження язика на ціле життя стають мовними каліками.
Щодо вимови, може спричинити каліцтво ще притуплений слух, бо тоді дитина не вичуває як слід модуляції голосу тих, що вчать її говорити. На це теж треба звернути матерям бачну увагу, і коли завважать у своєї дитини цю хибу, тоді обов'язані лікувати дитячий слух, чи старатись говорити до такої дитини голосно й дуже виразно.
Недавно доводилось читати в „Українських Вістях“ у статті п. з.: „Наша пребагата мова“ такі слова: „Знаю ві Львові молодого хлопця, десь біля 25-27 літ. А мова — один жах! Шипить, шкварчить, плюється, крекче, присвистує... Від природи мусить мати непоганий голос, бо звідки ж час від часу прориваються в його „шкварчанні“ повнозвучно-металеві звуки?“
Автор гадає, що причиною тут „тільки мовна неохайність. Він говорить дуже швидко. Коли говорить, то не пильнує розділових знаків“ і т. д.
Безумовно те, що назвав автор мовною неохайністю, дуже важлива причина. Наука вимови є неменш важлива, як наука мови. Але найбільше необхідні добрі зразки вимови, і завзяті вправи в вимові для тих, що мали приріст язика, виявили ослаблення слуху, або належать до гурту нервових людей. Бо мовна неохайність буває чи то вислідом повного мовного занедбання, чи ти виступає на підложжі деяких хиб мовних органів та тих змислів, що беруть участь у відчуванні мови. Та людина, що має добре наладнаний слух, що в неї здорові мовні органи (зовнішні й внутрішні) навчиться скоро й легко доброї мови й вимови без великих зусиль. Потрібні їй тільки добрі зразки. Інша справа в тих, що терплять на сякі чи такі хиби мовної апаратури. У них дуже легко виявляється мовна неохайність навіть тоді, коли вони мають добрі зразки мови й вимови. Таких треба лікувати, і то не тільки педагогічно, але й тілесно, фізично.
До мовної неохайности можна прирахувати ще таких, що майже за кожним словом додають якусь фразу чи зайве слово, як от: „пане добродію (що зливається в якесь „пундію“), „значиться“, „альбовім“ і інші мовні дивогляди. Звичайно свідчать вони про психічне незрівноваження, й такі люди зовсім непотрібно зраджують свою психічну меншевартість. Позбутись такої недомоги можна, — треба тільки в початках лікування говорити поволі, й постійно пам'ятати про необхідність вистерігатися навичної фрази. По якомусь часі такий навик зникає майже безслідно, й тільки в хвилинах надмірних зворушень може інколи виявитися знов.
9. Афонія.
Афонія або безголосся має свої причини в ушкодженні голосових струн, звичайно в їх згрубінні. Найважчий об’яв цієї недуги називають апситерією, тобто по-нашому „неможністю шептати“.
Афонію та апситерію нагадує трохи хрипка, вона звичайно також буває вислідом погрубіння голосових струн, що його спричинює простуда. Але хрипка здебільша проходить по якомусь часі безслідно. Коли ж із-за деяких причин залишається настало, тоді вона переходить ув афонію або апситерію. Недужий говорить тоді постійно придушеним голосом, часами тільки шепотом, а в апситерії не може навіть шептати.
На цьому кінчаємо опис недуг говореної мови. Але відомо, що побіч цієї маємо ще іншу мову, — мову письма.
В цій мовній ділянці також виступають різні хоробові об'яви, при чому не завжди стрічаємо згоду між недугами тієї й останньої. Це зазначено вже при описі афазії. То ж з черги присвятимо трохи уваги також недугам письменної мови.

