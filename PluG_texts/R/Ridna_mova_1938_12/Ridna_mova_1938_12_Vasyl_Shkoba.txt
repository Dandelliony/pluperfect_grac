Повстання азбуки й літературної мови в слов’ян.
Проф. д-р Іван Огієнко: Повстання азбуки и літературної мови в слов’ян. „Бібліотека українознавства“ — видає проф. д-р Іван Огієнко. Томи 1-2. Друкарня 00. Василіян у Жовкві, 1937. Стор. 300, 8.
Ця книжка творить IV. том „Історії церковно-слов’янської мови“ проф. д-ра Огієнка. Його видано в Варшаві 1927 р. літографічно (274 стор.) з додатком тієї ж історії польською мовою. Натомість студія, видана в 1938 р., це зовсім перероблена й значно доповнена праця невтомного дослідника історії української мови. Проф. Огієнко поділив свою студію на 5 частин, а то: І. Історія алфавіту давніх народів, II. Історія глаголиці, III. Кирилиця, IV. Оповідання ченця Хороброго про письмена слов’янські і V. Повстання слов'янської літературної мови.
В низці праць про історію церковно-слов’янської мови справа повстання азбуки й літературної мови слов’ян займає важне місце, й це саме питання досліджує науково проф. Огієнко на тлі загальної історії повстання алфавитів давніх народів. Автор послуговується багатьома працями щодо цього питання й подає в першій частині своєї книжки хронологічний порядок повставання письма з ідеографічною базою, цебто письма китайського, а далі спорідненого з ним клиноватого, що з нього виходить єгипетське. В дальшому ланцюзі розвитку письма стоять: фенікійське, давньоєврейське, грецьке, латинське, коптійське, готське, вірменське. Розгляд способів і метод повставання азбуки в окремих народів веде до ясних висновків: азбуки не творить одиниця, а загал; на повставання азбуки впливає народ із вищою культурою на народ із нижчою; найбільший вплив на оформлення азбуки, чи окремих знаків-буков, мали греки на пізніші народи. Християнство в багатьох народів застало їх власне мало вироблене письмо.
Тому при твердженні про існування письма в слов’ян перед прийняттям християнства, що можна поперти логічними й історичними доказами, узалежнює проф. д-р Огієнко те письмо від грецького. Тут треба зачислити слов’янські руни, подібні до готських, що знаходяться на прильвіцьких фігурках, на мікожинському камінні й на краківському медальйоні. Важне для історії повстання слов’янської азбуки — карбування, що збереглося до сьогодні. Також намагається автор устійнити історію й термінології азбуки: буки, книги, письмена. — Далі для проф. Огієнка дуже важне й ясно доказана справа — це існування „руського" письма й „руських“ перекладів перед Костянтином, впорядчиком слов’янської азбуки.
У другій частині обговорює автор історію глаголиці й студій над нею, а саме час і місце її повстання, старшинство над кирилицею, Кирилове (Костянтинове) авторство, джерела й первовзори. Зовсім слушно піддержує проф. Огієнко теорію старшинства глаголиці над кирилицею. Глаголиця саме має характеристичні риси старшого письма, таємного, що ховає в собі людську думку. Тому стоїть вона ближче до початків повставання письменних знаків.
Кирилове авторство глаголиці тим самим ясне, й проф. Огієнко приймає гіпотезу, що св. Кирило (Костянтин) упорядкував письменні знаки, які існували вже перед ним. Найважніший доказ для нашого вченого — оповідання ченця Хороброго. Воно ж виступає проти теорії повстання глаголицьких буков із грецької мінускули, єврейських і фінікійських знаків. Одначе сам проф. Огієнко, визначаючи, як місце повстання глаголиці Македонію, не певний у теорі́ї про якісь слов’янські знаки перед Кирилом, що мали б бути первовзором глаголицького письма. Після цих роздумувань і теорій подає автор форми і взори давньої й теперішньої глаголиці.
Третя частина студії розглядає кирилицю, що повстала з унціяльного грецького письма в Болгарії за царя Симеона. Впорядкування кирилиці приписують св. Климентові, учневі св. Кирила. З-поміж кількох здогадних авторів кирилиці висовує проф. Огієнко гіпотезу про особу Климента, як автора цього письма. Кирилиця — це найпопулярніша й найбільше прийнята серед слов’ян азбука, що дала основи теперішньому новому письму слов’ян, гражданці.
Четверта частина обговорює оповідання ченця Хороброго про слов’янські письмена. Сама постать Хороброго майже легендарна, а щонайменше анонімна. На думку проф. Огієнка це єп. Климент з Македонії, що жив у ІХ-Х ст. Його оповідання про слов’янські письмена забарвлене релігійною полемікою й політичними виступами проти ворожого наставлення до південних слов’ян в IX і X ст.; одначе це оповідання звернене не проти греків, а грекофілів-триязичників. Чернець Хоробрий боронить глаголицю, письмо свого вчителя Костянтина, проти латинських затій на грунті слов’янства. В цьому оповіданні знаходимо докази, що існувало в слов’ян письмо ще до Костянтина. Це письмо саме дає докази, коли впорядкував він своє письмо.
Зміст п’ятої частини — повстання літературної мови слов’ян, за яку треба вважати мову Костянтина, отже болгарську, наріччя македонське. Найдавнішу спільну мову слов’ян знаходимо в церковних книгах, переложених св. Костянтином. Досить великий спис книжок захитує певність, що Кирило — їх автор; він насуває думку про спільну працю св. Кирила та його учнів.
В славістичних дослідах є шість гіпотез про повстання церковно-слов’янської мови, а то: сербська, паннонська, моравська, болгарська, руська й гіпотеза штучного, тобто загально-слов’янського походження. Ця остання гіпотеза сама в собі штучна, бо важко припускати, що св. Кирило писав мовою спільною для всіх слов’ян. Важне тільки те, що в тодішніх часах болгарська мова, на думку проф. Огієнка найближча св. Кирилові, була більше зрозуміла для всіх слов’янських племен, як тепер.
Праця проф. Огієнка має багато (75) світлин із взорів письма від найдавніших часів до сьогоднішнього дня. Сама ж його студія — це велика й ціння синтеза дослідів над історією повстання церковно-словянського письма й мови. Оригінальні погляди автора — деякі влучні й слушні, а деякі не все видержують критику, головно в розділі про походження глаголиці. В праці подана при кожнім розділі дуже цінна література предмету, що орієнтує читача в джерелах і матеріялах для кожної ділянки. В. М. Л.
„Повстання азбуки й літературної мовн в слов’ян". Дістав я Вашу величну й многоцінну книжку: „Повстання азбуки“... Читаючи її, радію, що ми маємо таку працю. Ми горді, що Ви збагачуєте так нашу культуру, але рівночасно сумуємо, що доля не дала так, щоб наш народ міг належно віддячитися Вам за ваші труди. Дай Вам Боже ще багато літ пожити для культурної праці. Прийміть це скромне признання від щирого серця. 16.III. 1938. Севлюш, Вас. Шкоба, учитель

