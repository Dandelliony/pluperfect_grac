Відповідь на запити наших Читачів.
Аматор-любитель (о. М. Бухович, у м. Березне на Волині). На переклад слова „аматор“ ми не маємо усталеного слова. Старе було „любитель". Рос.-укр. академічний словник дає: „люби́тель, ама́тор, прихильник чого, охочий, охотливий до чого, залюбленик у чому“. Із усіх цих слів найчастіше вживане старе наше слово „люби́тель“, часте й „прихильник“.
Вождь (Рашків, Лесь Дичук). Вдавнину було тільки вождь, і ця стародавня форма зосталася незмінна й дотепер по східньоукраїнських говорах, звідки тільки цієї форми вживає й мова літературна. Київська Академія Наук у своїх виданнях і словниках пише: вождь, вождя́, вожде́ві і т. д. Навпаки, по західньоукраїнських говорах кінець цього слова -жд зовсім стверд, чому тут панує вожд, вожда й т. д.
Ду́шо — душé (Проф. Б. Кобилянський). Від „душа“ кличний відмінок архаїчний душé, і новий ду́шо, з аналогії до імен твердої відміни, бо й ш в нас сильно ствердло. Цікаво, що тут ці -о та -е зв’язані з наголосом.
Мéшканець. Бентежить мене слово „мешканець“, бо в такій формі воно вживається й у мові польській. Це слово часто доводиться писати в метриках: мешканець села такого то, те саме й по-польському. Чи не можна б уживати: житель, жилець, житець, жилиця. Порадьте. 24·ІХ. 1938. М. Березне, о. М. Бухович.
P. S. Російсько-український Академічний словник на старе „житель“ дає такі українські слова: жи́тель, жи́телька, жите́ць, ме́шканець, ме́шканиця, мешканка. Про походження слова „мешкати“, відомого в нашій мові з XlV-гo віку, див. РМ. 1936 р. ст. 471.
Наголос (Лесь Дичук). Літературний наголос: тюрма́, але: всі тю́рми, ме́ртвий, ме́ртва (а не мертва́), зно́ву (а не: знову́), по́хід (а не: похі́д), спо́вніть (а не: сповні́ть).
Назви по батькові (Лесь Дичук, Рашків). В літературній мові прийнято, як то було в нас завжди й удавнину: Іван Михайлів, а не спольська: Іван, син Михайлів.
Наро́д, наро́ду (Лесь Дичук). Тепер прийнято писати тільки народу, а не: народа. У нас чимало слів не змінюють свого о на і, напр.: зако́н, наро́д, словни́к, див. про це РМ 1933 р. ст. 307-310. Навпаки, вживаємл тільки листопада, а не листопаду, див. РМ 1993 р. ст. 64.
Па́го́pок, пагірок (суддя Яр. Марків у Бучачу) вільно вживається в українській мові й добре в ній знане поруч із словами: горб, горбо́к, го́рбик. Слово па́го́pок знають всі наші кращі словники.
Побу́дка (суддя Яр. Марків) — часто вживане слово. Академічний Рос.-укр. правничий словник 1920 р. на ст. 124 рос. слово „побужденіе“ перекладає: по́бу́дка, по́буд, спонука, спонука́ння. Те саме бачимо й по інших словниках, напр. у сл. Шумлянського.
Тлумачити (суддя Яр. Марків у Бучачу). Звичайно в нашій літературі вживаються слова: перекла́дач, пере́клад, переклада́ти. Але з давнього часу відомі в нас і слова: товма́ч, товма́чити; це остання набуло в нас ще й зна́чення: вияснювати, приказувати. Словник Іваницького й Шумського, складені головно за словником проф. Є. Тимченка, в т. II на ст. 7-8 подають: тлумачити, перетлумачити, тлумачення. Ці останні форми часті в наддніпрянській живій та літературній мові, а що вони мають польську форму, то їх ліпше оминати, — вживати: перекладач.
Удоводняти (суддя Я. Марків у Бучачу). Слово „удоводняти“ звичайне в західньоукраїнських говорах, може й від п. udowodnić. В літературній мові звичайно вживають: дове́сти́, дово́дити, або — доказувати.
Щу́плий (суддя Яр. Марків у Бучачу) — загально знане й уживане в Придніпрянщині слово. Пор. ув „Енеїді“ Котляревського: Був на одльоті хуторок, було в нім щупле будування. Словник Б. Грінченка дає: Щуплий колосок, щуплий чоловік. Визначає: Худий, тонкий.
Який — що в пояснювальних реченнях (суддя Яр. Марків у Бучачі). В пояснювальних реченнях звичайно вживаємо що, але бувають випадки, коли ліпше вжити який. Найчастіш це буває в оцих трьох випадках: 1) При двох чи кількох що, щоб уникнути немилозвучного накопичення що, ліпше вжити й який. 2) Коли в головнім реченні є займенник той, такий і т. ін., то в пояснювальнім можна часом ужити який (а не що). Напр.: Він бачив такі дива, яких ніхто не бачив. 3) Коли говориться про якусь якість, тоді вживаємо частіш який, а не що. Напр.: „Марія ж обрала найкращую долю, яка не відбереться від неї“ Ів. 10. 42. Думка, ніби треба вживати тільки що, непорозуміння, — в деяких випадках уживаємо й який.

