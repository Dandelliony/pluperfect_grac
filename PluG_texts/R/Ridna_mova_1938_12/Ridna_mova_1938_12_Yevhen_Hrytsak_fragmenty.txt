Статистика наголосів в українській мові.
З учнями 3. класи української державної гімназії робив я в минулому шк. р. вправи в досліджуванні українського наголосу. Учні підбирали собі окремі слова з книжок або з пам’яти, одні складали списки окремих слів, інші писали короткі оповідання, або переписували поодинокі виїмки з книжок та досліджували наголос. Цей дослід мав виявити, який наголос виступає в нас найчастіш, який рідше, а який найрідше. Розуміється, що треба було зазначувати літературний наголос, а не галицький (бе́ру, зробле́ний), чи говірковий (напр. бойківський: по́тік, во́да, або перемиський: зна́комий, чере́вики, пи́роги, батько́ й ін.), тому теж учні користувалися доступними їм словниками, головно Словником
місцевих слів проф. І. Огієнка, моїм українсько-польським Словником, а часом „Словарем укр. мови“ Б. Грінченка.
Ці статистичні досліди цікавили учнів і дуже їм подобалися, бо вчили їх, як можуть вони робити легкі мовні досліди й як доходити до висновків, а крім цього поглиблювали загальне знання української літературної мови.
В подробицях праця учнів виглядала так: учні списували групи слів відповідно до їх наголосів на першому, другому, третьому, четвертому й ін. складах від кінця і в кожній групі зазначували головно іменники, дієслова й інші частини мови, а прикметники одні учні зазначували окремо, а другі втягали їх до рубрики „інші“. Таким чином пізнавали теж, яких частин мови вживаємо найбільше й яке їх взаємне відсоткове відношення.
Усіх слів розглянено 1850 і їх розміщено в поодиноких групах, при чому не зазначено безнаголосних слів (енклітик). Їх розміщення і відношення з’ясовує нижче подана статистична табличка: ---
3 цієї таблички бачимо, що в нашій мові переважає наголос на 2 складі від кінця, бо досліджені з цим наголосом слова займають аж 48·98%, а це майже половина всіх слів. Далі йдуть слова з наголосом на першому складі з кінця, що виносять 29·35%, це зн. третина всіх слів. Меншу скількість займають слова з наголосом на третьому складі з кінця (= пропарокситона в грецькій мові), що їх налічено 17·90%, а це менш, ніж п’ята частина всіх слів. Дуже мало слів є в нас з наголосом на 4 і 5 складі з кінця (3·13% + 0·64%) і то здебільша дієслова, при чому завважуємо цікаве явище, що це дієслова зворотні (опра́вдуватися, гото́витися), або дієприкметники пасивні чи дієйменники наворотних або повторних дієслів (поперев’я́зувати, поперекручувати, попереставлювати). Одночасно бачимо теж, що в нашій мові, як зрештою й по інших мовах, маємо найбільш іменників (45·89%), цебто майже половина, далі дієслів більш як четвертина (28·37%), прикметників більш як 10-та частина, а інших частин мови 13·29%. Розуміється, що ці висновки тільки приблизно вірні, бо використаний матеріял ще замалий і не всебічний, щоб висновки визнати за обов’язкові й непомильні.

