Ще в справі назви »Слова о полку« в сучасному.
Слушно стверджує Л. Ярошенко строкату „різноголосицю" в сучасному титулуванні нашого лицарського епосу XII стол. Л. Я. підкреслює це негативне явище з уваги на дві обставині: а) незгідність сучасних титулувань з духом та історичними законами української мови, б) культурно-престижеві міркування. Справді, дивно, що наші перекладачі наче б то й не завважили факту, що чужинці віддавна вже однородніш поставилися до заголовку „Слова“ (Примітка: Л. Я. аргументує цей факт цитатами неоднакових назов: пол. Słowo о wyprawie... і нім. Igorlied — знову ж таки різні). Можна б навести багато прикладів, з яких виходить, що чужинці (слов’яни й неслов’яни) для „Слова“ радо вживають назви „Пісня“. Ось кілька: серб. „Песма о војевању Игорову“, И. С. Шаjковић 1930 р.; чеськ. „Zpěv о vу́pravě Igorově«, К. Jar. Erben 1869 p.; „Pі́seň o vу́pravě Igopově“, Pavel Papа́ček 1926 p.; нім.: „Igorlied“, A. Luther 1924 p.; E. Sievers 1928 p.; K. H. Meyer 1933 p.; франц.: „La chanson du prince Igor“ Paris 1934, 1936, 1937 p. і б. ін. Л. Я. в згаданій статті не намагається вирішити справу дефінітивно. По коротких граматично-стилістичних міркуваннях, залишає Л. Я. „до вибору“ два титули: один для наукових праць, арх.: „Слово о полку Ігореві“, другий для перекладів і переспівів на сучасну українську мову: „Слово про Ігорів похід“.
Ці два титули твору дійсно потрібні, — редукувати їх до одного не треба й не можна; тільки прийдеться їх іще докладніше й логічніше спрецизувати, бо й першому й другому, в пропонованій через Л. Я. формі, бракуватиме власне докладних і логічних підстав. Признавши загальноприйняту й загально відому умовину цитувати в наукових працях титули аналізованих творів конче незмінні, можемо, без зайвих аргументацій, поставити (вл. залишити) для наук. студій титул: „Слово о плъку Игоревѣ, Игоря, сына Святъславля, внука Ольгова“. Якщо ці титули старовинні-архаїчні, тоді поруч з ними можна в дужках дати переклад на сучасну мову.
Перейдем до другої назви твору — для перекладів і переспівів. Мотиви, що їх дає Л. Я. за „похід“ (а не: „полк“) цілком слушні, бо сучасний „полк“ має інше значення, не відповідає давній „дружині“, та й з тексту ясно, що мова тут власне про похід. З міркувань стилістичних погоджуємося теж на поправніший зворот Л. Я. „про Ігорів похід“ (а не: „про похід Ігоря“).
Залишається ще справа початку „Слова“ (першого слова заголовку).
Думаєм, що назву „Слово“ годиться теж (як і „полк“) потрактувати з перспективи віків. „Слово“ в староукраїнській мові мало дуже широке значення, це: річ, мова, бесіда, казань-проповідь, панегірик, похвала, гімн, пісня. Значно вужче значення сучасного слова, нпр.: слово-по-слову (нар. фраза), „та й промов до мене слово“ (нар. пісня), „на сторожі поставлю слово“ (Т. Шевченко), та й на цьому слові кінець (нар. прик.), сказав слово — як урубав (нар. фр.) і т. п. Коли сумлінно проаналізувати текста „Слова“ з боку артистичного, то й не важко буде ствердити, що це не промова, ані післямова, не проповідь, не сама похвала і не панегірик і не послання, а надто не прозова мова, тільки ж чиста поезія, що її, як відомо, вдавнину рецитували й співали під акомпаньямент музичного інструменту. Коли це зважити, тоді найвідповіднішою нязвою „Слова“ в перекладі буде: Пісня. Що „Слово“ XII в. — це сучасна Пісня, підтверджує його велике багатство паралелізмів до народньої поетичної творчости (пісень давнішого походження). За назвою Пісня промовляють вислови й звороти автора „Слова“, в яких відчувається загальний співний тон, музикальне забарвлення й настрій пісні, нпр.: начяти же ся тъй пѣсни (листок 1), аще кому хотяше пѣснь творити (л. 1), та преди пѣснь пояше (л. 2). на живыя струны въскладаше (л. 2), князем славу рокотаху (л. 2), абы ты сія плъкы ущекотал (л. 3), Пѣти было пѣснь (л. 3), чи ли въспѣти было (л. 3). щекот славій (л. 7), говор галичь (л. 7), ратаевѣ кикахуть (л. 12), врани граяхуть (л. 12), ничить трава (л. 14), поют славу (л. 17), дѣвы въспѣша (л. 21), поють время (л. 21), и пръвое припѣвку (л. 31), пѣсньми свѣт повѣдают (л. 38), пѣсньтворца старого времени (л. 38), дѣвици поют (л. 39), вьются голоси (л. 39), Пѣвше пѣснь старым (л. 39), молодым пѣти (л. 39).
В цілому творі багато таких музикальних моментів; одні відносяться до актуального співу автора, одні просто згадують пісню взагалі. До назви Пісня схиляються й деякі наші вчені; ак. М. Грушевський, хоч уживає назви „Слово“, проте трактує твір, як пісню високої мистецької вартости. Проф. Ів. Огієнко схильний теж признати назву „Пісня про Ігорів похід“ за найвідповіднішу. Зовсім здецидовано називає „Слово“ Піснею проф. М. Возняк („Пісня [Дума] про похід Ігоря“).
Синтетизуючи сказане в справі сучасної назви „Слова“, підтримуємо думку, що 1) для праць наукових треба залишити назву незмінену (давню, архаїчну, оригінальну), 2) всі переклади й переспіви повинні отримати одну назву: „Пісня про Ігорів похід“. Остання назва мотивована (в частинах і цілості): а) повним зрозумінням її (всіма україністами; пісня, не: слово; похід, не: полк; про, не: о); б) вимогами граматично-стилістичного характеру, що їх ставить українська мова з перспективи вікового її розвитку (про Ігорів похід); в) існуванням паралелізмів в „Слові“, що нагадують українські народні пісні (тому : пісня); г) пісенним настроєм цілого твору й висловами самого автора (що свідчить за піснею, не: словом); д) фактом, що більшість чужинних перекладачів уживають назви: Пісня; е) схильністю й наших визначніших учених уживати назви : Пісня.

