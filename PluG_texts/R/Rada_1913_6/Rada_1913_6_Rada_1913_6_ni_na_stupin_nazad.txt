Ні на ступінь назад.
          Справа українського університета знов увіходить, як повідомляє "Діло", в стадію затяжних переговорів. Призначена на 9 (нов. ст.) січня українсько-польська конференція, що мала розвьязати невирішені ще питання, не відбулася. Поляки заявили, що вони не приготувалися до того, щоб сказати якесь рішуче слово. А тим часом вшехпольська і полоно-фильська німецька преса вже роскраває карти цієї нової, але такої знайомої гри. Знов висовується на перше місце вигаданий у польському колі звязок між університетською справою та вимаганням, щоб українці зреклися всякої обструкції в галицькому сеймі; знов чутно голоси, що в цісарському листі про заснування українського університета повинно бути виразно зазначено, що теперішній львівський університет належить полякам, самим полякам, що українців там тільки з ласки держуть, а з 1916 р. університет має стати вже чисто польським. Має стати, хоча б українського університету й не було засновано до того часу. Одно слово, справа знов зайшла у той самий куток, з якого тільки з величезною труднацією та напругою всіх сил пощастило було її раз уже зрушити. 
          Певна річ, що про такі умови не повинно навіть бути й мови в українських сферах Згодитись на їх - значило б поховати всю справу на довгий час, коли не на віки, значило б позбутися всяких прав у теперішньому університеті й не придбати їх нігде. Цілком справедливо через те завважає в "Ділі" д. Цегельський, що все це "давало б університет, та тільки не нам, а другий полякам". 
          Та ледве чи можна пристати на инші думки д. Цегельського. Свою статтю "Сумніви в університетській справі" ("Діло", ч. 11) він кінчає питаннями: чи справді українцям треба так поспішатися з університетською справою й чи нема у них більш нагальних, до яких варто взятись, "завісивши на кілок" поки що боротьбу за університет? Адже, на думку шановного автора, університетська справа для держави, може, ще пекучіша, ніж для українців, то, очевидно, раніше чи пізніше сама держава повинна буде її розвьязати. Українці, таким способом, добудуть університет, не витрачаючи силу енергії та завзяття, а їх могли б вони повернути на инші справи, тільки обороняючи поки що українські права в теперішньому львівському університеті. Ці думки д Цегельський ставить в формі запитання, - отже, треба думати, й сам не має на них певної відповіді. Але на них треба відповісти, бо справа занадто великої ваги, щоб можна було такі питання залишати виснути в повітрі. 
          Почнемо теж з питання. Боїмось це думати, але мусимо запитати: чи сумніви та вагання д. Цегельського не свідчать часом про зневірря та втому, що запанували серед українського громадянства в Галичині по такому великому напруженні в боротьбі за власний університет? Коли б цьому була правда, то це стало б величезною небезпекою не тільки для доброго кінця університетської справи, а й взагалі для успішної боротьби за національне право в Галичині. Хто в насущній справі стає на півдорозі, хто її "поки-що" може припьяти на кілок, шукаю- чи якихось манівців, той, видима річ, повинен поставити хреста над усими своїми домаганнями. З таким супротивником не рахуються, на його не зважають, його збувають непевними обіцянками, аби сяк-так одчепитись. В університетській справі галицькі українці зайшли так далеко, що не то вертатись назад, а навіть спинитись, хоч-би "поки що", просто неможливо без величезної шкоди та збитків для всього свого національного становища. Цим вони показали-б тільки, що кожна систематична одсіч на їхні домагання, - а такої саме тактики й додержують поляки, - кінець-кінцем зневолює українців подаватись назад і зрікатись своїх домаганнів.
          Лихо звичайно не в тому, що на кілька років пізніше ми таки б мали свій університет у Львові, а в тому, що така тактика борсання та перебігання од однієї справи до другої завдала-б страшного морального удару. українству в Галичині. Вона звалила-б віру в свою силу, вона підкопала б завзяття в боротьбі, вона саме бажання боротися за кращу долю знищила-б. І коли? Саме тоді як свінула вже певна надія на перемогу, як треба тільки останнього напруження, щоб виграти справу. Спустити прапор в останню хвилину - це все одно, що на березі втопитись. Це було б непрощенним гріхом перед усією національною справою, перед майбутністю українського народу, повним занедбанням його моральної вартости тепер. По такому моральному ударі важко було б підвестися колись знов на ноги... 
          Політика вагання - кепська політика Вона не дає нічого, зате одбірає дуже багато. І на таку політику переходити в університетській справі значило б зробити непоправну помилку, а надто по всіх тих жертвах, які вже понесло за-для справи українське громадянство в Галичині. І єдиною відповіддю на питання д. Цегельського може бути тверда позиція - ані на ступінь назад Бо тільки на цій позиції можуть борці за національне право знайти собі спочуття й запомогу серед ширшої громади.
