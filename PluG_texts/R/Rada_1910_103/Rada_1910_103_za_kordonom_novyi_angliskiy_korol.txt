За кордоном, Новий англійський король.
 У де-яких кругах англійського громадянства чомусь певні, що король Георг V — консерватор. Одна ультро-консервативна англійська газета навіть висловилась, що, мовляв, „кінець кінцем, король Едуард своєю смертю все-таки зробив країні величезну послугу". Одначе, ніяких данних для того, щоб вважати нового англійського короля консерватором, немає, так саме, як нема данних вважати його лібералом. Він—принаймні, до останніх часів — зовсім не цікавився ні внутрішньою, ні закордонною політикою, так що тут у нього не може бути ні сімпатії, ні антіпатії. Георга V можна вважати моряком, спортсменом, ловцем, ученим, тільки не політиком. Тим то всякі пророкування про консерватизм чи лібералізм нового короля треба вважати цілком безпідставними. Найправдоподібніше, що в питаннях внутрішньої політики Георг рахуватиметься з настроєм людности й поглядами своїх міністрів, а в справах закордонних він прислухатиметься до компетентних порад сера Грея. 
 Сам по собі, себ то як людина, новий король може викликати до себе певні сімпатії. Він не любить великого світу, часто буває в оточенні своєї сем'ї, сам доглядає за доглядом своїх дітей. Характеризує нового короля й такий факт. Довідавшись, що закриття театрів з приводу смерти Едуарда дуже тяжко відбилось на становищі артистів і всіх, що мають заробіток при театрах, Георг звелів одкрити всі театри, висловивши тільки бажання, щоб у день похорону Едуарда театри були закриті.
 Одне можна вгадати наперед —і з цим згожуються всі, —що великий вплив на короля, а через нього й на державні справи, матиме королева Вікторія — особа з сильним характером і великою енергією. Нова королева напевне не схоче відогравати таку пасивну ролю при королеві, яку відогравала королева Олександра. Кореспондент „Berl Tagelb.“ наводить такий факт для характеристики нової королеви. Королівське подружжя поверталось з С.- Джемського палацу до себе. Народ зустрів нового короля овацією, але король тупо дивився перед собою й хоч би оком моргнув. „Уклонися ж!"—пошепки нагадала йому королева. Але король тільки мотнув головою. „Та вклонися ж, кажу я тобі!"—гнівно, вся почервонівши, прикрикнула на нього королева. Аж тоді король, усе з пісною фізіономією, став ніяково кланятись здивованій юрбі.