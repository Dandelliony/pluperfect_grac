Все по старому.

 Не далі як вчора, з приводу нарад новославянофілів перед з'їздом, ми висловили ту думку, що новославянство заснувало своє істнування на гнилих підвалинах, і що замісць справжньої славянської єдности й рівности воно сіє тілько розбрат та панування дужчих над слабшими. Звістки, що почали надходити про наради комісії, яка має на меті погодити перед з'їздом російсько-польські відносини, потвержують наші слова. Не вважаючи на те, що „спор славян между собою" дуже давній, славянофіли —і старі, і нові однаково, — а ні на ступінь не здвигнулися з місця наперед.
 Навпаки, де в чому так навіть пішли назад. Старим славянофілам тямущі люде не раз і цілком слушно закидали, що вони не уявляють собі, як слід, тії справи, яку беруться рішати, бо не знають навіть гаразд ні історії, ні етнографії, ні географії, а через це блукають помацьки і навмання розвязують сучасні питання величезної ваги, які зачіпають кровні інтереси багатьох милійонів людей. 
 Виховані на підвалинах державного централізму, старі славянофіли не спроможні були зрушитися з цих підвалин і розвязували справу славянського питання по тих формулах, що виробив державно-централістичний споконвічний світогляд.
 Українське славянофільство перше підняло свій голос проти централізму; воно перше показало ту єдино-можливу і єдино-справедливу стежку, якою славянофільство повинно простувати. Воно вказало на багато помилок і з'ясувало багато непорозумінь. За шість десятків літ, що проминуло з того часу, стежка, яку показало українське славянофільство, роздалася значно вшир і перетворилася для багатьох в справжню путь. Про те московське славянофільство зосталося сидіти на своїх старих державно-централістичних підвалинах, і лишилося з своїми помилками, незнанням минулого і сучасного. І все це, — своє незнання, помилки і державно - централістичний світогляд, як спадщину, передало і новославянофільству... Придивляючись до роботи тії „согласительной комиссіи", що має поладнати „русско-польскія отношенія", ми бачимо, що новославянофіли — однаково і поляки і, московці — як і їхні батьки й діди, мають одно на думці: як би погодити „Польщу" з „Москвою" на землі так званого „Западнаго Края" і подають одно одному руки через голови білорусів, литовців і українців, не питаючись в цих останніх їхньої думки ні про що. Що в Польщі народня школа повинна бути польська, що дітей польських треба вчити їхньою рідною мовою, що у варшавському університеті повинні бути кафедри польські, і нарешті, що по західних губерніях, де є польський люд, то й йому повинно бути забезпечено освіту на рідній мові, — за це й змагатися нічого. Але з якої речи там, де поляків менше 50 процентів і через це польської школи там не повинно бути, а натомісць мусить бути школа московська, — невідомо. І розум, і справедливість, і вимоги живого життя кажуть, що коли де в Західньому краї немає потреби в школі польській, то там повинна бути школа литовська, білоруська чи українська, а новославянські розум, і справедливість кажуть що ні, — там повинна бути школа московська. Бо й до цього часу, як і шістьдесят літ тому, лагодяться відносини між „Москвою" та „Польщею". 
 Дивною, позбавленою логіки, здається нам та постанова комісії, яка дозволяє в Галичині вчити по школах одною з двох мов, зважаючи на бажання тих, що вчаться: або „русскою", або „русинською", то-б-то українською. Уже коли так, що комісія на нараді перейшла через межі Росії і ступила до Австрії, —хоч хто його знає по якому праву, —то й тут би слід було запровадити тільки дві мові: або польську або ж московську, а ніяк не українську. Бо коли галицьким українцям вільно вчитися своєю мовою, то чому невільно російським?