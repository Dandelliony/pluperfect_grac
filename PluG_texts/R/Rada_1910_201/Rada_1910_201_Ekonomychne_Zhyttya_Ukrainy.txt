Економичне життя України.
З робітничого життя.
На Південно-російськім машинобудівельнім заводі, у Київі, робітникам усе зменшують плату. Торік гурт робітників за всю столярну роботу до одного вагома брав 423 карб. 72 коп., а тепер тільки 400 карб. 48 коп. Так саме зменшено плату за всю слюсарну роботу до одного вагона на 15 карб., тільки малярам збільшено плату з 46 карб. 51 коп. до 50 карб, за вагон, але це зроблено через те, що маляри один за другим кидали роботу, на якій так мало заробляли, тому їм і збільшено плату. Робітників на заводі душ 500.
На тютюновій фабриці братів Коген, у Київі, робітники працюють усього по 2 —3 дні на тиждень; при поденній платі од 50 коп. до 2 карб, це дає робітникам не більше 4 —16 карб, на місяць. А ще обов'язково треба за день накришити 400 фунтів тютюну. Працюють серед тютюнового пороху. Є при фабриці їдальня, досить велика й зручна, але неохайна; годують у ній зле. Скаржились робітники господарям, але тим байдуже: вони здали їдальню комусь в аренду і нічого не знають. Цікаво, що робітникам заборонено курити хазяйський тютюн, і тому вони мусять приносити з собою свій тютюн. Приносять вони махорку й курять її. При виході з фабрики робітників трусять. Плату видають після шабашу, й робітникам доводиться довго дожидати своєї черги. Недавно з фабрики рощитано чимало робітниць, усе сухотних, що прослужили десятки літ. Робітників на фабриці 130 душ, а було 1.500. На тютюновій фабриці, “Іосиф Егіз“ (у дійсности Зарицького), у Київі, не краще. Робітник спізниться на 5 хвилин—його не допускають до праці. Як з'явилась холера, адміністрацію примушено поставити переварену воду; першого дня її пили, а потім вона припала порохом, стала міняти смак і колір, зацвіла, бо не міняли її. Лікарської допомоги на фабриці немає. Лікарь буває в два роки раз, а звичайно хворих оглядає фершал. Здебільшого слабують на сухоти. При фабриці була їдальня й при ній кухарь, який за невелику плату готував страву для робітників, але тепер кухаря рощитано, а з їдальні буде зроблено точильню. Працюють 5 днів на тиждень. Робітників душ 50—здебільшого жінок.
