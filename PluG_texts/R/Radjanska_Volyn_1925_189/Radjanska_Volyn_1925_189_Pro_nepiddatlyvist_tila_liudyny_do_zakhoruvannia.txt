Про непіддатливість тіла людини до захорування. 
Хто пам'ятає пошесть плямистого та инших тифусів 19 —20 років, той мабуть звернув увагу на такі випадки: цілі родини хворували, а один хто-небудь залишався здоровим, хоч і жив у тій же обстанові, у тій же хаті, що й решта. Таке ж становище ми бачимо в тварин: корови та вівці хворіють на сибірку, а собаки живуть укупі з ними, не хворіють на сибірку ніколи. Людина часто хворіє на пранці, а тварина ніколи. Чим це з'ясувати? 
Таке явище з'ясовується натуральною непіддатливістю до захорування, або, як кажуть по-вченому — імунітетом. Це особливість того чи иншого організму не сприймати якої-будь хвороби. 
Але разом з цим явищем ми ще бачимо й инше: хто раз переніс кір, шкарлятину, плямистий тифус, віспу та инші де-які хвороби, другий раз на ту ж саму хворобу не хворіє. 
Розумні люди вже давно запримітили цю властивість людського організму. Мало того, вони стали використовувати цю властивість. Так, для догляду за хворими пошесними на чуму, віспу й инші вони підбирали таких людей, що вже хворіли на цю хворобу. А коли лікарі виявили не тільки цю властивість, а й те, яким способом вона проходить у тілі людини, вони стали доходити того, як зробити тіло людини непіддатливим тій чи иншій хворобі, не допустити до захорування, себ-то зробити штучний імунітет. Це стало за можливе після вивчення того, як виробляється в тілі людини чи тварини непіддатливість до хвороби, яку вже людина перенесла раз. 
Коли мікроб якої-будь хвороби попадає в тіло або кров людини й викликає хворобу, то в тілі хворого, в крові та соках виробляється особлива матерія, протиотрута, яка мов би хоче захистити тіло людини від отрути хвороби. Хвороба закінчилася, людина видужала на все життя чи на де-який час. Але ж у тілі його ця протиотрута зостається й не дає заслабнути на ту ж хворобу другий раз. Виходить так, що як тільки отрута якої-будь хвороби попаде в тіло, там вона надибує протиотруту, що знищує ії й оберігає людину від нового захорування. 
Найкращий зразок штучної непіддатливости (імунітету) дає прищіплення віспи. Те, що на віспу людина ніколи не хворіє вдруге, було відомо вже давно. Через це в легких випадках захорування на віспу пробували нарочно заражати здорових, щоб вони перенесли легку віспу й стали таким способом непіддатливими до захорування другий раз. 
Але широко та певно поставив справу прищіплення віспи англійський лікар Дженер на прикінці 18 століття. Через те, що на віспу хворіють не тільки люди, а й худобина — корови та телята, й останні хворіють легче, а-ніж людина, Дженер прищіплював сиворотку з віспових пухирців осипі телят — дітям. Після такого прищіплення в тілі дітей вироблялась протиотрута що до віспової отрути й коли таких дітей хотіли заразити людською віспою, вони на неї ніколи не хворіли. 
Ці прищіплення дали широку можливість використовувати штучний імунітет (непіддатливість) проти віспи й допомогли знищити одну з найстрашніших колись пошестей — віспу. Такі ж прищіплення стали вживати й проти инших хвороб, щоб виробити в тілі непіддатливість — імунітет. Але про це в окремій статті.
