Адмиральська чемність. „Г. М." сповіщає про цікавий інцідент, що стався недавно в одному з чужоземних портів. Російський військовий параход, на якому держав свій прапор один з кращих російських адмиралів, зайшов до цього порту і зустрівся з австрійським військовим параходом, на якому теж був адмирал австрійський, старший чином від російського. Як водиться, через якийсь час російський адмирал поїхав з одвідинами до австрійського, але його не зустріли відповідними почестями, не грала музика, а на параході на зустріч адмиралові вийшов якийсь австрійський офіцер і сказав, що його адмирал не може вітати зараз гостя, бо в нього тепер парадний сніданок. Російський адмирал, дуже обурений таким вітанням і чемністю австрійця мусів вернутись на свій параход. В той самий день ввечері австрійський адмирал приїхав на російський параход з одвідинами. Російські моряки зустріли його з почесним караулом, але російський адмирал зовсім не показався на параході, а вийшов офіцер і заявив австрійцеві, що адмирал п'є чай і через це не може вітати свого гостя. Австрійський адмирал зрозумів тоді, що це йому помста за його чемність і поспішився на свій параход. Австрійський корабель поплив на другий день і салютовав росіянам, але з російського параходу йому не одповіли.
