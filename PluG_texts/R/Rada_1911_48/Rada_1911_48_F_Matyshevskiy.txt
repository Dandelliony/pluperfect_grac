Великі роковини 
Думки й симпатії славянофілів ніби й наближалися, а в де-чому то ніби навіть і рідні буди з думками нашого поета: і славянофіли так само, як і він, не любили царя Петра І і всього взагалі петербурзького періоду російської історії; і вони раді були відродженню слав'ян і бажали б усіх їх бачити в одній сем'ї вони вдавалися до громадянства з проповіддю людяного, гуманного відношення до народу, на основі євангельської і Христової науки, закликали й навчали громадян не цуратися простого народу, а єднатися з ним, вихваляли простий народ тоді, як народ цей був у становищі мало не скотини безсловесної. Це все навертало Шевченка до славянофілів більш, ніж до кого иншого. Проте він своїм гострим оком заглянув глибоко в суть славянофільеької науки і не міг приєднатися до неї всім серцем і душею. Славянофіли ганьбили царя Петра, бо вважали його за революціонера, який пхнув Росію на шлях, як вони казали, фальшивої й гнилої західно-європейської цивілізації, за зрадника споконвічним, староруським, то-б-то московським 
традиціям і ладу, що зруйнував єдність між „землею", то-б-то народом та „властью", і закликали громадянство до шукання ідеалів і правдивої стежки в темряві московського старого ладу. Шевченко ж не любив царя Петра і його наступників зовсім не за його реформаторство, а за те, що він завдав тяжкий удар політичному й громадському життю на Вкраїні. Окрім того, Шевченко розумів, що йти слідом чи вкупі з славянофілами до стародавньої Московщини, щоб там шукати ідеалів, йому нема чого, бо там він нічого доброго не бачив, окрім темноти та безправ'я народи і самоволі, національної пихи та централізму власти. Тим часом в історії свого народу, як йому спочатку здавалося, вія бачив лицарську боротьбу за волю, братерство і рівність. Що ж до проповіді славянофілів про єднання слав'ян і про любов до простого народу, то й тут Шевченко незабаром упевнився, що стежка його не сходиться з славянофільською. Відродженню слав'ян славянофіли були раді, а на відродження українців скоса поглядали і радили йому ж самому
писати по-московському; до простого народу любов проголошали, а справи про скасування кріпацтва рішуче не ставили. Що до так званих „западників", то на перший погляд здається, що наш геній стояв від їх зовсім осто ронь і що вони були йому зовсім чужі з їх думками й напрямком. Але то тільки так здається. Навсправжки ж внутрішні звязки між Шевченком та західно-європейською течією і більші й міцніші, нїж здається. А що воно й справді так єсть, це доказують і основні пункти програми Кирило-Мефодієвського Братства, і „Кобзарь", і ідейні симпатії Шевченка. Відомо, напр., як Шевченко високо ставив Гоголя, як він щиро-побожно ставився до Герцена, як він радо зустрів нового великого сатирика —  Щедріна і як глибоко й одразу зрозумів і оцінив вагу його таланта. Проте Шевченко бачив і розумів, що й з „западниками" його стежка не сходиться, бо вони, як і теперішні ліберали-прогрееісти, виховані на ґрунті державно-централістичної системи, не здатні були зійти з цього ґрунту, не здатні були зрозуміти, що нація одна річ, а держава — друга, що держава може складатися з кількох націй і що кожна з їх має право жити своїм національним життям, мати й розвивати свою культуру. Шевченко бачив, що „западники", як державники-централісти, не зрозуміли ваги ідеї відродження плебейських, мужицьких націй. Бачив він також і те, що їхнє печалування про народ дуже ще не глибоке, теоретичне, книжкове, а на практиці „западники" ставляться до простого народу з погордою, все-таки як до „мужика". Це видко найкраще було по тому, що вони з погордою дивилися на українську літературу, висміювали за „мужицьку" мову навіть Шевченкову музу. Бо таки й справді „западники" не зрозуміли й не оцінили генія Шевченкового і його значіння, як пророка тих самих поступових думок, за представників яких вони сами себе вважали, між иншим за те, що свої думки він викладав „мужицькою" мовою. „Хоч і мужицький, аби поет", — одказував він їм на це про самого себе. Тяжкої ж образи, яку вони робили всьому народові отим неглибоким, поверховим демократизмом, так само, як і 
славянофілам, він не міг простити і гостро теоретикам-народолюбцям закинув, ткнувши їм у вічі, що вони, вернувшись з німецьких земель з наукою, знову деруть шкуру „з братів незрячих гречкосіїв", як і попереду драли. Що до тієї ідейної течії, яку ми бачимо в гурті польсько-українських письменників і в їх літературі, то хоч вплив її на Шевченкові й помітно, проте він був більш формальний, ніж по суті. Річ у тому, що ідея народносте, ідея демократизму тільки жевріла, а часами й огником спалахувала в серці і в писаннях польсько-українських письменників, а Шевченко був плоть од плоті і кость од кості народу, і вся істота його палала вогнем демократизму. Та й те ще треба додати, що ці письменники обминали зумисне кріваві факти й події в історії польсько-українських відносин і малювали давніші часи, коли ще не було запеклої боротьби українців з поляками. А Шевченко розгорнув книгу історії й показав сторінки, залиті братньою кров'ю. Проте треба сказати, що романтичне замилування козацько-українською старовиною, 
гаряча любов до України, повне щирого й глибокого смутку оспівування високих могил, німих свідків славної минувшини, високо-поетичне малювання широких степів, Дніпра та наших чарів української природи — безперечно підтримували й зміцняли елегичний настрій у нашого поета, давали крила його фантазії, будили в його душі образи минулого й помагали одягати їх у поетичну, привабливу форму. Ось які були ті обставини, те окруження, серед яких жив і працював наш Кобзарь, ось які були ті ідейні течії в громадянстві й літературі, з якими зустрівся Шевченко. Ми бачили, як він до їх поставився. Ні одна його не задовольняла, ні до одної з їх він не міг цілком прихилитись, приєднатися всею своєю душею, всім серцем, бо думки його сягали вище, а очі бачили глибше. Він і як поет, і як громадянин мав свою окрему, свою власну путь, якою поперед його ніхто ще не ходив, — путь генія. Як поет, він піднявся у найвищі високости художньої творчости, обнявши своїм генієм багаті скарби українського слова, і прибрав їх у чудову форму. В 
Кобзарі“ своєму він дав нам чудові твори лірики особистої, історичної й політичної, дав зразки незрівняного епосу. 
Як громадянин, Шевченко був провозвістником демократичних ідеалів: в сфері політики — федерально-республіканської спілки слав'янських народів, в сфері соціяльній — повної рівности, в сфері релігії — повної волі. А що Шевченко мав свою путь, як поет і як громадянин, то через це й сталося так, що з його почалася нова доба в українській літературі і в українському громадському житті. І в цьому лежить величезна вага Шевченкового генія, що він поклав печатки для дальшого розвою нашої літератури й нашого народу українського. По всьому, що сказано, легко зважити значіння Шевченка, як поета і як громадянина. Як поет — Шевченко був перший і справжній художник українського слова. Багацтво і чарівна краса його мови, безперечно, були тою першою й могутньою силою, яка зразу всіх причаровувала й якій всі корилися. Попереду Шевченка хоч і були поети та письменники українські, але вони займалися поезією й письменством між иншим, на дозвіллі, вони не дбали про те, щоб шукати нових стежок, а здебільшого прилучалися до
 істнуючих течій. Шевченко ж перший віддає всю свою силу й життя письменству і служить йому вірою й правдою, розуміючи й високо ставлючи призвання поета. Через це він перший утворює справжню поезію і дає їй новий зміст, а цим самим утворює читачів і прихильників їй не випадкових, а постійних і щирих. Внутрішній глибокий зміст поезії великого Кобзаря вперве, таким побитом, робить українську поезію, українську книжку насущною потребою громадянства, а не забавкою, поета і письменника ставить на степень навчителя життя і пророка, який сонних і недбалих розбуджує від сна, слабосилих підбадьорює, а всім показує путь. Як громадянин, Шевченко своєю поезією і своїм життям вніс в українське життя новий, свіжий дух. Попередники Шевченка щиро кохали свій рідний край і народ, щиро жичили йому добра, проте в цьому коханні багато ще було романтизму, ідеалізування, багато теоретичного, далекого від дійсности й практики життя і через це ніхто з їх не спромігся стати пророком нових ідей.
Шевченко ж одразу стає пророком справжньої й глибокої любови до України і занедбаного, пригніченого простого люду, палким проповідником визволення народу із неволі політичної, соціяльно-економичної й духової та улаштування життя державного і громадського на нових основах братерства, рівности і Христової науки. Шукаючи ідеалів, він глибоко зазирав своїм натхненним бистрим оком в минуле і сучасне життя й сміливо одхиляв заслону, за якою ховалася таємнича будучність, бачучи в їй своїм пророчим оком український народ „у великій, новій, вільній сем'ї“ вільних народів. Він проповідував братерську любов не тільки до приниженого меншого брата, а до всіх людей, до всієї людскости, караючи своїм огненним словом усіх гнобителів. І слово його знімало полуду з очей, западало глибоко в серця людей не тільки простих, а й високо вчених. „Муза Шевченкова, — писав колись Костомаров, — роздирала завісу народнього життя. І страшно, і солодко, і боляче, і привабливо оудо заглянути туди"! Та не легко було великому Кобзареві 
виконувати свій тяжкий обов'язок. „Добре було б жити на світі поетам, як би тільки поетові не треба було бути громадянином" , — сказав колись гірко Шевченко.
Російський критик Бєлінський, пишучи про значіння Пушкина, висловився, що справжнє розуміння поета повинно розвиватися з розвитком самого життя громадянства. Ці слова як не треба краще можна прикласти до Шевченка. Розуміння нашого великого поета невпинно йде далі і розвивається вкупі з розвитком самого життя нашого громадянства. Минуло півсотні літ, як умер наш великий поет, проте розвиток розуміння його ще не скінчився. Він ітиме все далі вперед доти, доки для українського громадянства і народа матимуть значіння ідеалів ті високі ідеали, якими жив сам, яким так твердо і непорушно-вірно до кінця свого мученицького життя служив сам і всіх закликав і всім заповідав служити наш великий Кобзарь. Ідеали ці вічні, а з ними повік житиме й ім'я Шевченка. 
Ф. Матушевськнй.
