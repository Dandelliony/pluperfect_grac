«Робота з дітьми у фільмі «Будьониші»
Діти в кінокартині — привабливий матеріал навіть і для дорослого глядача. Але постановка дитячих фільмів не завжди приваблює наших режисерів. 
Незнання дітей, їх психології, дитячої вдачі та бажань часто приводить до того, що режисери або відмовляються від роботи над дитячою тематикою, абож, ставлячи фільм для дітей, роблять його сюжетно нецікавим і незахопливим. 
У нас на кіновиробництві творчі працівники весь час працюють над підвищенням свого мистецько-політичного рівня, а от творці дитячих фільмів і не турбуються про те, щоб стати хоч трохи педагогами. 
Режисер, що працює для дітей і з дітьми, крім обов'язкових знань режисерської справи, повинен бути обов'язково знайомий з питаннями дитячої психології.
Крім теоретичних занять, треба поглиблювати свої педагогічні знання ще й вивченням досвіду своїх попередніх робіт і робіт інших товаришів, які працюють у цій же галузі. У нас, в СРСР є понад десяток режисерів дитячих фільмів, що разом зробили вже не один десяток картин. 
Я зробила невеличкий, але дуже складний щодо роботи фільм „Будьониші" для дітей молодшого віку Багато складних питань стояло передо мною на початку роботи, але й багато було цікавого в нашій роботі. 
В моїй картині чотири герої все 4-5-літні малята. Всі вони, крім того, що повинні мати здоров’я й дитячу привабливість, повинні були чітко розмовляти, бо картина ж звукова, а підроблювати дорослі голоси під дітей мені не хотілось. Що може бути прекрасніше за справжній дитячий голосок з усіма хибами, природними для дитини? 
Шукати довелось багато й довго, але все не могли знайти таких чотирьох дітей, які цілком відповідали б усім моїм вимогам.
Діти, які чітко розмовляли, не мали привабливості малят, а малеча, самий вигляд яких приваблював усіх, не вміла як слід розмовляти. Найкраща кандидатка на роль Майки не знала навіть багатьох слів, які потрібні були для реплік у моїй картині. Крім того, вона дуже соромилась і, - щоб добитися від неї слова „так", замість її звичайного кивка головою, треба було бігати й бавитись з нею більш як годину. 
Після довгих міркувань ми пішли на педагогічний експеримент. Добрали героїв, які відповідають зовнішнім виглядом задумові авторів, і з допомогою фахівців-педагогів-дошкільників утворили при знімальній групі „дитячий садок" для своїх героїв -"будьонишів". 
Підготівний період, який у „дорослій" картині повинен іти, крім усього іншого, на репетиційний період, ми витратили на те, що без репетицій підготовили дітей для знімань так, що знімали потім, переважно, навіть без жодного дубля. Не вважаючи на те, що нам дали негативну плівку з розрахунку як для звукової картини, без добавки на роботу з дітьми, ми закінчили знімання з економією плівки. 
Перший час у роботі нашого дитячого садка — приблизно місяць — ми витратили на те, щоб діти познайомились між собою, потоваришували, а також вивчили ті слова, які були потрібні нам і яких вони не знали. 
Звичайно, ознайомили дітей з оповіданням "Будьониші ". Оповідання їм подобалось і вони з великою охотою почали звати себе так, як звали моїх героїв картини. Акторів, що грали з ними в картині, а особливо тих, що грали виховательок, ми в групі звали так, як звали їх у сценарії. Акторка Мещерська, що грала тьотю Сіму (виховательку), щодня 2 години гралася з малятами в садку, допомагаючи в роботі справжній виховательці. Діти знали, що це вихователька й тому слухалися її і з любов’ю ставилися до неї під час знімання. 
Репетиції почали так: брали невеличкий епізод із сценарія, розробляли його (незалежно від того, як я його буду трактувати під час знімання) в цікаву гру, де обов’зково повинні бути репліки такі, як у сценарії. Ці репліки діти повинні були, граючись, заучувати вже з певною інтонацією. Діти віком моїх героїв мають велику слухову пам'ять й чудово пам’ятають не тільки слова оповідань, але й інтонацію, з якою вихователька або мама розказувала це оповідання чи казку. Цей їх хист я і використала в підготовці до знімань. Заучувати рухи і міміку діти такого віку не можуть. Вони можуть запам'ятати тільки підкреслено штучні рухи, а простий привабливий дитячий жест, двічі повторений, уже не однаковий. 
Діти потоваришували між собою і з нами та вивчили репліки, які потрібні були нам для картини, ознайомились з зовнішнім виглядом знімального апарата, мікрофона, освітлювальних ламп (щоб під час знімання вже не звертати на них уваги). Тоді ми почали знімати. 
Але педагогічна робота з дітьми на цьому не закінчилась, вона стала тільки серйозніша. Раптом постало багато питань організаційно-виховного та виховно-педагогічного порядку. Виникли раптові технічні труднощі: 4-літні герої не зносили'сильного світла, їх нервував тон або пудра на обличчях і голос їх був слабкий для роботи на вугільному мікрофоні. 
Доводилось боротися з упертістю дітей, з їх капризами, з бажаннями, що суперечили бажанням режисера. 
Під час одного знімання Майка заявила, що не буде зніматися, поки „дядя Діма“ (асистент режисера) не піде із знімання. Треба було потурати їй і не хвилювати "акторки". Що робити, коли вона завтра скаже: 2Я не хочу, щоб тут був дядя Яша" (оператор)? 
Другого дня Юлік розревівся, ніхто не знав, чому; він мовчки ревів і відмовлявся навіть від цукерок з щедрого портфеля адміністратора. А потім... виявилося, що він соромився при всіх сказати... і мені довелося бігти з ним. 
Цей самий же Юлік, коли йому набридало багато разів повторювати перед мікрофоном репліку, пропонував операторові грати у дворі в "сало". У грі брали участь усі, включаючи й освітлювачів. "Актор", провітрившись ставав знову до роботи. 
Якось знімання затяглося, лишився один кадр. Група вирішила ударними темпами закінчити його, але це був час, коли діти звичайно відпочивали в садку, і наша „акторка" захотіла спати. 
З „валютниками” (так вона звала наушники, які були потрібні за змістом дії) на вухах, слухаючи умовляння звукооператора зніматися, вона лягла в ліжко, що стояло тут таки в павільйоні (вона хотіла спати тільки тут), виключили світло. Через наушники було чути щось про "апельсинку, коли будеш"... У відповідь Майка, позіхаючи, тільки посміхнулась і через хвилину їй мабуть уві сні снилась вже ця "апельсинка". 
Багато цікавих для спогадів і тяжких для нас, працівників, фактів було під час знімання нашої картини. Тепер їх треба перевірити, проаналізувати, критично поставитись до своїх попередніх дій і винести для своєї дальшої роботи певні висновки.

