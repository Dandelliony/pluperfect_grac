«Оператор у колективі»

Оператор не може не бути творчим працівником у творенні фільма, незалежно від того, чи знімає він художній, документальний чи хронікальний фільм. Оператор реалізує на плівці творчі задуми режисера і всього колективу, який створює фільм. Основними працівниками такого колективу є режисер, оператор, художник, актор, композитор і звукооператор. Робота їх спрямована на розкриття в зоровому і звуковому образах сценарія, написаного для даного колективу кінодраматургом. 
До складу провідних працівників кіноколективу входить — на правах його повноправного члена — актор. 
„Теорія” типажу, яка привела до потрапляння в кіно зовсім випадкових людей, дискредитована цілком. Ми стоїмо перед потребою берегти наявні кадри кіноакторів і випещувати нові. Долею актора на екрані цікавиться глядач. Його долею, вихованням і зростанням у житті повинно цікавитися саме кіновиробництво, бо без повноцінного кіноактора не може бути створений повноцінний кінотвір. 
Високохудожній фільм, любимий мільйонним глядачем, може виникнути лише як продукт творчості колективу, об'єднаного спільними соціально-політичними і художніми настановами, кожний член якого на своїй ділянці має максимум індивідуальної, творчої ініціативи. 
„Підняту цілину” з однаковою любов'ю читає робітник і колгоспник, житель міста і села. 
„Чапаєв" з екрана однаково хвилює старих і піонерів. 
„Піднята цілина" не має"спеціального” читача. „Чапаєв” не має "спеціального" глядача. 
Що вищий ідейно-політичний і художній рівень твору мистецтва, то ширша й багатша його аудиторія. 
Робота оператора цементує роботу колективу. 
Кінокадр створюється за проводом режисера, органічно фіксується оператором. Кадр, який вийшов із знімальної камери і пройшов усі технологічні процеси від .сирої" плівки до кадра у змонтованій картині, є лице колективу. Монтаж картини визначає знімання окремого кадра, знімання кадра визначає монтаж. Це є той взаємний зв’язок, який визначає роботу кожного члена колективу під загальним художнім керівництвом режисера. 
Знаходження й створення операторського стилю в картині полягає не тільки у зведенні всієї роботи оператора до певних „технічних норм" — сорту плівки, світла й оптики. Тут потрібне ще органічне вростання оператора в сценарій, у картину. Тут не обійтися без активного ставлення до того, що знімається. Безсторонність не личить операторові. Він повинен або любити, або ненавидіти. 
Озброєний сучасною кінотехнікою, оператор не може мислити в межах одного кадра і одного епізоду. Оператор, який мислить так, стає на шлях схематика або естета. А в кіно не повинно бути ні схематизму, ні естетизму. Кіно є мистецтво простору і часу, в якому розвивається композиція цілого. Жодний кадр, жодний епізод не можуть розглядатися „у собі*, вони є органічно невід'ємні частини цілого, підпорядкованого основному ідейному задумові радянського художника.
Тільки працюючи під таким поглядом, оператор нашого сьогоднішнього дня може прийти до розкриття кінообразу через динамізацію кадра, внутрікадровий монтаж, відповідно до внутрікадрового ритму, знаходження обсягу, розв’язання площини. 
Треба найшвидше запровадити у виробництво останні досягнення кінотехніки, які вже розв'язані на Заході і у винайденні яких у нас є величезні успіхи. 
Це —«відживлена» камера, транспарант, рір-проекція і інші види „трюкового" знімання, це, нарешті, кольорове кіно.

