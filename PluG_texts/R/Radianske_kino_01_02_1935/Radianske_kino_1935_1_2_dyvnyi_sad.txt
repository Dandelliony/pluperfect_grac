"Дивний сад" 

Джекі Куган і Бебі Педжі були визнаними буржуазними кінематографічними вундеркіндами. Спритні антрепренери експлуатували їх талант, щоб набити свої кишені доларами. Талановиті діти не знали щастя від свого таланту. Він стояв на перешкоді дитячим радощам, безпосередньості, щирості. Це були дорослі діти, справжні професіональні артисти. Вони добре знали, що таке реклама і контракт, але не знали, що таке школа, що значить бавитися, бігати, сміятися.
Талант дітей у капіталістичних країнах є один із об’єктів торгівлі і наживи. Ніхто не турбується, щоб його посправжньому розвинути, справді зберегти і випестити. Вибитися можуть тільки одиниці, діти заможно-буржуазної верхівки. Але є країна, де діти — це найщасливіше покоління світу. Де діти — це невичерпне джерело різноманітних талантів. Тут діти - автомоделісти, конструктори, натуралісти, юні дослідники Арктики, художники, музиканти.
У радянській школі і піонерських загонах всіляко розвивають таланти дітей і тисячі виростають справжніми майстрами. Партія Леніна-Сталіна виховує найщасливіше, найталановитіше покоління світу.
І от цим юним талантам присвячено фільм "Дивний сад" (київська фабрика Українфільму).
В 48 школі є свій джаз-оркестр, яким диригує юний скрипаль Льоня Березін. Під час однієї репетиції Льоня розбиває свою скрипку. Але концерт, до якого готується оркестр, зірвати ніяк не можна. Тоді Льонін товариш — юний конструктор Юрко — біжить додому.
У Юриного діда — майстра скрипок — багато інструментів, а серед них один найкращий — скрипка великого італійського майстра Антоніо Страдіварія. Ця скрипка належить професорові Чернецькому, який віддав її Юриному дідові — Нікіті Степановичу — відремонтувати. Але в Юри одна мета — роздобути скрипку. І Юра потихесеньку бере скрипку Антоніо Страдіварія. Він приносить її у клуб моряків, де з нетерпінням чекають на Юру товариші.
Професор приходить по скрипку, але Нікіта Степанович не знаходить її. Він кидається за Юркою. За ним професор. Вони прибігають до клубу, коли Льоня вже грає. Зачарованиі) слухає професор його гру. З криком кидається на сцену, помітивши там Юрка, Нікіта Степанович. Льоня з Юркою тікають, але дід наздоганяє Льоню із скрипкою. Не розуміючи, в чому справа, стоять поруч Льоніні батьки. Підходить професор, знайомиться з Льонею, приймає до себе вчитись.
Льонін батько їде до однієї з арктичних станцій. Вчиться Льоня в дитячій студії професора. Його талановиту гру почули два циркачі — носії традицій дореволюційного цирку. Вони зрозуміли, що Льоня в їх ансамблі принесе їм славу і гроші. Вони умовляють Льоніну матір віддати сина до цирку. Реклама, гонорар спокусили погодитися матір, яка ще не звільнилась від міщанської психології. Льоня пішов до цирку. Тоді діти, керовані професором і піонервожатою вирішили боротися за свого товариша, за його справжнє художнє виховання. Вони приходять до цирку і під час Льоніного виступу влаштовують протест. Директор цирку дізнається про негідний вчинок двох клоунів, які ще не позбулися звичаїв старого цирку. Після втручання професора і піонервожатої, директор знімає номер "З Алегро 3" з демонстрації. Льоніні товариші святкують перемогу.
Професора з кращими учнями запрошують до Москви для показу юних талантів. До Москви їде професор з Льонею, причому Льоня везе з собою Юрину модель літака. У великому залі Льоня грає поему про челюскіпиів. А в далекій Арктиці Льонін батько з товаришами, зимівниками - переможцями стихії, слухає цю величну поему перемоги. Такий стислий зміст звукового фільма "Дивний сад", зробленого режисером Л. Френкелем, за сценарієм М. Заца.
Від початку до кінця музичний, насичений сонячною музикою, лірикою, яка ніде не переходить до сентиментальності. сповнений м’якого юмору, фільм залишає бадьоре враження, емоціонально наснажує глядача.
Проте, цей перший фільм про юні радянські таланти вартий детальнішого розгляду. Коли простежити за розвитком сюжетної лінії фільма, помічаєш нерівномірність цього розвитку. Там, де режисер малює ліричні картини, там він цікавіший і сильніший. Так. епізод в саду, у професора в дитячій студії, концерт у Москві,— Арктична станція — найбільше захоплюють.
Ці епізоди найемоціональніші. Режисер вклав у них багато цікавої вигадки і фантазії, і недарма. Це — повнокровні. соковиті, яскраві епізоди. Вони є основними для викриття теми: героїка радянських буднів і квітучий дивний сад, мужні батьки і прекрасні діти. Проте, в інших епізодах режисерові не пощастило витримати такий самий рівень драматичного напруження.
Треба зазначити, що цей недолік пов’язаний з хибами в побудові самого сценарію (автор — М. Зац).
Надто штучно подано сюжетну лінію цирку. Хоча режисер вжив певних заходів, щоб "прикрасити" цирк (рекламна циркова демонстрація), проте лінія цирку в картині не переконує глядача. Адже весь колектив товаришів, на чолі з професором і піонервожатою на ділі боролися не проти цирку в цілому. Цирк, як і всі види мистецтва, має право на почесне існування. Льоніні товариші, під керівництвом свого професора й вожатої, боролися проти шкідливих, дореволюційних „методів" двох "Алегро". Боролися за Льоню тому, що не могли примиритися, що його талант не буде правильно розвиватися, що його зроблять „вундеркіндом11, що він стане об’єктом наживи і його позбавлять творчої радості, властивої нашим радянським дітям. Саме ця думка не досить яскраво донесена до глядача.
Проте, у фільмі цілком правильно лінію цирку, як такого, відсунуто на задній план. А на передньому — розцвітає чудовий сад. Будинок серед саду. Зал у будинку, високий, просторий, світлий. Стільки повітря в ньому! Сивий чарівний професор серед юних музикантів. За вікном квітнуть дерева.
Закінчилась лекція і зацвів садок живими квітами. Ігри, забави, сміх. Скільки музичної гармонії в сонці, дітях і квітучому саді! Недарма професор каже: — Гуляти, діти, на сонце! Це — теж музика!
Вдало й переконливо Л. Френкель зв’язав міцним вузлом мужність і відвагу батьків з навчанням Льоні, з героїчною музикою. Чотири пори року. Літо. Льоня вивчає гами. Батько прибув до Арктики, починає будувати полярну радіостанцію.
Осінь. Гола гіллячка. Вітер розгойдує її. Дощ січе у вікно. Льоня робить уже складніші вправи. В Арктиці виросла хатина.
Зима. Гіллячка вкрита снігом. Вікно розмальоване морозним візерунком. Льоня вивчає першу п’єсу. В Арктиці — висока радіомачта і ледве видно занесену снігом хатину.
Листя на гіллячці розпускається. Птахи. Сонце яскраве. Льоня грає Моцарта. Весна в Арктиці.
Економними, але сильними кадрами показав Л. Френкель напружений творчий рік. І музика тут не просто акомпанемент, вона ланцюжок, що зв’язує величні простори країни.
Такий самий прийом застосував режисер у кінці фільма, показуючи концерт у Москві, виступ Льоні з поемою про челюскінців і далеку полярну радіостанцію. Грає Льоня поему - Захоплено, затаївши подих, слухає його зал. І Льоня, і зал глибоко відчувають героїку радянських людей. І мабуть, думає Льоня про батька. А батько слухає Льоню.
Люди в Москві думають про своїх братів в Арктиці. А в Арктиці думають про Москву. І зникають віддалення. Колективізм соціалістичної батьківщини — ось що живить героїку, дружбу, творчість і батьків, і синів нашої країни. Коли говорити про акторську гру, про образи фільма, треба сказати, що не всі вони рівноцінні.
Два други: Льоня (Шура Корнет — учень 56 Київської школи) та Юрко (Серьожа Ломоногов — теж учень Київської школи). Вони обидва цікаві, різні, навіть протилежні. Перший — пасивний, другий — активний, рішучий. Вони обидва викликають симпатії. Але Льоня їх викликає красою, талантом, а Юрко захоплює винахідливістю, енергійністю. Льоня мусив би бути трохи жвавіший і не такий слащавий. Тепло поданий — хоч і трохи сентиментальний — професор (арт. Надемський) Його життя — це музика. Професор дихає чудовим повітрям квітучої радянської країни, і воно омолоджує його. Ось він, разом з дітьми, в садку біля гойдалки. Він розгойдує дітей, і сам. наче молодий, гойдається разом з ними. Недаремно слова піонервожатої — „Професоре, хто з нас вожатий?" — викликають теплу посмішку.
Заслужений артист Коханенко (скрипковий майстер) досить виразно подар образ майстра, переобтяженого старими поглядами, звичками, традиціями. Але він співчутливо ставиться до творчої ініціативи і здібності радянської дітвори. Решта артистів: Льоніні батьки (батько — арт. Горнатко, мати — арт. Яковлева), піонервожата — арт. Байдик, — все це схематичні, маловиразні образи. Циркачі (арт. Долгов і Нелідов) захопилися образами старих клоунів і клоунада стала у них понад усе, над міру вийшла на перший план.
Значною мірою це є наслідком того, що режисер Френкель ще не досяг потрібного рівня роботи з актором.
Про музику заслуженого діяча мистецтва композитора Крейна можна було б писати окрему статтю. Його музика — не ілюстрація до фільма, не тільки акомпанемент Вона — активний компонент фільма. Вона надає бадьорого, життєрадісного тонусу всій картині. Дуже добре, що композитор використав класичну музику. Своїм успіхом фільм набагато зобов’язаний музиці, яка від початку до кінця насичує його.
Музика і кадри — у фільмі нерозривні. Вони у чудовому, гармонійному з’єднанні. Треба також відзначити талановиту гру юної скрипачки Беби Притикіної, що виконує "Арктичну поему". Задовільна операторська робота Федотова також сприяє успіхові фільма.
Фільм "Дивний сад" є безперечне досягнення на творчому шляху режисера Френкеля та в роботі київської кінофабрики. Проте, треба вимагати від режисера, щоб у наступній своїй картині він вище підніс якість своєї роботи, остаточно подолавши схематизм у дійовому розвитку образів.
