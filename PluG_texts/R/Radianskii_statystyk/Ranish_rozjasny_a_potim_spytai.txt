Раніш роз'ясни, а потім спитай.
Саме слово статистика, коли його доводиться вжити, в селянина обов'язково викликає запитання: «а шо ж то воно таке?» Під словом «воно» і 
розуміється статистика. От і почнеш з'ясовувати, що це наука про те, як спостерігати, а потім з цих спостережень вивчати, скажемо, громадське 
життя або будь яку галузь: сільське господарство, промисловість і т. ин. Але селянина це мало задовольняє. Видно, що це для нього страшенна 
мудрація, нечувана новина — і тоді він знехотя й ніби з якоюсь усмішкою питає: «А нащо ж то воно?» Отут і доводиться прикладами, самими 
життьовими прикладами навести селянина на думку, шо таку статистику дуже було б корисно завести йому самому, в себе дома. От він — селянин - має 
по 2 морги в кожну руку поля. Один морг завозив гноєм, а другий — ні: на першому вродило більше, а на другому менше... А на скільки більше? 
Чи зважив з першого моргу копу, чи порівняв з копою з другого моргу? Чи знає скільки важить копа соломи?... Виявляється, шо в дядька є «своя 
статистика». І коли дійдеш до неї прикладами — він починає торопати що до чого і та велика державна статистика не здається йому таким лякалом: 
дядько все роскаже й обов'язково додасть: «Бачте, темні ми, сліпі. Копи б нам отак з'ясували, то ми б і не лякались. А то так і здається, 
вибачте, шо це нас дурить приїхали». Був у мене такий випадок. Впевнений зі слів був райстатистика в тому, що в селі В. Ст. старий, свідомий 
статистик, я передав останньому належну кількість бланків осіннього обпиту і в повній надії, що роботу буде зроблено своєчасно й акуратно, 
пішов собі на ті села, де або нема, або недавно підшукано статистика. Повернувся через два тижні до району — бланків нема від свідомого
статистика. Переждав днів три — нема. Пішов у те село. В чім річ? Та бачте, відповів статистик, покликали селян, що в списку, до управи — не 
йдуть. Пішов по хатах — не кажуть нічого, відповідів не дають. Я плюнув та й покинув. Коли чую кажуть ті, в кого я був у хатах: «Бач який 
розумний, випитав весною (весняний обпит), а тепер і понакладали на нас такий страшений налог»... Попрохав я тоді голову сільради покликати 
цих громадян до управи «не на статистику, а так, староста требує»... Прийшло до сільради чоловіків з 10, жінок було з 5. Балачок особих не 
розводив, а зразу прийнявсь до діла. З першим прийшлось важко: «А хиба я там знаю, скілько його вродило. Я його не важив. Хто його зна?». З 
другим — легше. З третім зовсім легко. Далі — справа пішла «як по маслу». Виявилось, що всі знають, скільки було пашні, скільки соломи. Скільки, 
навіть цибулі, капусти пудів уродило на клаптику. Тут же й сільстатистик сидить. Тоді, як закінчили, секретар сільради й каже: «От бачите — 
до сільстатистик — вам вони не хотіли розказати, бо ви їх налякали. А їм вони все виклали». Да, багато ше треба з'ясоване, багато впертої 
праці треба, щоб селянин зрозумів завдання статистики і не лякався її. Але насамперед треба, шоб самі райцентри зрозуміли завдання й потреби 
державної статистики, щоб уділили їй, я вже не кажу більше, а хоч би, скільки-небудь уваги. Що таке райстатистик при райвиконкомі? — П'яте 
колесо до воза - Приший кобилі хвіст. Чи має він своє місце, будь який столик або що, не кажу вже про шахву, де б статистик склав свої картки 
демографичні? Так і тягає в торбині всю свою «канцелярію», так і бігає по кімнатах: там притулиться — його прогонять, туди піде — писати нема 
чим. Чи приймає участь райстатистик по положенню, ухваленому ВУЦВК 3/Х 24 р., в засіданнях райвиконкому? І в заводі цього нема. Навіть на 
глузи підняли б: щоб якась там «статистика». На зборах, поширених пленумах не уділяється статистиці хоч 10 хвилин про завдання, або будь-які 
спостереження? Ні й ні. Зрозуміло тому, що село не тільки не знає завдань статистики, а навіть боїться її, я тому і перешкод при переведенні 
праці - скільки хочете. Тому на осінній обпит, щоб правдиво і доцільно його перевести треба не 25 днів на район, а 2 — 3 місяці, що обпитати 
500 господарств. Райстатистик Андрій Мартиненко. Гребінський район, Білоцерківської округи, на Київщині.