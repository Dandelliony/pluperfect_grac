Нова велика втрата.

Жорстока, невблаганна смерть вибила своєю страшною косою одну з найчільніших, одну з найвеличніших поетатів серед невеликої лави працьовників на вкраїнській ниві. Перетяли нитку життя одному з найдорогоцінніших синів матері Вкраїни. Від удару вістря її перестало битися велике й міцне серце, повне безмірної любови до людей і до рідного краю; навіки склепилися ясні очі, що світилися великим розумом, щирою правдивістю, великою енергією й рішучістю, навіки згорнулися на грудях руки, натружені невсипущою працею... На українській ниві не стало велетенської постаті Бориса Дмитровича Грінченка. Під свіжим вражінням сумної звістки про надзвичайно тяжку велику втрату трудно писати, трудно зібрати одразу думки докупи, трудно вбгати їх у звичайну форму, хоч до цієї сумної звістки всі підготовлені, здається, були заздалегідь, бо з далекої чужини надходили що разу чутки все більш та більш непевні. Невблаганна смерть прийшла не нагло; вона підкрадалася потихеньку до покійного і вже давно зазирала йому у вічі. Проте думка й почуття не можуть відразу примиритися з фактом смерти славетного діяча. Впродовж тридцяти років невсипущої, великої праці Бориса Грінченка, всі звикли бачити його одмітну, велетенську постать на вкраїнській ниві, на першому місці і всіх вія дивував своєю невтомною енергією й продуктивністю в роботі, за яку роботу він тільки не брався, або якої б роботи на його не накинули; все свідоме громадянство українське, яке розуміє вагу й значіння тієї доби, що ми тепер переживаємо і яке вміє шанувати й поважати таких видатних діячів, яким був покійний Грінченко, з глибокою повагою і щирою любов'ю дивилося на величню постать його і жадало довгі роки бачити цю постать такою ж міцною й незломною, такою ж невтомною, енергійною і могутньою, якою її бачили всі завжди і всюди... Але... буря страшніша міцному й величньому дубові, ніж похилому, невеликому дереву. В одну мить вона ламає його і розбиває на скалки... Буря життя одразу також зламала Бориса Грінченка. Ного не стало в протязі одного року. Ще навіть з початку минулого року, коли тільки прокинулися перші ознаки тяжкої хвороби, ніхто не міг думати, що за плечама в Грінченка стоїть вже смерть і заглядає йому в вічі. А тимчасом вона стояла... Грінченко згорів, як свічка, впродовж одного року. Впродовж одного року, в розцвіті віку й сили, не стало великого, запопадливого працьовника, який майже тридцять літ, не випускаючи з рук плуга, орав українську ниву. Впродовж одного року не стало невтомного, невсипущого, талановитого сівача, що обсівав цю ниву добірним, дорогоцінним зерном... В протязі одного року не стало щирої й великої душі, щирого й великого серця, не стало щирого й великого сина України. В невимовно-тяжкім горі біля домовини Бориса Грінченка нехай зіллються до купи серця всього свідомого українства, на общирному просторі України сущого! Нехай до глибини душі й серця все свідоме українство перейметься почуттям великої національної втрати!




