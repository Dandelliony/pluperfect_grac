Ліквідація.

У довгім реєстрі адміністративних нагінок за останній місяць увага мимоволі зупиняється над одним фактом, подібного якому давно вже не було в літописях громадського життя. Говоримо про сумну пригоду з татарськими школами в Криму, які мусіли закритись через те, що адміністрація не дозволила їм навчання рідною мовою. Розуміється, з погляду сучасної адміністративної практики істнування яких-небудь шкіл з рідною, не-великоросійською викладовою мовою є абсурдом. Після відомого циркуляру про инородчеські товариства ні в кого не могло лишитись ніякого сумніву що до погляду уряду на національне питання. Тому пригода з татарськими школами нічого надзвичайного собою не показує. Це факт того ж порядку, що й закриття „Просвіт“, освітних инородчеських товариств то-що.
А все ж якось тяжко й сумно на душі, наче помер хтось близький і дорогий. Бо справді, татарська національність, як і всяка инша недержавна народність, не може нам не бути близькою й дорогою, а її національні втрати не можуть не турбувати нас. Тому цілком природно, що звістку про закриття татарських шкіл зустрінуто було в українських колах з почуттям глибокого жалю. Та є ще один бік справи, менш платоничний і більш для нас важний. Одним із наших чергових національних завдань є здобуття школи з українською викладовою мовою. Великих надій на близьке здійснення цього нашого завдання ні в кого з нас, розуміється, не було, бо тепер взагалі не час для снування рожевих ілюзій і „безссмысленныхъ мечтаній“. Пригода з татарськими школами ще раз і рішуче підкреслила, що українська школа це питання не найближчого часу. Не туди тепер котиться колесо російської історії. 
Представники татарських громад заявили адміністрації, що скаржитимуться перед Державною Думою й прохатимуть її дозволити їм зоставатись при своїх національних школах по старому. Це знов ілюзії, й цілком безпідставні. Дума не має ні сили, ні охоти йти проти курсу, визначеного урядом. Правда, мусульмане мають у Думі своїх свідомих представників, свою мусульманську фракцію, яка напевне внесе з цього приводу запитання, чи, у всякім разі, виступить в оборону прав свого народу. Ми, на жаль, не маємо й цього. Але фактично становище всіх недержавних національностів у Росії тепер однакове, як тих, що мають у Думі своїх представників, так і тих, що не мають. І як тим, так і другим лишається тепер одне; всіма силами поринути у внутрішню культурну органичну працю.

