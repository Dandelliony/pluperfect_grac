   Всякі звістки.

   ПЕТЕРБУРГ. Конфісковано „Русское Знамя“. 
   Увільнено пензенського губернатора Кошко. 
   Синод не згодився з Гермогеном про анафему „крамольним письменникам“. Звістка, що замісць Немешаєва призначено буде Козирева,— неправдива. 
   На більшість служащих по матеріальній часті п.-з. залізниць, обвинувачених за зловживання, наложено буде адміністративну кару. Тільки одного оддадуть під суд. 
   Тяжко занедужала Вєра Засуліч. 
   З Вільни повідомляють, що з наказу судової влади припинено газету „Курьеръ Литовскій“. 
   ВАРШАВА. Приїхав робити далі ревизію сенатор Нейдгардт. Одбулось перше засідання ревізійної комісії. 
   Оштрафовано газету „Искра" на 100 карб, і тижневик „Семейные вечера“ на 50. 
   В Лодзі багатьох потрушено і арештовано: розшукують експропріяторів, що зробили грабіж на ст. Відзев.
