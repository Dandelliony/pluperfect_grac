Новий роспис.Цими днями опубліковано для загальної відомости проект роспису державних прибутків і видатків на 1911-й рік. Сподіваючись дати докладнішу оцінку нового роспису тоді, коли Дума приступить до обміркування кожного з його розділів окремо, ми тут подамо тільки де-які загальні уваги для вияснення загальних тенденцій бюджетової політики нашого міністерства фінансів. Суму звичайних прибутків на 1911-й рік міністерство визначило в розмірі 2.669.575 тисяч карб. проти 2.580.064 т. к. у 1910 р. Виходить, що з народу в наступнім році мають зібрати на 89.511.419 т. к. більше проти суми цього року. Далі, надзвичайні прибутки визначено в сумі 12.400 тис. карб., так що всього державних прибутків у 1911 р. має бути на суму 2.681.975 тис. карб. Опріч того, до прибутків наступного року причисляється ще 11.376 тис. карб. з запасів(„свободная наличность") державного казначейства, так що в остаточнім вигляді вся сума державних прибутків у 1911  р. має досягти 2.693.351 тис. карб. Коли згадати, що на біжучий 1910-й рік цілу суму державних прибутків визначено тільки в розмірі 2.591.688 тис. карб., то побачимо, що наступний рік несе з собою нове збільшення прибуткового бюджету російської держави на 101.663 тис. карб. Само собою розуміється, що в такій самій мірі збільшується й видаткова частина роспису. Суму звичайних видатків визначено в розмірі 2.545.924 тис. карб.,— більше проти суми біжучого року на 75.888 тис. карб. Так саме збільшено й сумму надзвичайних видатків на 25.775 тис. карб. (усього 147,428 тис. карб.). Усього ж державних видатків у наступнім році має бути на суму 2.693,351 тис. карб., — цеб-то більше проти попереднього року на 101.663 тис. карб. Це вже у пятий раз нам доводиться писати з приводу бюджетової політики російського уряду. Що-разу новий роспис показує нове збільшення загальної суми бюджетової й що-разу ми виступали проти такої політики. Доводиться те саме сказати й тепер. Воно, розуміється, держава не стоїть на однім місці: зростає число людности, зростають державні потреби тощо. Але це було б справедливо тільки в тому разі, коли б російська бюджетова політика зразу не була поставлена на хибний грунт. Коли б, скажемо, у початку 900-х років сума російського бюджету досягала  1 миліарда й що-року до цеї суми додавалося б по якому-небудь десяткові милійонів-тоді це була б річ нормальна. Але Росія з першого дня свого свідомого істнування жила вище своїх коштів. Таким побитом, наш державний бюджет вже в початку 900-х років переріс 2 миліарди, а тепер що-року він зростає мало не на сотню милійонів карб. Куди ж це ми дійдемо через який небудь десяток років?    Ще одне оправдання могли б мати наші фінансісти. Потреб наша держава справді має багато. Селяне бідують без землі й заробітків, робітники не мають ніякого забезпечення на випадок хвороби чи старости, школа народня перебуває в повнім занепаді, промисловість і торгівля збудовані на нездоровім грунті протекціонізму, і т. д., і т. д. Отже коли б уряд раз-у-раз збільшував бюджетовий тягарь, аби полагодити всі болячки нашого державного життя — тоді це ще мало б певне оправдання, хоча і в таких випадках розумна економія часто дає кращі наслідки, ніж широке розкидання грошей.  Нічого подібного ми, одначе, в даннім разі не бачимо. На що підуть ці нові десятки милійонів? Суму звичайних видатків, як ми бачили вище, збільшено на 76 милійонів карб. Ці гроші насамперед підуть на збільшення морських сил (24 милійони карб.), на землеустройство (16 мил. карб.), на міністерство внутрішніх справ (7 мил. карб.), на синод (З мил. карб. ) і т. д. Можна сказати, що росписи цих міністерств, опріч хіба хліборобського, й досі були занадто великі, так що нема ніякої потреби давати їм додаткові асігновки. А що до міністерства хліборобства, то прінціпіяльно нічого не можна було б мати проти збільшення його роспису на скілька милійонів карб., бо потреби нашого сельського хазяйства, особливо — дрібного, селянського — дуже численні та пекучі, й справді не гріх би задовольнити їх. Але не на це підуть ці 16 додаткових милійонів: їх призначено переважно на краще переведення закону 9 ноября.   Правда, міністерству народньої освіти також призначено додаткових 16 милійонів карб. І тут можна було б тільки радіти з приводу такого додатку, коли б ці гроші й справді пішли на освіту, а не на те, що до неї мало зовсім торкається.   Суму надзвичайних видатків також збільшено на 26 милійонів. Тут навіть і номінально нема чого шукати таких видатків, як напр., на освіту, чи на землеустройство. Ці 26 милійонів поділено так: департаментові залізнодорожних справ 32 милійони карб., головному артилерійському управлінню 8 мил. карб., головному інженерному управлінню 7 мил. карб., головному військово-санітарному управлінню 399 тисяч карб. і державному контролеві 103 тис. карб. Тут ми налічили трохи більше 26 мил. карб., але з наведених чисел треба відкинути ту економію, що буде по инших інституціях, так що в результаті буде як-раз 26 милійонів додаткових видатків у групі самих тільки надзвичайних.   Таким чином, усі додаткові видатки 1911 року, більш або менш корисні для народу, можна було б звести до яких-небудь 25—30 мил. карб., але ні в якім разі не до 100 з лишнім мил. карб., як це зроблено в росписові. А коли б на де-яких торішніх видатках ще було зроблено хоч маленьку економію, тоді лехко можна було б звести роспис 1911 року в тій самій сумі, в якій його зведено на 1910-й рік. Воно, власне, й це невелике щастя, але ми вже більшого не вимагаємо —хай би наш бюджет став на скілька років хоч на тій точці, на якій він стоїть тепер. Варто було б дати народові перепочити хоч трохи й не обтяжувати його все новими й новими оплатками.    З цього погляду ми й не можемо вважати новий роспис більш або менш задовольняючим. Сам міністр дуже з нього задоволений і в кількох місцях поясняючої записки підносить, що „осягнено бюджетової рівноваги”, що „бюджетове господарство наше поправилось і стало на певний шлях" і т. д. Для міністра фінансів бюджет буває ідеальним, коли з бухгалтерського погляду його зведено акуратно і без дефіціту. А людність воліла б бачити менше акуратности, але більше полехкости, а доки цього не буде, доти вона либонь не дуже радо зустрічатиме щорічні міністерські росписи. П. А.