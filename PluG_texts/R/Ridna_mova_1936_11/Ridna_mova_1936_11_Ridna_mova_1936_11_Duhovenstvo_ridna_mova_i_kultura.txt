Духовенство, рідна мова й культура.
З великим моральним задоволенням прочитала я в 44-м числі „Рідної Мови“ заклик Сільського Священика з Волині до пастирів духовних, і хочу ширше застановитися над виразом: „наш народ у своїй масі такий іще темний і безпросвітний, такий безпорадний, що на обов’язку кожної інтелігентної людини лежить тягар цей народ піднести на вищий щабель культури, усвідомити, навчити, виховати й ушляхетнити“.
Святі слова ! І на сторожі коло їх мусить стати священик, як провідник, що знаходиться в тісному зв’язкові з громадою села. Не той священик-урядовець, а той, що дав багато гарних сторінок для історії української церкви, що самоцвітами розсипалися серед пожовклих паперів різних архівів як церковних, так і громадських. Скільки там заховалося дорогих українському серцю традицій!..
Видобути їх звідти, з куряви й цвілі на світло денне, віддати народові, щоб далі плекав їх на славу краєві, — це завдання священика.
Розказати народові про багатство й високій розвиток його мови й культури, щоб не відвертався він від неї з погордою, яка виникає з несвідомости, й не втікав до чужих „вищих“ у його розумінні. А багатство нашої культури, мистецтва взагалі й церковного зокрема може сказати багато думці народу й викликати безліч пожаданих рефлексій.
Сягнути тільки до джерел, що пробиваються серед скель, дзюрчать, вириваються водограєм із нетрів нашої пребагатої землі, й тією свіжою, чисто-кришталевою водою охристити наново душу народу. Хай не говорить він у своєму пригнобленні, як у байці про Андріяна — багатиря й Надію прекрасну: „Земля наша бідна, люди ми злощасні“.
Ні! Треба змусити його зрозуміти істоту й виголосити: „Земля наша чарівна, люди ми долі щасливої, обернути її тільки лицем до себе“. І міць вступить ув їхні душі, й почнуть рости їм крила, що занесуть далеко й покажуть край вищих світовідчувань народу.
Тоді б і ті священики, що вийшли з тієї ж землі, виросли ще з її стародавніх соків, тільки з незнання своєї мови й культури відсахнулися від неї й убралися в чужу шкаралупу, — почувши могутній заклик славних традицій, відкинули геть помилково зрозумілий запліснілий консерватизм, видобули зо дна душі своєї дрімливі інстинкти любови до свойого краю й народу, й стали йому правдивими, рідними пастирями.
А цих дрімливих інстинктів патріотизму заховалося багато всюди, як вірно-характеристично схопив був їх С. Черкасенко в одному своєму оповіданні. Герої-священики й їх родини, що бояться навіть самого ім’я Шевченкового, як „бунтаря й крамольника“, і збірку на його пам’ятника вважають за державний злочин, а в товаристві тільки й просять пісень: „Реве та стогне Дніпр широкий“, „Як умру, то поховайте“.
їхній патріотизм іще був у стані зоологічному, й тільки підсвідомо повертався до рідних пісень, хоч іще не прийшло зрозуміння Чину. Схована українська душа вимагала свойого задоволення, а чужа шкаралупа старалась її заховати й налякати страхом перед „крамолою“, щоб звідки не виглядала.
Історик - професор священик Н. Теодорович мав також ту приховану українську душу й незмірну любов до свойого краю, а Волині зокрема. Вона ввесь час неслухняно виглядає між рядками його дослідів, писаних із мусу російською мовою. Там між у ряди-годи киненими словами: „Україна“, „Малоросія“, „южно-русскій край“ ходить українець. Через усі його праці пересотується червоною ниткою прив’язання до старих наших традицій, шукання в них правди української.
Дуже зворушливе й будуюче одне оповідання І. Франка. В ньому старенький сільський священик, що, здавалося, забув у глухій стороні про всяку культуру, за покуту, замість клячання, каже селянам засаджувати ліс, дороги, упорядковувати їх, чистити подвір’я; молодят, що закладають родину, враз із заповідями заставляє вчитися грамоти. І не було в його селі ані піятик, ані непорядку, ані неграмотних, — цвіла культура й добробут.
Та ті священики і діяльні, і бездіяльні були давно, коли ще не було великої свідомости національної, коли кульмінаційним пунктом націоналізму був регіоналізм, а часопис був рідким гостем. Але регіоналізм ХІХ-го віку, викупаний у Тарасовім купелі, освячений миром визвольних змагань, породив націоналізм ХХ-го віку. Сьогодні й свідомість є, і преси доволі, тільки поле все ще лежить облогом, і чекає орачів - пастирів, що були б відважні, як старі запорозькі пастирі, мудрі, як змії.
Мусять вони думкою своєю орлом літати понад мислями своєї пастви, відчути небезпеку тих, що блукають у густому лісі життя серед роздоріжжя, вихопити їх ізвідти й повести на високу гору, щоб показати багатство душі, а особливо тієї вимріяної душі українського народу, й оздоровити їх нею.
Ця свята, відповідальна праця напевно окриє не одне чоло тернами, переплетеними в осяйній авреолі, але той, що проповідує науку Христову, мусить іти за Його наукою й вірити, що щирою вірою й чином навіть гори можна пересунути з місця.
Варшава. Євгенія Янчевська.