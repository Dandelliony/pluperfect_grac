Життя мови. 
Крім перестарілих граматик, що їх уже навіть і в школі не вживають, нема в нас рішуче ані підручників, ані допомічних книжок до навчання української мови. Навіть і в «Записках НТШ» дуже рідко появляються наукові статті з ділянки українського мовознавства. Одним словом пустка, і тільки одиноке В-во „Рідна Мова“ надолужує ці недостачі, й інтенсивно працює від 4 років, видаючи журнал і окрему Бібліотеку. З тим більшою цікавістю розглядаємо невеличку книжечку д-ра Велигорського на так дуже
потрібну й обов’язкову в сучасній школі тему, як життя мови, чи скоріш життя слів (виразів).
Авторова праця перша в нас із цієї ділянки, якщо не рахувати окремих статтей і завваг на цю тему, що їх поміщувала й постійно поміщує „Рідна Мова“. І цю саме обставину треба мати на увазі, що завдання автора було важке, бо він мав тільки чужинецькі зразки, а своїх дуже мало.
У своїй праці автор говорить про зміну значення слів, обсяг і зміст слів і їх
різні значення, далі про тропи з поетики, чуттєве забарвлення слів, про народню етимологію, гомоніми й синоніми, вплив історії, середовища й культурних ділянок на мову, про забуті слова й новотвори.
Метода авторової праці здебільша добра, уклад її досить добрий, може тільки сам виклад для учнів не скрізь ясний (стр. 5, 6, 8, 13 про метонімію, 20 про іронію), але тут може з’ясувати все в школі вчитель. Мова праці чиста й літературна, хоч можна мати деяке застереження в справі поодиноких слів і речень (напр. слово руйнівник, або „случай“, що його треба рішуче викидати). Для шкільного вжитку (цього вимагають шкільні програми) потрібні три окремі розділи про архаїзми, варваризми й провінціялізми, далі треба би згадати про вплив давньої книжної мови на сучасну літературну мову, а вкінці про вплив останньої війни й післявоєнних обставин (напр. суспільно-політичні устрої), про вплив техніки й спорту останніх часів на мову різних народів і зокрема українську.
Автор свідомо дає приклади з буденної мови, й дуже рідко цитує поодинокі слова з літератури. Мені здається, що деякі розділи вимагають доконче гарних прикладів із літератури. Додатньою сторінкою праці є подавання вправ для учнів, одначе ці вправи часто дуже загальні, й учень не зможе їх самостійно виконати, як це повинно бути (напр. стр. 10, 11 і ін.). Кращі вправи, що в них автор подає матеріял для розсліду, й учень орудує вже цим матеріялом. Поодинокі відступи й розділи праці треба для ясности й прозорости нумерувати. Загально книжечка досить цікава для учнів, а зокрема цікаві кінцеві уступи (стр. 27-31). Вульгарні слова краще викидати. Наукову літературу своєї теми використав автор досить широко, хоч не взяв (чи може не мав часу взяти) на увагу того цінного матеріялу, що його помістила „Рідна Мова“. Деякі слова й фрази, що їх автор наводить, належать скоріш до польської мови, а в нас їх запозичують, — це треба було зазначити. Найбільш разить велика скількість друкарських похибок (усіх більш, ніж ЗО). Розумію, що автор друкував свою книжечку в провінціяльній друкарні, а все таки повинен був краще допильнувати поправного викінчення друку. При кінці повинен бути спис похибок.
Не зважаючи на всі вичислені недостачі, праця д-ра Велигорського цінна й корисна для нашої школи, й тому наші вчителі української мови повинні вживати її при навчанні в школі. Треба ще раз зазначити, що це перша в нас праця з ділянки життя виразів і української семантики, а щодо недостач, то автор зможе їх виправити при другому виданні.
Перемишишль. Євген Грицак. 

