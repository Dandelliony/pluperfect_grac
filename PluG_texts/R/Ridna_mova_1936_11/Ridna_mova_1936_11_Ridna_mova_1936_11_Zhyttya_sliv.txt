Життя слів
Нема повстало з немає, немаєш, як польське niema з niemasz. В старій нашій мові я не стрічав форми нема, скрізь панувала „немаєш“ або „немаш“. В Крехівськім Апостолі 1560-х років постійно знаходимо тільки „немаєш“, рідко „немаш“, напр.: Чи немаєш межи вами мудрого, Правды в нем нимаєшь . В XVII віці в наших пам’ятках панує „немаш“. Учительна Євангелія 1637 р.: Над лакомцу нѣмаш незбожнѣйшог, Нѣмашъ заисте нѣчого, Жадного пожитку нѣмашъ. Тріодь 1642 р., передмова: Жаднои речи нѣмашъ. Тріодь львівська 1664 р. передмова: Ничого нѣмашъ над медь солодшого. Метрика 1687 р. ч. IV л.: Жаднои нѣмашъ маєтности. Стародубські судові акти : Чи немашъ товариша, Спыталъ, ежели єсть Плитка дома, отказали. же немаєш. Пор. у Т. Шевченка: Бігма, чортма, тут „ма“ з „має“. Пор. мабуть із „має бути“.
Неохайний див. нехай.
Нехай цікаве слово своїм повстанням: походить від стародавнього „хаяти“ — дбати, турбуватися, клопотатись; таке значення позосталося в сербськім „хати“ і др. Приказовий спосіб: хай. Але слово частіше з „не“: не хай — не клопочись, не турбуйся. Через дуже часте вживання форма приказового способу вже не відчувається за дієслово, й слово стало якби часткою, що може в нас скорочуватись у „най“, часом із польського „нех“. Старе наше значення „хаяти“ клопотатись позісталося ще в „неохайний, неохайність“ - дбає, недбайливий. 
Старого „хаяти“ — турбуватися нема вже в нас, але зате позосталося „нехаяти“ — не турбуватися, що його подає (з „Хиба ревуть воли“ П. Мирного) Словник Б. Грінченка. Звідси й „н́ехтувати“ — легковажити.
Негайно (несподівано) див.  очайдух. У Ю. Шкрумеляка, „Огні з полонин“: Звіялася негайно хуртовина, Ти таки тремтиш від тої негайної появи.
Н́ині, гр. vоv старосл. ны́нѣ, увесь час визначало тільки „тепер“, nunc, а не „сьогодні“. Так само „нинішній“ — це теперішній, а не сьогоднішній. Але в західньоукр. говорах дуже поширене „нині“ — сьогодні, нинішній — сьогоднішній, чого зовсім не знають східноукраїнські говори. У нас часом ц.нынѣ перекладають „нині“; це помилка, бо наше „нині“ — це сьогодні, а церковне — тепер.
Н́івець, внівець повстало з давнього „ні въ чъ“, цебто „ні в що“ (з „ні во что“). Пор. Лютеранський Катехизис 1562 р.: в ни во што; Литовський Статут 1588 р.: в ни во што . Але підо впливом польського „w niwecz“ наше слово змінилося на „внівець“. В Київській Учительній Євангелії 1637 р. читаємо: в нѣвеч обернешся. З цього пішло й „нівечити“ — обертати в ні в що, псувати.
Hікч́емний повстало з давнього „ні к чему“, цебто „ні до чого“. Перше значення „ні до чого не спосібний“, нічого не вартий, пізніше — зіпсутий морально. В Крехівськім Апостолі 1560-х років слово це вже має обидва значення, як і польське nikczemny: Тѣло наше никчемноє, Мовеня о речах никчемных повстегай.
Німець. Дуже поширений здавна слововивід цього слова від „німий“ — той, хто говорить незрозумілою мовою, в протилежність „слов’янину“ (хто говорить мовою зрозумілою). Але хіба тільки германці говорили незрозумілою нам мовою? Проф. Г. Ільїнський виводить це слово від *nêm, „пастух, номад", а „слов’янин“ від *slovа „оброблена земля, землероб“. Див. слов’яне.
Нісенітниця (дурниця, абищо, теревені) повстала від говорити „ні се ні те“.
Н́ота, з лат. nota знак — чи письменний чи музичний; польське nuta музичний знак з лат. nota, потім nota — nuta (Ä. Brückner. Sl. etym). В Галичині панує „н́утa“ знак музичний з польського nuta; в Вел. Укр. тільки „н́ота“. Звідси й „нот́ар“, „нот́аріюс“ — перше значення було: писар, стенограф; звідси ж: нотув́ати, н́ота, нот́атка, банкнот і т. ін.
Н́ужа — збірна назва замість воші. Походить від давнього н́оужда — біда, горе, печаль. Від нужди нападає на людину вошва, а тому нужа стало визначати й воші. Пор. приказку: Слабу люд́ину н́ужа нападає.
