Мої рідномовні сумніви.
1. Талан — талант — талановитий. Коли б не те третє слово, я згодився б уживати немиле для уха „талант“, бо знаю, що талан і талант — не все одно. Але чому ж не кажемо талантовитий? Ото ж перенесім відпад т також на талант і будемо мати „тал́ан“ з двома значеннями, та ще й без того неприродного наголосу, що чується в Галичині: т́алант. Можливе це тим більш, що тал́ан — доля з хистом майже покриваються. Досить тієї забобонної „бездольности“. Люд́ина сама „коваль своєї долі“, а „безталанний" той, що нездара!
2. Чоловік — муж — заміж — замуж — мужик — людина. „Наробишся, чоловіче, аж...“, „Чоловіче, бійся Бога, що робиш..." „Був собі чоловік, а в нього три сини“. „Кажу тобі, чоловіче, горе та й годі"! Це не галицизми. Чому ж „чоловік“ — це тільки муж? Так, воно вживане частіш, ніж „муж“, але не менше часто виступає й у значенні людської одиниці, бо й жінки — бува — кажуть про себе: „Через людські язики не можна чоловікові й на вулицю вийти" (схід). „Людина" ж, це вислів головно інтелігенції.
Зате рівнобіжно з „чоловіком" виступає „муж" і „мужик“ у тому ж самому значенні: „Ой мужу ж мій, мужу..." „Била жінка мужика..." „Сіяв мужик просо - жінка каже мак". Чому ж тоді „заміж", а не „замуж"? І на сході, і в Галичині я чув „замуж“, а „чоловік“ = муж уживається і тут і там рівнобіжно з „чоловіком“ = людиною.
Мені здається, що синоніми збагачують літературну мову, й усі наведені слова можна б у ній залишити. Непорозумінь не може бути, бо зміст речення запевнює недвозначність виразу, зате їх багатство дозволяє нам на далеко йдучі нюанси в передаванні різнозначних думок.
3. Конечно — конче. Обидва вислови чув я між людьми, але „конче“ багато частіш. А що тієї форми ні в поляків, ні в росіян немає, тоді як „конечно“ з польським рівнозвучне й рівнозначне, а російським рівнозвучне, хоч не дуже рівнозначне, то, здається мені, що без шкоди можна його зовсім викинути й уживати виключно „конче“, тим більш, що воно краще гармонізує з загальною нашою вимовою, ніж „конечно“. Сприкметниковане „конечний“ заступити через „конче потрібний“, або „необхідний".
4. Надзвичайно (-ий) зачасто уживане видається мені за сильне. Щось „надзвичайно велике“ — то таки таке, чого в світі не буває, а вже „незвичайно велике“, це вже трошки менше, а от „дуже велике“, то так собі, буває, хоч і не частенько. Ці три вирази я переплітав би в мові.
Sierpc.	Я. Романенко.
P. S. В літературній мові часто пишуть „тал́ан“ замість „тал́ант“, наголос тільки тал́ант, ніколи т́алант. „Чоловік“ у значенні „люд́ина“ часте в літературній мові, — не треба тільки зловживати „чоловіком“ там, де його краще заступав „люд́ина“. Архаїчного „мужа“ вже не вживаємо, крім мови величної (напр. у перекладах Євангелії і т. ін.). Слово „мужик" зовсім вийшло з ужитку. Панує „заміж“ (замуж > замОж > заміж), але в народній мові „замуж“ дуже часте. 
Іван Огієнко.

