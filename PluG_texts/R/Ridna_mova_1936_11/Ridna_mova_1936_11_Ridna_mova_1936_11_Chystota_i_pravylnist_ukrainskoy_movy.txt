                                                                                       Чистота й правильність української мови
 60. „І для слави пливете високо й сміло соколами“ (33). Чому: для слави, а не: до слави, по славу, на славу, або: за славою? Поет вибрав (знов муза-збиточниця) якраз незвичне й трохи чуже. Бо що ж воно значить: плисти високо ...для слави? заради слави? задля слави? щоб здобути славу? тоді: до слави
—краще виконає те завдання. А слава — не дама середньовічного лицаря, що то він для неї на турнірах змагався.
 61. „Ви шестокрильцями із роду не слабосилого“(ст. 34). В такій синтаксичній конструкції треба додуматись пропущеного: стали, поробилися, як напр.: великими панами, зрадниками, блюдолизами. Справді ж повинно бути пропущено — як завжди — є (були); тільки в цьому випадку складня вимагає речівника (чи його намісника) в назов-ному, не в орудному, — напр.: він зроду характерник, чаклун, вона відьма, відьомського кодла. Конструкція з назов-ним залишається й тоді, коли слово „бути“ не пропущене:
Такий був музика Пейсах Лейдерман
(Мод. Левицький: Щастя Пейсаха Л.).
Якби я був лицар і мав панцир добрий 
(І. Франко).
Якби я не дурень, що лиш в думах кисне 
(І. Франко).
Чи вік протиняюсь, один промандрую 
(П. Грабовський: Мандрівець).
 62. „Хіба ж ви не волості здобули княжі звитяжним жеребом вояцьким? Що ж золоті шоломи ваші" (ст. 34). Перша увага. Потрохи зміняється сенс речення, коли заперечення не віднесене до волості, замість до „звитяжним жеребом“, бо в оригіналі: хіба не звитяжним жеребом здобули ви... і т. д. Друга. Слово „вояцький“ не підходить до стилю поважного, взагалі на тлі епосу XII в. воно якесь регіональне. Це те саме, що: жовнірський, т. зн. такий, що стосується до жовніра (слово західньоукраїнське). Маємо ще: військовий — це такий, що стосується до війська (І. Огієнко: Словн. м. сл. 19), воєнний — такий, що стосується до війни (там же), але ніодне тут не годиться. Думаю, що найкраще можна б передати це місце одним із цих сполучень: жеребом бойовим, жеребом - війною, жеребом - борнею (жеребом-боєм-боротьбою). Третя. Не: що ж ваші золоті шоломи, тільки: де ж ваші золоті шоломи. Так буде ясніш.
 63. Неясне місце стало ще більш неясним. В оригіналі не знаємо, хто говорить до Ізяслава, в переспіві він сам: під щитами, порубаний мечами, ллючи кров із ран, — промовляє: Князю, галич твою дружину прикрила крильми... Якщо не дивуватись уже, що Ізяслав порубаний промовляє, тоді таки дивуватись треба, кому він це говорить. Чи сам собі?
 64. „Сокирами брами розмів“ (ст. 37). Що таке: розмів? від мести, розмести, чи: метати, розметати (в літ. мові рідке)? Перше невідповідне, а в другому форма була б не така; двох форм ідентичних від а) розмести, і б) розметати, в часі минулому нема. Може: розвів (розводити руками), або просто: розбив (сокирами).
 65. „І від тіла хижо живу душу вивівають“ (ст. 38). Способове окреслення „хижо“ в реченні: душу від тіла вивівають (до речі: віють, очищають, чи відділяють, як зерно від полови), не згідне зо значенням дієслова, що з ним
воно зв’язане. Бо можна хижо скочити, схопити, розідрати і т. п., але не вивівати. Якщо порівняння — смерть на бойовищі й віяння на току — мало б бути повне, тоді треба сказати: живо, жваво.
 66. „їх кістки біляві“ (ст. 38). Ми вже бачили раз таке розведення барви (вовки сіряві), і ще раз зазначимо, що така зміна віддає ненатуральністю епітету. Література знає: у мертвих білі кості, у живих жовті кості.
Біле тіло козацьке-молодецьке коло жовтої кості пошмугляло (Дума: Плач невольників на каторзі).
Тут тобі не ходити, білого тіла не в’ялити, жовтої кости не млоїти (Леся Укр.: Лісова Пісня).
А салдацькі білі кості под снігом лежать (Воєнна пісня).
 67. „Та душа в відважнім тілі, хоч і віща, він ізчаста зазнавав біди й нещастя“ (ст. 38-39). Трудно скорочувати зложене речення, що без допомічних речівників і поясняльних частин ставить ув один синтактичний зв’язок два різні роди (чоловічий і жіночий): душа віща — він зазнавав... Треба одного роду зректись, або дати поясняльні частини: а) душа віща зазнала нераз нещастя, б) хоч і віща душа була в його тілі, проте нераз він зазнав нещастя.
 68. „Ой, землі стогнати руській довго, як згадати дні щасливі давні“ (ст. 39). Переставлення в першому рядку — ніби викликане віршовою ритмікою слів — непотрібне, і краще буде: ой стогнати землі..., або щоб чулий трохей вийшов таки непорочно чистий (землі — його трохи зіпсувало б), можна дати множину: ой стогнати землям руським. А замість: як згадати, — ізгадавши. З цього багато користи: мелодійність і милозвучність слова (дифтонг, нема збігу трьох приголосних: -к -зг), стилістично гладше, й синтактично простіш.
 69. „На Дунаю Ярославна затужена кличе, Зозулею самотньою уранці кигиче“ (ст. 40). Форма: затужена — як дієприкм. мин. часу переємн. в. від тужити — таки дуже штучна. Замість неї творимо звичайно сполучення описові: тугою сповитий, в журбі-тузі й т. п. А далі — Ярославна нікого не кличе, вона: плаче, ридає, голосить. В другому рядку бачимо (бо такого дива чути не можемо), що зозуля... кигиче. А тим часом зозуля тільки кукає, кує, співає.
Сидить під тином, мов зозуля, Та кукає, або кричить
(Т. Шевченко: Ми вкупочці).
Е - е ... люлі... 
Питала зозулі, — 
Зозуля кувала, 
Правдоньку казала 
(Т. Шевченки: Сова).
Прилітав зозуленька
Над ними кувати
(Т. Шевченко: Причинна).
Кує зозуля. Б’є молоточком у криштальовий великий дзвін: ку-ку! ку-ку!
(М. Коцюбинський: Intermezzo). 
Не гаразд забирати в чайки голос і давати його зозулі. Як підем по цій дорозі передавати далі, — тоді чайка (паперова) буде кувати, сорока цвірінькати, а горобці може розкудкудахкаються.
 70. „Там рани глибокі стиратиму, скривавлені, на тілі жорстокім“ (ст. 40). Стирати — можна пилюгу, порохи з річей в хаті, учні стирають таблицю в школі, крейда й олівці стираються, металеві гроші — теж, і підошви теж; але рану не стирають, тільки: промивають, о(б)тирають, прохолоджують. — Чого княже ранене тіло таке жорстоке (т. зн. люте, без серця) — Господь його знає. Див. увагу до ст. 30
 71. „У Путивлі над брамою рида Ярославна“ (ст. 40). Певно, що давно можна було ходити, чи стояти, над брамою (пор. башту над брамою в Любартовім замку в Луцьку), та тепер таких брам дуже мало, — тим то й речення таке для більшості не зовсім зрозуміле. Може найвідповідніш було б: на брамі (як: на воротях), бо воно має подвійне значення: а) в брамі, б) над брамою.
 72. „Чом вієш так, розкидуєш стрілки за собою на крилечку легенькому на ладиних воїв?“ (ст. 40). Читачеві ясніш, коли хтось іде й розкидає, а коли віє, то хіба: сіє, розсіває, сипле, розсипає. Та й який же це образ: вітер віє — і за собою розкидає? чи вітер персоніфікований? (де ж те вітрове „за собою“?) І ще цікаво, як можна розкидати на крилечку? зрозуміло було б: з крилечка, або крилечком. Отакі то дива складаються з незручного розміщення слів; бо треба було: вієш-летиш на крилечках.
 73. „Чи мало ж то літать тобі в піднебнім просторі, гойдаючи вітрилами на синьому морі?“ (ст. 40). Дієприкметник часу тепер.: гойдаючи — зв’язує тісніш дієслівні частини зложеного речення, і ставить їх у безпосередню залежність від себе; напр.: ходить, хиляючись, іде, простягаючи руки й т. п. В цьому випадку одне розуміння від другого далеко: літать в піднебнім просторі, — гойдати на морі вітрила. Логічно треба було б навпаки: гойдає вітрилами, літаючи в просторах; бо можна літаючи погойдати й самому погойдатись, але трудно гойдаючи (т. зн. маючи цю головну роботу), ще й кудись (високо) літати. Здається, що цей дієприкм. цілком непотрібний, краще простіш: літать і гойдати.
 74. „О, Дніпре мій, Словутицю, із каменю гори пробив же ти до половців земель неозорих“ (ст. 40). Знову приклад штучного розміщення слів. Зразу здається, що „із каменю гори“ відноситься до Дніпра. Думаю, що вірш ні трохи не буде гірший, як поставити на місці: „із каменю гори“ — пробив же ти гори; а те: „із каменю“ замінити на: „кам’янії“ (чи каміннії), і дати на початок другого рядка замість: „пробив же ти“. Навпаки, поетичність теж виграє через ясніше словорозміщення вірша. - Стилістично бідна теж і недоладна фраза: пробив (гори) до половців земель неозорих. Замість до краще в; замість родового: половців, краще дати прикметник: половецькі. І вийшло б гладко: ...в половецькі землі неозорі.
Рівне.	Б. Кобилянський.