Український правопис на Закарпатті.
Проф. О. Мицюк зробив у своїй рецензії на ужгородський „Науковий Збірник“ т. XI (див. „Наша Культура“ кн. 19 ст. 717-718) замітку, що я автор „чудернацького правопису для закарпатських українців, а сам же друкую свої праці загально-українським правописом. Це знак того, що з тим правописним архаїзмом час би вже й на Закарпатті закінчити“. Мушу признати правду проф.Мицюкові, що на теперішні часи згаданий правопис і чудернацький, і архаїстичний. Але зовсім не відповідає правді, що я автор цього правопису. Цей правопис — то правопис київського вченого Максимовича,який прийняла Галичина і де він довго держався в публичнім житті, бо галицька інтелігенція, зложена головно з священства, прив’язана була дуже „до святих буков Кирила й Методія“. І від галичан прийняли той правопис південно-карпатські українці (тоді ще, та й тепер „русини“) на доказ, що не цілком погоджуються з великоруським правописом, що його ввели Іван Раковський і почасти А. Духнович. У першій мірі був це місцевий священик Теодосій Злоцький, що написав граматику південнокарпатської української мови на основі марамороського говору в початках 1880-их років, що однак не вийшла (її рукопис знаходиться в бібліотеці Наукового Товариства ім. Шевченка у Львові), а потім із малими діялектичними змінами й традиційними правописними правилами (напр. множ, прикметників на -ź) прийняв її автор кількох підручників для народніх шкіл і мадярсько-руського словника Ласлав Чопей, а потому, по перерві в 90-тих роках, обновив цей правопис на основі Максимовичовій та Головацького, Осадця, теперішній директор учительської семінарії, й основник щиро народнього руху — Август Волошин в р. 1907 у своїм підручнику: „Практична малоруська граматика“ (по-мадярськи).
Коли ж бо з початку нового життя для південно-карпатської частини українського народу стала актуальною справою наука своєю рідною мовою, про яку не всі мали добре поняття, що треба під нею розуміти (а вся майже інтелігенція говорила „матірньою“ мовою — мадярською), не визнавалися в правописах. І коли галицькі русофіли зуміли вже притягнути на свій бік і щирого народовця Августина Волошина, тож тоді годі було заводити український фонетичний правопис. Треба було йти за дорученням Чеської Академії Наук і завести тимчасом етимологічний правопис, уживаний донедавна в Галичині, та з другого боку шукати опертя в домашній традиції. А цією традицією була граматика й правопис А. Волошина з 1907 р., застосований у його підручнику, писанім по-мадярськи в р. 1907. Стан став такий, що треба було рятувати мову, а не форму. Тепер воно інакше. Інтелігенція пізнала нашу літературу, й молода генерація пише загальноукраїнським правописом, але в школі, де місцеві чинники ще не рішають, панує кілька правописів. А стара генерація пише, як знає.
Про цю справу більш напишу до дальшого числа, щоб ширші круги нашої інтелігенції були в курсі справи.
Ужгород	Іван Панькевич.