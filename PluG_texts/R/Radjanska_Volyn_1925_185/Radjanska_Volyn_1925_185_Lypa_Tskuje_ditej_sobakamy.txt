Цькує дітей собаками.
Хто припинить ці жарти? 
Живе у нас, у c. Ворові, Черняхівського району, колишній поміщик, «пан» Заброцький М... Мав він собі колись десятин зо 300 землі та багато будинків. Як прийшла Радянська влада на Вкраїну, земля ця та будинки перейшли до користовання селян. Лишилось «пану» Заброцькому 4 десятини. Зараз у колишньому панському покою міститься школа та канцелярія сільради. 
Але „пан” Заброцький ніяк не хоче погодитися, що селяни, кров'ю заплативши за землю, мають більше права на неї, ніж сам „пан” Заброцький. І він всіляко старається помститися. До відвертої боротьби з селянами він стати боїться, над дітьми ж селянськими він знущається до схочу. 
9-го серпня до канцелярії сільради позбиралися селяни послухати газетку. Прийшли також за ними й діти. Граються вони собі на подвір'ю... Гомонять... Й веселий дитячий регіт далеко луна по селі... 
Не до вподоби це було „пану” Заброцькому (живе він тут же на цьому подвір'ю), бо дитячий сміх не дає йому спати. Ще й від вчорашньої горілки голова не перестала болити. Взяв він та нацькував на дітей своїх собак... Порозганяли собаки дітей, а одному хлоп'яті, Гнату Мацієвському, добре таки ногу порвали. 
А „пан” Заброцький радіє та сміється з того видовиська. 
Це тільки один випадок, що свідчить про „жарти” Заброцького. А подібних є чимало. 
Треба припинити такі вправи над селянськими дітьми. 
Хто б це зробив? 
Липа.