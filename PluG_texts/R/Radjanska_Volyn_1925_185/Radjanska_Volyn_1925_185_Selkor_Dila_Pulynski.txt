„Діла” Пулинські.
Про ці „діла” приходилось не раз писати на сторінках „Рад. Волини", але там різні розслідування закінчуються просто по казьонному. Тому приходиться ще раз нагадати кому слід. 
Ось факти: 
Електрофікація м. Пулин закінчилась тим, що лише стовпи виставлено, і ті похилилися, проведено скрізь дріт, а енергії нема й нема, бо млин (який мав давати ії) малий і дати енергії він не може. До того ще й стоїть часто без роботи. Хіба цього неможна було передбачити раніш „дільцям” Пулин... 
Театр м. Пулин, який вже був описаний також на сторінках нашої газети, кінчився тим, що зараз зачинений стоїть і чекає часу, коли його розберуть, бо від вітру хитається. Затрачено на нього чимало: хмельосушня нова й коштовна та клуня попівська, в два рази більша за театр, та ще й так скілько в лісі дерева забрали на цей театр, але й получився... 
Райкомнезам собі секретаря з Житоміра виписує. Пише: „приїзжай, буде 23 карб. в місяць”, а ставка всього 18 карб. 97 коп., а де ж взяти до 23 карб.?— запитує секретар у голови РайКНС. 
— „Та якось дістанемо, сяк-так, але 23 карб. буде, приїзжай, в крайнім разі своїх дам”—голова КНС каже. Який щирий „комнезам”, своїми грішми розкидається, а де ж то „сяк-так” дістати?
Бракує грошей в скарбниці Райвиконкому, скрізь метушня, на кого звалити? а на того, що вже виїхав... звалюють, а той з Городниці пише: „нагадайте Кас'яну (зампредРВК'у), що гроші, стягнуті від реєстрації релігійних громад, пішли на театр, бо сам їх зампредРВК'у видав”. Пішли по „прямому призначінню”...
Заглянути до столу військового, скільки там є підроблених документів, скільки зловживань... 
Все це вимагає серйозного й уважливого обстеження, бо сліди надалі затруться й заховаються, а ті, хто вчинив це, ще й будуть далі шкодить справі радянського будівництва. 
Селькор.