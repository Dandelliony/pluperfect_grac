ДОПИСИ.
(Од власн. кореспондентів),


С. КОПШЄВАТЕ, на Київщині. Потребительська крамниця. Дякуючи великій темряві, яка ще панує у нашому селі, наші селяне довго не рішалися на всякі новини до поліпшення свого убогого становища, але таки спало на думку нашому бідаку-селянину відкрить у себе потребительську крамницю, до якої вже єсть охочих чоловік з 40—50. Як швидко піде до вінця ця справа, ще не відомо, бо наші людці, спасибі
їм, люблять загібрать жар тілько чужими руками; це раз, а друге те, що у нас немає чоловіка для керування цією справою. Окрім того, ще єсть у нас два чоловіки, котрі держать вже років по 8 —15 приватні крамниці, з котрих вони добре заробляють. І от, як почули вони про потребительську крамницю, то аж помарніли бідні. Вони силкуються всякими способами загальмувати це все, але це їм не вдасться.
М. ОКНА, балтського повіту (на Поділлі). Кооперативне товариство. Збірається і наша інтелігенція заснувати потребительську крамницю: цією справою узявся керувати лікарь земської лікарні. Вже є чимало й членів за писано. Князь А. Е. Гагарин обіцяв зробити на свій кошт будинок під крамницю. Не знати, що то вийде з цього, бо наша людність дуже забита, темна, треба буде дуже довго боротися, щоб привабити її до цієї крамниці. Треба багато працювати, покласти сили й енергії, доки цю справу поставити на ноги. Треба багато терпцю і уміння в цій справі. І наші заснувателі на таке діло сміло ступають. Все таки якось радісніше стає на душі, коли бачиш, що у наших людей є живе діло в руках. Чекаємо всі того дня, щоб одкрили товариську крамницю. 
С. ГІЛЬЦІ, лохвицького повіту (на Полтавщині). Картярі. В нашому селі нема а ні читальні, а ні бібліотеки, зате воно на всю округу славиться картами. Притулок дав один селянин в своїй чайні, яку наші селяне охрестили „кубом", бо там умазаний в піч для гарячої води куб. Грають там наші селяне прямо запоєм і не в хвильку або воза для забавки, а в „банчок", „гарбу” , „стукалку” , а коли грають і в „дурня” то по карбованцю „за дурня!” Грають старі й молоді; є такі що й своєї хати одцурались, —там днюють і ночують. Инші до того входять в азарт, що програють з себе кожух, останнє збіжжя. Один селянин оце перед Різдвом позичив в кредітовому товаристві, що недавно одчинилось у нашому селі, 25 карб., та так козак і не доніс до дому, в Уласа усі й просадив... Прямо стає страшно за наших селян, до чого воно це дійдеться. Дома сидять босі й голі діти в нетоплених хатах, жінки плачуть та проклинають своє безталання, а чоловіки днюють і ночують в „кубові” (їх в нас аж два), п'янствують та програють останню копійку в карти. Якась пошесть тай годі! На книжку та газету наш селянин пожаліє оддать яких небудь десять шагів, а на горілку та на карти, себе, сем’ї не пожаліє! Правда де-ким з освічених селян у нас уже виписуються й рідні часописі—„Рада”, „Село”, читаються книжки на рідній мові; „Кобзарь” Шевченка, „Історія Укр.” Аркаса то що, але яка ще це маленька краплина в порівнянню з тією темрявою, що панує у нашому селі, коли то вже настануть часи, що по селах запанують рідна газета, книжка та будуть замість чайних — картярень, читальні та книгозбірні — сумно, довго ждать!