Слухають дуросвітів
На хуторі Любтові, Городницького району, є баба Магдалена Залевська, що здавна вславилась поміж темним селянством, як „видатна" лікарка. Біля її хати що-дня можна побачити людей, що приїхали лікуватись. Баба Магдалена хворих своїх лікує „святою водицею", яку бере з маленької кринички, що біля її хати. Коли приходять хворі, Магдалена набирає з криниці воду в пляшки, ставить їх перед образами в хаті й шепче якісь молитви. Крім того, над пляшками пророблює якісь таємні рухи. Після цього дає кожному хворому рецепта, як приймати ліки. Крім „свяченої водиці", Магдалена лікує шептанням, викачуванням і наговорами. Давно вже час на таких лікарок звернути увагу, Водосвяцький.
