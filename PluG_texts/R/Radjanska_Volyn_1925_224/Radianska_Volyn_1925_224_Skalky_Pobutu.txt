Скалки побуту.
Взимку треба поглибити виховальну роботу. — Замість вечорниць новий побут заводити.
По новому поховали. Сміялись з нас релігійні старі селяни с. Турчинки, Фасівського району, коли помер у нас комсомолець. — Ось, не вірував у бога, як собаку зариють, почали лепетати. Але не покладав рук осередок ЛКСМ. Хлопці жваво зібрались, пішли до родини, випросили, щоб по-новому поховати товариша. Зібрали кошти на похорон, сплели вінки, оббили чорно-червоним домовину й під згуки жалібного маршу вирядили свого товариша в останню подоріж. У похороні брали участь також місцеві організації. На кладовищі зібралась величезна сила народу. Не нарікали більш релігійні дядьки, не лепетали шептухи після похорону. Рахман.
Пам'ятатимуть роковини. На станції Чоповичи, Малинського району, осередок ЛКСМ святкував роковини свого існування. Непартійна молодь одвідала ювілярів, щоб ознайомитись з досягненням осередку. Але боком вилізло досягнення в молоди. Бо як понапивались, та стали давати чоса всім, то не один, крехтючи, пішов до дому. Довго пам'ятатимуть роковини осередку. Шпилька.
Пусти свиню під стіл, вона й ноги на стіл. Хата-читальня с. Воробієвки, Ляховецького району, була мов те шкло чистенька, біленька. —„А там, де чистенько —й молоди багатенько" — каже прислів'я. Так і тут: що-неділі було повно. Але не довго молодь тішилась із свого приміщення. Парубок Микита Жук, напившись, завів музику й п'яних до хати-читальні й давай гуляти. Догулялись вони до того, що понасмічували, пооббивали стіни та підлогу зблювали. Після того вже й до хати-читальні ніхто не ходить.
Хто приборкав-би молодь села Небіжі? (Фасівський район.). Парубки в селі наклали своє ярмо на дівчат. Бачте,— дівчина, коли її парубок вподобає, не має права ні з ким ні говорити, ні постояти, навіть ні привітатися з другим хлопцем. Коли ж вона це порушить, то не раз вмиється крівлею. Дівчата також не мають права без дозволу хлопців ходити ні до клубу, ні до лікнепу. А коли зайшла одна дівчина раз на лікнеп, то парубок Андрійчук так набив її, що бідна ледве до дому допленталась. Багато отруює молоди проклята самогонка. Напившись, парубоцтво б'є вікна в дівчат та чинить бешкети на вулицях. Ольховий.
Ось, до чого призводить піяцтво. Не встигне смеркнути, як по с. Альбинівці, Троянівського району, вештаються юрби парубків. Всі вони під чаркою та з лайкою. 20-го вересня одна така юрба, а саме —Рожанчук Михалко, Котюк Прохір, Мелники Федось та Петро — пішли до одного селянина й ну битися. Побили вікна, меблі, а нарешті й на ножі перейшли. Дісталось і господарям хати й демобілізованому червоноармійцеві, що випадково ночував. Добре, що наскочили вартові, а то з хлопців були б трупи. Добродушний.
