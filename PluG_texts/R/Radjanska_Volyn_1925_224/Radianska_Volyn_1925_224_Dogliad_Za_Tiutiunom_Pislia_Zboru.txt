Догляд за тютюном після збору
(Відповідь на запитання наших читачів).
Збір. Тютюн, поспівши, має лист бурий, липкий, мов-би вкритий воском. Коли частину листу здавити між пальцями, він ламається. Намічений для уборки тютюн в останній раз у день рубки, або перед цим днем пасинкується. Тютюн, особливо буйно-розвитий і з товстим стеблом, бажано перед зрубуванням розколоти вподовж стебла од верху до низу, не доходячи до землі вершків на 2. Од цього тютюн швидче в'яне й сохне. Зрізувати треба до 12 год., в сонячний день, після того, як спаде роса. Зрізану рослину кладуть листям на землю, а стеблом до-гори. Так тютюн залишають на плантації годин на 5—8 і більше, щоб він добре прив'яв і не ламався.
Складання в шари. Зів'ялий тютюн збирають на плантації в невеличкі купки, потім переносять руками до клуні. В клуні тютюн складають у шари: тютюн кладеться на землю, стеблом в один бік, заввишки до одного аршина. В шару тютюн залишається на ніч. За цей час тютюн втрачав вохкість і, крім того, в йому починається так зване мусування, яке впливає на тютюновий запах, міць, кольор та горючість. В шару тютюн повинен пролежати годин з 12. Щоб тютюн не попсувався, пробують в середині, чи він не дуже нагрівся. Коли в середині між тютюном так гаряче, що трудно вдержати руку, шар перекладають. Верхню частину його кладуть на низ, а нижню на верх. Иноді з одного шару роблять два, складаючи верхню частину його в окремий шар.
Нанизування на глицю. Із шарів тютюн нанизують на глицю. На кожну глицю навішують де-кілька рослин, залишаючи між ними простір у два вершки. Далі тютюн вішають у клуні на рештування для сушки. В клуні теж треба глядіти, щоб між тютюном залишався простір для проходу повітря.
Сушіння. Коли тютюн розвішений був вохкий, то треба глядіти, щоб він не загнив. Тютюн скорше буде сохнути, як-що повідчиняти двері в клуню в гарну, ясну погоду. Навпак —в вохку погоду клуню зачиняють, щоб менш проходило вохкого повітря. Тютюн вважають висушеним тоді, коли стебло тютюну, як його розрізати, не буде вохким. Тютюн здіймають з рештування і спускають з глиць в вохку погоду, бо в суху погоду дуже треться листя. Листя зі стебла обривають і в'яжуть у папушки. 20—30 таких листів, складених у купи, обкладених двома розправленими листами й зв'язаних внизу ніжками цих листів, й є папуша. Далі папуші складають у скриньки й переховують де-небудь на горі чи в коморі. Ж. Г.
