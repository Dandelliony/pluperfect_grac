     «Рідна Мова» вказала національну дорогу в рідній мові. Відповідь на анкету «Розбудовуймо Рідну Мову» 
     
1. За п'ять літ свого існування РМ. усвідомляла, спопуляризувала й закріпила гасло: «Для одного народу – одна літературна мова й один правопис», що його вона вперше також видвигнула. До часу появи РМ. ніхто з нас не здавав собі справи, що це таке важливе культурне й національно-політичне питання. Що більше! Ніхто навіть не знав, що таке питання може існувати. Ми так були захоплені у своїй загумінковості, що навіть не помічали мовної різношерстности, яка заливала нашу літературу, науку й щоденний побут. Хоч цього явища не було ніде інде, тільки в нас, ми не здавали собі ні трохи справи з виїмковости нашого становища під тим поглядом. Через це в нас не було навіть охоти вчитися нашої рідної мови. А втім кожний учитель учив „своєї мови". Що було добре в одного вчителя, те висмівав і викидав другий. Так було по школах. А вдома кожний вживав якогось волапюку, – говірки даної околиці, закрашеної чужими словами й зворотами. І дехто радо пописувався не тільки в розмовах із чужими, але й своїми, чужою мовою, бо отой незугарний наш жаргон різав уші й був предметом кпин чи поблажливої насмішки в чужих. Щоб не бути голословним, подам, що напр. на Буковині дуже радо навіть „українські патріоти" вживали німецької мови, а в Галичині тільки назріваючі політичні антагонізми довели до занехання вживати польської мови, але були всі дані на те, щоб її місце зайняла (подібно як на Буковині) німецька мова.
Завдяки РМ. той кошмар належить тепер до минулого, не вважаючи на спроби регіоналістів. Не маючи змоги знай- ти плями на сонці, чіпаються дрібничок, як п'яний плота, але не із злоби, тільки з заздрости, що це не вони відкрили „Колумбове яйце". Бо й вони, побачивши красу української літературної мови, що її показала нам РМ., ступнево переходять у наш табір, хоч, як це на їх вдачу пристало, не без шемряння й нерозумних завваг. Одиноке, чим ще зазначують свою „відрубність", це справа апострофа й деяких слів, що видаються їм ненашими, дарма, що наше право до них не має ніякого сумніву. Апостроф, бачите, їм і сонце заступив!
2. Вороги зачинають базікати тепер так: „Огієнко вводить багато москалізмів. Мав у початках чимало сторонників, але не вмів їх удержати. Завинила тут його оригінальність, безоглядність, не- хіть до компромісу". Так якби в таких справах були можливі компроміси!
3-4. Збільшити б матеріял популярний. Це, а також запроектований відділ зразкового письменства причиниться безумовно до поширення РМ. Це улегшить також Передплатникам приєднати нових читачів, симпатиків і передплатників серед найширших мас. 
5-6. Безумовно РМ. в одне з тих видань, що повинні знайти якнайширшу підтримку наших установ, товариств і меценатів. Щодо останніх, так вони недосягальні. З установ і товариств в першу чергу учительські мусять дати РМ. матеріяльної, а культурно-освітні – моральної допомоги.
Останню обов'язана виказати також наша преса, головно щоденна.
7. Добре було б подати до публичного відома отих шкідників, що не заплатили за РМ. А бодай вже цікаво було б знати, яке велике число в нас отих неморальних шкідників, що завзялись таким способом знищити РМ. й нанести важкий удар нашому культурному походові.
Запобігти неплатству можна так, що РМ. буде висилатись виключно перед- платникам (таким, що внесли передплату заздалегідь), і таким, що попросять про зборгування їм і визначать термін вплачення боргу. Можна б іще визначити на місцях мужів довір'я РМ., що стягали б передплату, бодай припоминали забудькуватим про їхні зобов'язання супроти журналу.

