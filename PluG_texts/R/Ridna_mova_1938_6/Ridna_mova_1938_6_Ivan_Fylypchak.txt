Зробіть «Рідну Мову» журналом і літературним! 
     
Було б дуже добре, якби Редакція поширила програму „Рідної Мови" додатком статтей літературного змісту. Добре було б давати авторам, що їх твори рецензуються, місце на відповідь. Так повставали б літературні дискусії — бесіди, що їх охоче читали б читачі РМ. Думаю, що такий літературний додаток, без злоби й нападок ведений, сильно оживив би РМ, – вона стала б цікавіша, бо сама граматика, хоч як жваво ведена, все таки не всіх цікавить! Такий літературний додаток спричинився б навіть до оживлення цілого нашого літературного руху. Чисто літературного журналу в нас нема, всі наші журнали звичайно мають завелику програму: література, культура, мистецтво, наука, громадське життя і т. ін. З кожної ділянки щось ніби й капав, але цілість виходить – вбога. Ось може тому наші журнали так мало читаються, і всі вони ледви дихають.
Було б добре, коли б РМ давала огляди творчости авторів у їхній цілості, щоб аналізувала цілу творчість автора, вияснювала ту ціль, до якої прямують автори, чому саме одні твори читаються, а інші не мають попиту. Добре було б, коли б РМ показувала правдиві недостачі творів, а автори відповідали б і вияснювали б своє становище. Звичайно говорю про правдиву критику, об'єктивну й спокійну, а не руїнно-злосливу, що тепер панує в нас. Знаю, напр., що Вашу спокійну й об'єктивну статтю на мою останню працю (див. РМ ч. 62 ст. 77-84) прочитали багато осіб, бо така стаття – будівна.
Цей літературний додаток до РМ міг би бути бодай маленький, скажемо на дві сторінки, коли не можна більше. Коли це зробите, то РМ. оживиться, здобуде собі нових прихильників та нових читачів, а через це може й побільшиться.

Самбір
