Повість у Радянській Україні 

Від перших починів іде в повісті Радянської України завзята боротьба за перевагу ідеї над формою. Де тільки ідея відступає в тінь, там зараз вмішується більшовицька верхівка й привертає передове місце ідеї (розум., більшовицькій), як це було хоч би й з психологічним моментом у повісті, що загрожував ідеї. А перевага ідеї мусить вести до переваги сюжету, змісту, якщо твір не має стати тенденційною агіткою. Тому українська радянська повість почала свідомо підкреслювати сюжета, що недавно, в пору імпресіонізму, втратив був свою вагу. Пролунало гасло: привернути значення сюжетові, поставити його на перше місце в творчій композиції, наситити твір якнайбільше змістом. На такому підкладі зростає сенсаційний роман у різних відмінах: детективний роман, пригодницький, авантурний, і в зв'язку з тим також фантастично-науковий та утопійний. Такий авантурний роман бачимо вже в Досвітнього („Американці"), фантастичний загибіль континенту — у Володимира Гадзінського („Кінець" 1927), але властивими майстрами таких романів стають: Юрій Шовкопляс і передусім Олекса Слісаренко та Юрій Смолич. Взірці для таких романів знайшли українські повістярі в улюблених світових повістях авантурного та детективного характеру. Переглядаючи багату перекладну літературу Радянської України, бачимо, з яким жаром кинулись українські письменники доповнювати брак цікавої пригодницької лектури, що її український читач добував досі з чужих джерел. Отже в українському перекладі з'являлись: повне видання творів американського письменника Джека Лондона (1927-30, 24 т.), багато новель співця американського міста О. Генрі (кілька збірок), мало що не всі твори французького автора фантастично-наукових повістей Жюля Верна, англійські подорожні повісті Майн-Ріда й под. 
У творах українських письменників повоєнного часу видно всюди виразні сліди тієї лектури. То українські степи переміняються в українську Мехіко (Г. Шкурупій), то розповідається про пригоди капітана Гаттераса Верне (О. Слісаренко), то слідний виразний вплив англійського Велза, Джемса Фен. Купера, Даніеля Дефо і т. д. Що ж узяли українські письменники від таких світових авторів? Повчились у них найважнішому: в цікавій побудові фабули, де динамічна дія розвивається з кінематографічною швидкістю, пориваючи за собою читача. Може бути, що в накопиченні ефектів доходять українські автори деколи аж до брукової пінкертонівщини, але разом із тим вони вміють виявити й бистроумну орієнтацію Едгара По, чи велич фантасмагорій Велза. При такому уважному ставленні до сюжету й композицій український роман міг тільки скористати із всесвітньої сенсаційної повісти – письменники навчились трактувати сюжета цікаво.
Юрій Смолич так дуже перейнявся детективно-авантурницьким сюжетом, що в славному своєму романі „Наші тайни" (1935) свідомо пробує перебороти цей авантурний жанр і скерувати свою творчість на інші шляхи. Всі Смоличеві романи визначаються незвичайно цікаво розгорненою дією, при чому автор хоче додати поваги своїм епізодам-авантурам, спрямовуючи їх в ідею: служити совітській Україні й цілому СССР. Героями в тих романах в найчастіше широко освічені українці, що своєю бистрою інтелігенцією стають вище від різних інших, хоч би й відомих у світі народів. Бо дія в Смоличевих творах виходить часто поза межі України, зачіпаючи питання всесвітньої політити, економії, соціології й культури. Цей сміливий розмах Смоличевого таланту, що ще не завершив свого розвитку, є виразним доказом непереможної волі українських письменників – вийти раз на арену всесвітньої, загально-людської літератури. Ось перед читачем розгортається майбутня війна СССР із його противниками Останній Ейджевуд" 1926); ось українська агрономка перемагає своєю інтелігенцією геніяльного потвора-винахідника („Господарство доктора Ґамванеску" 1929); ось освічений українець уміє за 48 годин переконати заграничних представників великого капіталу про вартість совітського будівництва („48 годин" 1933); ось страхіття зимно обчисленого детективного допиту („Мова мовчання" 1929)...

Пригодницько-авантурним способом трактує Смолич і чисто українські події не тільки в веселих пригодах „Фалшивої Мельпомени," але й у таємничих учинках прихованого українського націоналіста, що задумав божевільний план: висадити в повітря Дніпрельстан („Півтори людини" 1930); чи навіть у вершку своєї творчости, в „Наших тайнах", де історія революційних рухів в одній гімназії має давати літописне оповідання, але автор не може позбутися свого замилування в пригодницьких авантурах. Смолич дуже цікавий приклад на те, як автор може займатись вселюдськими питаннями й рівночасно не відриватися від українського грунту.
Подібна й творчість Ол. Слісаренка. І він кидає українців у міжнародні авантури та чергує пригоди з кінофільмовою скорістю, як у сенсаційно-детективному романі „Зламаний гвинт" (1928) про зручного політичного шпигуна й провокатора, що його вкінці знищує пара інтелігентних противників; або авантурно-фантастичному романі „Чорний ангела (1929) про таємничого організатора протибільшовицького повстання, що хоче викрасти таємницю винаходу особлившої вибухової речовини, видуманої українським інженером-агрономом для вжитку більшовиків. Зрештою Слісаренко ще тісніше, ніж Смолич, зв'язується з українським грунтом чи в ширше задуманих „Плантаціях" (1929) про повільний зріст революційних рухів, чи в „Бунті" (1929) з життя учнів – не забуваючи при тому про свій намір: дати „замкнутий, стислий сюжет, мінімум матеріялу, ляпідарне слово, підпорядковане виключно сюжетному завданню", словом, реалізм без най- меншого компромісу (Як. Савченко).
Тим часом терор більшовицької верхівки супроти української літератури зростав. Розлютована глибоким проривом у господарстві України (невдалий експеримент із колгоспами), розгромила комуністична верхівка „національний ухил М. Скрипника в середині КП(б)У", зліквідувала різні літературні організації та вислала B Україну 11. П. Постишева. У червні 1934 р. Г. Кулик голосив уже з тріюмфом на сторінках журналу „Радянська література“: „Безслідно зникли з літератури вчорашні „корифеї": куркульський зубоскал Остап Вишня, бездарний графоман О. Досвітній, Пилипенко, О. Слісаренко, Гжицькі, Ялові, Козоріси з теоретиками: Річицький, Десняк, Христюк". Рівночасно сам Постишев виголошує доповідь про „Шляхи української радянської літератути" й дав українським письменникам. Отже в тематиці мають вони виявляти більшовицьке почуття власної гідности, розповідати про минуле робітничих селищ і міст, підкреслювати совітський патріотизм та переборювати пережитки капіталізму. Письменники мають здійснювати ті гасла, що їх проголосив Постишев на з'їзді комсомолу України 5 квітня 1936: „Завойовано справжнє щастя мільйонів; зростає чудове покоління соціялізму; знати про прокляте минуле, щоб іще більше любити сучасне; реальні мрії про чудесне й близьке майбутнє, головне виховувати молодь у дусі комунізму"; до того створити постать „завтрашньої людини" за рецептою: „Це буде фізично здорова, всебічнорозвинена особа з багатогранним колом інтересів у житті й запитів до нього; це будуть люди великих творчих можливостей, високих творчих полетів; це будуть люди високого рівня культури, не тільки споживачі культури, а й творці її; це будуть люди, що не знають протилежностей між розумовою й фізичною працею; це будуть борці за цілковиту перемогу комунізму в усьому світі. Великі люди пролетаріяту – Маркс, Енгельс, Ленін, Сталін – ця геніяльна плеяда пролетарських мислителів-революціонерів, своїм образом дають нам прекрасний зразок цієї нової людини".
Такі теми й таких людей звелів Постишев українським письменникам виводити в літературних творах. Поза тим поставив він іще цілу низку вимог до українських письменників. Письменника мав визначати висока ідейність і принципіяльність у творчості – розуміється, в більшовицькому дусі. Не треба загальних агітаційних декларацій, але письменник мусить виявити соціялістичну правду та щирість у своїх творах та в своєму моральному обличчі знову, розуміється, в більшовицькому дусі. Він повинен працювати над підвищенням своєї загальної культури та рівня мистецької майстерности. Письменник не може бути тільки ремісником... „Письменник повинен бути справжнім борцем за здійснення найпередовіших ідеалів людства, носієм яких є наша партія на чолі з великим Сталіним, – “ кінчить Постишев свою промову. В перекладі на людську мову означає ця промова диктатора України: контролю над найтайнішими гадками українських письменників і запряження українського письменства до виключної служби більшовицькій верхівці. (Кінець буде).

Львів
