За кордоном.
Міжнародній соціалістичний конгрес.
     
     Черговий міжнародній соціалістичний конгрес одкрився у неділю, 15 августа, в Копенгагені. Прибуло до 900 делегатів з ріжних країн, у тім числі 200—з Германії, 350 —із Скандінавії, більше 100 —з Австрії. Прибуло також до 500 представників преси з ріжних країн. Презідіум склав п'ять комісій у справі товариств, професійних спілок, третейських судів і загального спокою, соціальної політики й комісію инших справ (протест проти російської політики у Фінляндії, протест проти смертної кари то-що). Поруч з конгресом засідають два з'їзди: міжнародна конференція молоді й міжнародній жіночий конгрес. На першім з цих з'їздів доктор Карл Лібкнехт порушить питання про антимілітарну пропаганду. На жіночім конгресі, головою якого вибрано відому соціалістку Клару Цеткін, англійська делєгатка міс Гікс на першім засіданні внесла резолюцію протесту в справі Фінляндії, яку й ухвалено без обміркування.

