Селянська свідомість.
 У безкраїм морі сучасного громадського суму з тим більшим задовольненням око спочиває на ясних острівцях, що хоч рідко, але таки трапляються в житті. Мало їх, тих острівців, ох як мало, й
тим більше навчаєшся шанувати їх і цінити.
 Одним із таких ясних острівців у темнім морі сучасного вкраїнського громадського життя є свідомість і культурність українського селянства, що
потроху таки зростають. Не раз ми вже про це говорили на сторінках нашої газети й не один десяток доказів ми вже наводили, щоб упевнити читача в тім, що свідомість і культурність нашого
селянства, не зважаючи на всі перешкоди й препони, зростає з чисто-стихійною силою. Так, не раз ми вже про це говорили, але коли життя приносить усе нові й нові відрадні факти з цеї
категорії й коли все життя таке темне й безбарвне, тоді мимоволі зупинятимешся на таких фактах ще і ще раз.
 Факти, на які ми тепер хочемо звернути увагу читача, це—історія сільсько-господарських курсів у м. Новій Басані, на Чернігівщині, й подробиці про ролю селян в останніх надзвичайних
земських зборах новомосковського повітового земства, на Катеринославщині.
 Сільсько-господарські курси влаштовано в Новій Басані заходами сільсько-господарського товариства, департаменту хліборобства та губернського й повітового земств. Лекції на тих курсах
читали місцеві представники департаменту хліборобства: інспектор сільського господарства, інструктор садіввицтва й спеціаліст по животноводству. Від земства був губернський агроном. І от,
як повідомляє „Южный Край", на курси записалось більше 50 душ селян постійними слухачами, а ще душ 100 приходило вільними слухачами, так що часто й густо число слухачів на курсах доходило
до 150 душ. Курси користувались величезним успіхом у селян. Сивобороді дядьки, поважні господарі, нарівні з селянською молодью, з запалом і надзвичайною згагою до сільсько-господарських
знаннів пильно ходили на всі лекції, на практичні заняття й на систематичні пояснення, засипаючи лекторів цілим дощем усяких запитаннів. Лід сумніву й недовірья ростав з перших же лекцій,
з перших спроб лекторів зблизитись з аудіторією „Думали, що буде пусте, а на діло вийшла гарна, корисна й необхідна для нас справа*, — признавались слухачі один одному. На курсах училися не
тільки новобасанці, а й люде з околишніх хуторів, які щодня приїздили за 5—6 верет, щоб послухати „як треба робити".
 Ще яскравіше свідчить про зріст селянської свідомости історія новомосковського земського зібрання. Коли кілька часу тому відбувалось чергове зібрання, губернська агрономична організація
внесла прохання, щоб було призначено невеличку суму на організацію сільськогосподарських читаннів з чарівним лихтарем для селян. Хоч як хотіли селяне-гласні провести цю асігновку, але це
їм не вдалось. Гласний М. В. Родзянко, ватажок і лідер „більшости земського зібрання", рішучо повстав проти цієї асігновки, щоб бува „агрономи не навели туману на селян своїми
читаннями". І, розуміється, більшість присутніх, себ-топоміщики, „провалила" асігновку, на що селяне, стиснувши серце, мусіли згодитись.
 Але зате селяне-гласні показали себе в надзвичайнім земськім зібранні, коли обмірковувалось питання, за скільки років треба завести вселюдну освіту в новомосковськім повіті. 
Гласні-поміщики, які на минулім зібранні так боялись агрономичного „туману", свого власного туману, очевидно, не побоялись, і тому вони вимагали, щоб вселюдну освіту було заведено за 20
років. Та селяне рішучо вийшли з слухняности й ні за що не схотіли приставати на такий довгий строк, вимагаючи, щоб його було зменшено хоч на половину. Тут Родзянко став лякати селян,
кажучи, що коли заводити вселюдну освіту за 10 років, то це збільшить земський податок на 2 карб з десятини. Але й це не помогло.
 — Нічого,— сказав де-хто з селян — коли ми платимо тепер аренди по 25 карб. за десятину, то ще 2 карбованці ми завжде знайдемо з чого заплатити.
 Таким чином, дякуючи свідомости й культурности селян, туман пануватиме в новомосковськім повіті не 20 років, як хотілось гласним-поміщикам, а ще тільки 10 років. 
 Розуміється, для нас українців у наведених фактах багато приємного, але й багато неприємного. Приємно те, що наш селянин виростає духовно й культурно, але неприємно, що цей зріст має під
собою ґрунт не національно-вкраїнський, а загальний, загально-людський чи загально-російський. Одначе, коли б перед кожним із свідомих українців стала альтернатива: на що він скоріше
пристане, чи на те, щоб українські селяне й на далі зоставались зовсім дикими й некультурними, чи на те, щоб селяне розвивались морально й культурно, та тільки на загальнім ґрунті,—то ми
певні, що кожен вибрав би останнє. І це цілком справедливо, бо від культурности, хоча б і загальної, значно ближче до свідомого націоналізму, ніж від цілковитої некультурности й дикости.
Через те всякі факти, подібні до наведених, повинні тішити нас не тільки, як людей, а й як українців. Ст. Р.