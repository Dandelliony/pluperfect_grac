Люде вмірають, ідеї вічні.
Тяжко, боляче і досадно говорити про віщось стороннє, коди покійник на столі. А покійник справді лежить перед нами—наша „Просвіта", і тим важче на його дивитись, що смерть ця не викликалась ніякими внутрішніми причинами. Нещасливий випадок, непереможна стихійна сила, та й годі... Іде людина по вулиці і зненацька пада їй на голову цегла—і лежить мертвою істота, що ще за хвилину повна була життя, кипучих дум, надій і сподіванок. Такий власне характер має й смерть київської „Просвіти", що хоч і була сподівана взагалі (бо всі люде, мовляв, смертні і всі ми під Богом ходимо), але приключилась без яких-небудь попередніх хоробливих процесів у самому її организмі. Проти нещасливого випадку трудно, звичайно, забезпечити себе й остерегтися, бо тим він і випадок, що без логичних підстав падає вам на голову. Але наслідки його раз-у-раз можна зважити. А як живий про живе й гадає, то їх і треба конче зважити. 
Людина смертна. „Просвіта" вмерла, як і людина вмірає, од нещасного випадку. Але—„люде вмірають, ідеї вічні". Чи вмерло що-небудь з нашої ідеї в чегверг, 8 апріля, і що власне зміниться, не скажу навіть—в світовій економії од смерти „Просвіти"? Коли ми поставимо питання так просто, то таку ж просту та єдино можливу й відповідь знайдемо. Просвіта народня і розвиток культури українського народу—такі завдання стояли на прапорі померлої „Просвіти". Що, може тепер таких завданнів уже не стало? Що, може розв'язано цим питання про напрям праці на користь українського народу? Може на той світ „Просвіта" забере з собою й засоби, щоб ті завдання переводити в життя? Очевидно—ні і ні, бо „люде вмірають, ідеї вічні". А раз ідеї остаються, то знайдуться й инші люде, що ті ідеї піднімуть, візьмуть за свої і працюватимуть для перемоги їхньої в житті. 
Це розуміють навіть у таборі супротивників, бо устами „Кіевлянина" так поспішилися зрезюмовати користь од скасування „Просвіти": „можно порадоваться, что нашъ народный домъ на Троицкой площади скоро освободится отъ квартиранта, далеко не делающаго чести (!!) домохозяину". Варто ж було захожуватись і державну машину в ход пускати, щоб досягти таких мизерних результатів, як оте „освобожденіе отъ квартиранта"!... 
„Просвіту" закрито „навсегда". Звичайно, це тільки façon de parler, бо ніхто не може поручитися, не то за „навсегда", а навіть за завтрішній день. І не вважаючи на таку категоричну постанову, ми проте маємо сміливість вірити, що „Просвіта" в Київі таки буде і робитиме своє діло за далеко кращих умов,— робитиме всю ту роботу, яка стоятиме у неї на прапорі. Ніякими постановами цієї віри не знищити, бо хоч люде вмірають, то ідеї вічні. Ідеї ж „Просвіти" як-раз належать до категорії ніколи не вмірущих...