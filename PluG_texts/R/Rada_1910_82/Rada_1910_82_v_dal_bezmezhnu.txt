В даль безмежну...
( Пам'яти Сергія Полуяна).
Вночі під 8 апріля трагично скінчилося молоде життя. 
Лишилось тільки вражіння, що ніколи не забудеться, на душі у тих, хто знав покійного, кому лиш смерть його нагадала, що хтось жив і невгаваючи страждав... 
Зняв руки на себе серед шуму життя самотній, як одинока береза, син сумної, зажуреної на піскахдзєрванах Білорусі Сергій Полуян, в росцвіті свого життя, на 20-тій весні. 
Прийшов з свого рідного краю до Київа, жив тут хоч і між „братами", але на чужині, що-хвилини мріяв про свою Білу Русь, працював для неї: укладав популярно-наукові книжки, підручники, писав оповідання, вірші, пієси для театру; нарікаючи на зрадецтво „білоруських професорів", брався сам творити історію свого краю. 
Але історії у Білорусі нема. „Можна всю нашу історію висловити в двох словах—непомітність і рабство. Ми скрізь були непомітні. Нема ні одного яскравого пункта в нашому минулому. Ми завжде були тільки раби". І руки опускались. Як творити, коли нема з чого? 
Опріч того, не було чого й їсти. Життя в маленькій темній кімнатці, в злиднях, самотности. Одна відрада—повно німих друзів-книг. Коли було багато ефектовного в творах всіх більш обдарованих долею „братів", то своя рідна творчість - маленькі книжечки з убогим змістом, з примітивною формою. „Ні, нам треба зразу рівнятись на людей. Творити так, щоб у нас все було". І він писав вірші з багатим змістом, оповідання цілком на сучасний лад—щоб душу було видно! 
Ще в-осени 1908 року я зустрів його вперше в одній книгарні. Якийсь високий, русокудрий, кремезний, червонолиций юнак стояв, перебірав книжечки, усміхався як дитина і казав: „ось білоруський віділ. Тут є й поезія і все"... Підійшов і познайомились. Він завжде носив при собі нумера „Hamae Нівы", збірнички поезій і росказував про відродження рідного краю. Потім на осінь 1909 року поїхав до „своїх", працював там, і несподівано з'явився перед Різдвом у Київі. Приїхав учитися. „Тут у вас багата культура. Перейму її і повезу до своїх". Переймав, учився. Роспочав друком в „Українській Хаті“ велику працю „Білоруська поезія в її типових представниках". Змісту більше в їй, ніж в заголовку статі. Це історія білоруської душі-пісні. 
Ходив самотній, незамітний і з виду радісний. Аж 8-го апріля вранці почули: його нема. Ще на передодні приніс в редакцію свою працю. Гомонів ніби для себе: нема прінціпів ніде. В крихотках життя бренить одна неправда. Люде... це щось таке жорстоке, чого ніде не побачиш. Все світове зло збіглося в людині, найшло свою конкретну форму в цій загадковій злій істоті"... 
Сам був чесний надзвичайно. Навіть перед смертю впорядкував усе як слід, для людей. Одклав на показне місце „документи", розібрав де чиї книжки, понадписував, кому вони належать і... 
Лишив такого листа, (одному з знайомих українців) білоруською мовою: 
„Вам я бажав сказати своє останнє слово. Може це й „пошло", але мені дарма після смерти. Життя не варте того, аби жити. У мріях життя—казка, а в дійсности—гниття раба і вічна незабезпеченість. Але ж не думайте, що я через незабезпеченість вміраю. Ні. Жити так, як живу я, нема ніякої рації. 
Бувайте здорові і прощавайте на вік. Прощайте. Я так люблю життя , світлість і красу , та не на мою долю це вийшло. Прощайте... 
Я ніколи не мав більш близької людини ніж ви, але й ви були далеко від мене. 
Не знали мене. Вік сам. Я нікого не мав близького. 
Передайте щирий привіт білорусам. Багато я думав зробити, та не зробив нічого. 
Шкода помірати так марно, але треба. 
Нехай..." 
І ще одна подробиця: „я вміраю „пошло", повісившись, бо не було змоги купити револьвера". 
Така непохитність перед світлостю і красою! Гордість. Ні одного звуку слабосилля—„так треба". Любив життя, світлість і красу, а раз цього нема—„не варто жити". 
Перед людьми мигнув помах білого лебединого крила і згас... 
Такий був самотній і гордий, такий далекий людям, що всякі зітхання жалости тільки образили б його. 
І скільки ще гасне свічок, що горять радістю, світлостю і красою, а гинуть так „пошло", не можучи винести смерти життя. Так і цей—смертію смерть поправ. М. Шаповал.