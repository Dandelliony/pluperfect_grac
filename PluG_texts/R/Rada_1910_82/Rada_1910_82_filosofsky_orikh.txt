Философський оріх.
(Байка).
В раю колись росло древо пізнання добра і зла. Плодів з того древа закортіло ще наших прародителів і через якесь нещасне яблуко вони бідні й райське блаженство втратили. Рай було скасовано, а на древі познання добра і зла стали рости на спокусу всяким философам вже не яблука, а оріхи. 
З одним таким оріхом трапилася оказія. 
Довго над ним морочилися философи. Одим за одним підходили: кожен попереду пильно огляне крізь окуляри зо всіх боків, потім з серйозною фізіономією займе позіцію і, сопучи та обливаючись потом, починає вперто й систематично давити оріх лобом. 
Роздавити оріх і побачити, що в ньому є, не пощастило ні одному. Отже ніяка енергія не пропадає даром і кожен собі надавлював більшу або меншу морґулю на лобі. А кожна нова морґуля викликала інтерес і здивування всіх людей, які мали хоть маленький нахил до философії. 
Философська думка пішла вперед повним ходом. 
Спеціалісти уважно обмацували один одному морґулі, щипались, щоб довідатись, де в кого твердіше, де мнякіше, рівняли морґулю до морґулі і звичайно кожному своя власна зоставалась наймиліша. 
Не—спеціалисти, ставши здалеку на коліна, тілько складали пошану —- і творили славу: більшим морґулям — більшу, меншим—меншу. Але більш сміливі все-таки наближались, прикладались лобом до якої-небудь здоровенної морґулі і раділи, натерши й собі хоч невеличку морґульку, а до ції морґульки вже прикладався і натовп. 
Так і пішло: од философського оріха —философські морґулі, од философських—морґуль—философські морґульки.
І от, коли огонь Прометея палав все ширше все вище, підійшов до оріха Баран. 
Понюхав, лизнув, взяв на губи, виплюнув,—а далі, не довго думаючи, трах лобом. 
Щось хруснуло. 
Философи ахнули: думали зразу — лоб, але ні—оріх! 
Мерщій понахилялись: що в середині? І од несподіванки аж роти пороззявляли. 
Оріх був порожній. 
Мораль ції байки ясна. 
Не за для всякого оріха треба неодмінно бути философом—иноді можна бути тілько бараном. С. Прягара.