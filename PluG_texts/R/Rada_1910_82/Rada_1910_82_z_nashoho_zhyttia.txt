З нашого життя. VI.
Минуле в сучасному.—Важка спадщина,—„І нам, синам, передали свої кайдани, свою славу".—Янус дволикий—Серце в громадському житті.—Однобічність у письменстві й однобічність у науці—Знов „странное состязаніе".— Безпорадність української сопілки.—Самообмеження.—Ліквидація спадщини. — Величезне завдання і нова дорога.—Homo sum.
Читач завважив звичайно, що пишучи про наше мунуле, доводилось нам не раз говорити в формах temporis presentis. Мало того, на сучасні варіяції того недавнього минулого нам навіть натискати доводиться й подкреслювати, як що ми хочемо мати собі якусь науку з того матеріялу, який оце перейшов перед нашими очима в споминах д. Короленка. Вони дають нам неповний і уривково написаний образ нашого минулого—то правда, але хто зважиться сказати, що те минуле—все в минулому, що тепер ми спокійно можемо говорити про „странное состязаніе" в нашому житті, як про річ давню, колишню „дѣла давно минувшихъ дней, преданья старины глубокой", які для нас мають тільки історичний інтерес? Думаю що не знайдеться людини між нами, щоб так порішила це питання й цілком була задоволена з нашого сучасного. Кожному бо видко, що те недавнє минуле, оті „преданья" старовини, і зовсім недалекої старовини, не одійшли до історичного архиву, а навпаки, ще й досі мають цілком реальні форми, що на кожному ступіні й тепер ще даються нам добре взнаки... 
Взяти хоча б наше українофильство, якому треба було тут присвятити найбільшу увагу, беручи за вихідну точку спомини д. Короленка. Як громадський напрям, воно безперечно вже з'явище історичне; ще під ударами гострої критики Драгоманова воно почало хилитись до занепаду; а життя вже до краю довело його слабість і половинчатість і ото на початку 90-х років можна завважити, як з українофильського світогляду вирізняється щось инше, що стає вже в опозицію до популярного недавно ще на українському ґрунті напряму. Це було те, що публіцисти того часу назвали „свідомим українством", підкреслюючи цим термином, що українофильство розуміли вони як не довершену й не повну свідомість національну. Згодом і з того одностайного на першій порі „свідомого українства" вилонились партійні українські організації, що свою національну свідомість уґрунтовують і підтримують загально-політичними постулятами, прищеплюючи до українського ґрунту загально людські здобутки та досвід і в сфері політичного життя, якого жахались наші попередники на превелику шкоду собі самим. Українство, як сістема розумова, як синтез „сущого" і „должного“, як поєднання теоретичної правди і практичної моралі, те діло безперечно пішло тоді в глиб і разом з тим захопило й ширші верстви інтелігенції, зійшло й до народу вже і тим самим придбало собі той ґрунт, якого бракувало українофільству. І проте сучасне українство ще не може цілком задовольнити людей, що підходять до його з запитами своїми, не може ще дати відповіді на всі питання теоретичної й практичної природи і ніхто не скаже, що ґрунт під українством стоїть тепер міцно і так широко простелився, що захоплює вже всі наші потреби. 
Безперечно ми одійшли далеко вже од первістного українофільства, але так само й те безперечно, що спадщина його ще лежить на нас і тягарем придавлює наші плечі, притискає їх до землі, звідки піднятись часто не вистарчає ні снаги, ні сили. Всі ми діти свого часу та його обставин, його кайданів ніхто з нас не може цілком з себе скинути, як не змогли в свій час скинути їх і наші попередники та й „нам, синам, передали свої кайдани, свою славу“... Про славу тих часів, їх дійсні заслуги вже досить говорено, і тепер це сміливо можна полишити на панегиристів та авторів гучних од,—на жаль, ще не зовсім і таке зілля у нас перевелося; я ж спинюсь тут на кайданах, що й досі зв'язують нам руки у тім „странаомъ состязаніи", якого участниками ми мусимо бути,—бо не можемо не бути ними з того чи иншого боку: чи оборонцями інтересів „стайні", чи культуртрегерама з „панських горниць". 
З перегляду ідейного надбання у наших попередників, а особливо на прикладі такої визначної людини в українському рухові, як Костомаров, ми бачили, чого найдужче бракувало тодішньому українству. Не було у їх з українського погляду уґрунтованої сістеми, що охоплювала б ціле життя усіма сторонами, не було синтезу між теоретичними поглядами й ділами сьогодняшнього моменту, не було рівноваги між теорією і практикою, не було нарешті сміливости з добре поставлених тез зробити відповідні висновки і без страху дивитися в вічі життю. Правда—істина і правда-справедливість не були у них злютовані в одну вищу імперативну істоту, а на зразок двуликого Януса на два боки дивились. Звідси половинчатість і недомовки; звідси „двѣ русскія народности", рівноправні в теорії, але з дуже неоднаковим обсягом прав на духовий розвиток в дійсності; звідси непевність у власних силах, вагання й хитання; звідси нехтування громадсько-політичною стороною життя рідного краю; звідси компроміси, коли українські домагання та інтереси давано на жертву „общерусской культурѣ" без спроби погодити їх гармонично. Українство тоді було більш випливом люблячого серця (з цього погляду, може, й самий термин україно-фильства, аж надто характерний), ніж тверезого розуму, і сердечні поривання воно тільки й могло переважно задовольняти. Теплота і щирість та сердечна лагідність були ознаками початкового українства і ці риси могли навіть притягати до його людей, бо все-таки це був ступінь наперед перед черствою казенщиною та формалізмом. Але на самому серці не можна життя людського збудувати і самої теплоти мало, щоб регулювати соціяльні стосунки. Тим-то й сами українофили почували зараз же своє непевне становище, коли доводилось їм виходити з привичної сфери майже особистого життя на ширшу громаду. Ми знаємо, що високо ставили українські діячі тих часів народню мову, як найкращий скарб душі народньої й найдужчу його національну ознаку,—і разом з тим у громадському житті вони одмежовували їй дуже тісний круг, давали другорядну й третьорядну ролю в драмі практичних стосунків. Оповіданнячка й поезії—це був перший етап, на якому usus українофильства вимагав, і то не до кінця, української мови, і це в такі виразно-однобічні форми прибралось, що викликало нарешті протести од самих же діячів того руху. Вище ми бачили, як говорив про „повѣсти и стишки" Костомаров, вимагаючи для народу „крѣпкой питательной пищи знанія и образованія". Тоді придбала безперечне право і наукова література, але знов таки в дуже однобічній формі — як популярно-просвітне письменство для простолюду. Вища наука пройшла мимо українства і ми бачили, що той самий Костомаров, який дуже палко обстоював за популярну літературу, тут же разом одкидав для українства „Космос“ Гумбольта або римську історію. Практично такі домагання мали, певна річ, свою чималу рацію, бо і рук працьовитих було мало в українстві, і треба було перші і нагальніші вимоги, як найшвидче задовольнити. Але принципіяльно таке нехтування „Космосу", то-б-то вищої науки, вищої літератури, широкої публіцистики, загальної критики і всіх инших парослів письменства й культури—було невимовно шкодливим для українства. Розкоріняючись, таке нехтування вилилося в ту теорію мужицької par excellence нації, яка мужицькою тільки мірою й повинна задовольнятись, а з цього вже логичним ступінем була й та теорія літератури „для домашняго обихода", яка запанувала потім і перекопувала, власне кажучи, українському народові шлях до розвитку всіма сторонами. Перші, елементарні потреби можпа і повинно задовольняти своїми засобами, своєю мовою,— отже красне письменство, але тільки з „мужицкаго круга", популярна література, але тільки з початкових елементів знання, ну, і певна річ, пам'ятки народньої творчости—оце був докладно обмежований обсяг, по-за який не сміла сягати народня мова. Мовою публичного життя, мовою вищої культури вона не може бути, і сама по собі, як мова мужицька, і через те ще, що це був би вже „ущербъ для русской литератури". Отже коли на Україну заходила вища культура,-а вона не могла не заходити, бо китайським муром нашого краю ніхто не збірався обмуровувати—то заходила тільки в чужих формах, і з свого погляду українофильство навіть не могло з цим боротись, бо заздалегідь поклало зброю. Так затягався фатальний вузол, так витворялось, ширилось і росло „странное состязаніе" між національними формами українського життя й вимаганнями вищої культури. Український народ з своєю саморобною сопілкою мусів оборонятись од „иностранныхъ пришельцевъ". Правда, ці „пришельцы" до народу власне мало коли спускались, зате вони з усією енергією вдарили на інтелігентні українські сфери і тут вже сопілка нічого поробити не могла. 
Не могла вона нічого поробити через те, що занадто обмежені були її засоби. Вище ми читали слова Костомарова, що, напр., переклади на українську мову не потрібні навіть для інтелігентного класа, бо „со всѣмъ этимъ онъ можетъ познакомиться или въ подлинникахъ или въ переводахъ на общерусскій язык". І знов треба сказати, що практично Костомаров мав деяку рацію, але принципіяльно знов же таки оцією постановкою питання він позбавляв свою рідну сопілку всякої змоги конкурувати з п'яніно. А раз діло так стояло,то „сучасник" не міг не піти всією масою до п'яніно, не міг не пригорнутись до його, і виноватити за це тільки його, тільки саму зденаціоналізовану інтелігенцію, коли навіть українофильство не змогло стати вище провинціялізму, видима річ, не годиться. 
„Сучасник" пішов до загальної культури і йде туди і по сей день. Оце таку спадщину лишили нам перші початки українського руху, що свідомо і навмисне обмежив був свої завдання „мужицкимъ кругомъ" і не подбав про те, щоб той круг поширити й цим спинити ісход інтелігенції в землю обітованую культури, знання й громадської діяльности. І через те перед свідомим українством, що теоретично ліквидувало давно вже українофильське самообмеження, лежить тепер инше величезне завдання—ліквидувати і його спадщину в практичній сфері. Ліквидувати її — значить насамперед задержати при собі всі ті маси інтелекту, що рік-річно одриваються од рідного пня, щоб загинути для України, злившись у великім морі загально - російського життя і письменства. 
Завдання грандіозне і тим важче, що прихильники сопілки майже з порожніми руками, стоять перед „иностранными пришельцами". Але українство мусить його на себе приняти, коли не хоче зовсім уже уступитися з своїх позицій. Тактика українства „для домашняго обиходу" вже ясно і виразно виявила свою безсилість у боротьбі і тепер перед нами не може бути иншої дороги, як нових засобів пошукати. І на цю дорогу українство вже ступило. Тепер треба тільки умовитись, як іти нею і що з собою нести. 
Український рух завжде був рухом у своїх основах демократичним і федералістичним, та инакшим і не міг бути, маючи на увазі народ, із трудящих класів складений, з соціяльного боку, і не державний, з політичного. Отже демократизм і автономизм на федеративній підставі були невідлучними рисами українства, що більш або менш виразно пробивалися в цілій його історії. Панують вони й тепер і з цього погляду українство твердий має ґрунт піц ногами. Треба тільки той ґрунт прочистити од перешкод і витворити потрібний простір для роботи. 
Мені вже не раз доводилось зазначати ті способи, якими, на мою думку, можна це вробити. Зв'язати українство з справжніми народніми потребами—так можу я формулувати коротенько свої думки з цього приводу. „Взяти демократизм і автономизм у відповідній пропорції, гармонично їх поєднати — значить, знайти найкращу формулу для державно-громадського життя взагалі, значить розвязати питання і з українством. Це значило б принатурити його до життя народу і міцно з'єднати долю данного політично-громадського напряму з народніми інтересами й на ґрунті найпекучіших потреб народніх"—отакий натуральний для українства шлях стояв перед мене, коли я пробував зазначити його напрям у статі „З громадського життя на Україні" (стор. 74). Доля українства буде тоді і долею українського народу, а не було ще на світі здатного до життя й розвитку народу, щоб од своєї власної долі одсахнувся. А не одеахнеться він, а положить він свідомо свою долю на терези історії, то не одсахнуться од його й інтелектуальні вершки його, і ми матимемо тоді велику і численну національну інтелігенцію,— розум і мозок нації останеться при ній. Єсть бо велика сила притяжна в народові і вона здужає пригорнути і пригріти коло себе всіх, хто бажа стати йому до послуги й працею своєю полекшити його долю. 
Так поставивши питання про дорогу українства, легко, мені здається, розв'язати й питання, що йому слід брати з собою в ту дорогу. Треба брати все, чим живе душа людська, що може викликати її зацікавлення , щоб ні одного запиту не лишити без відповіді, щоб ні однієї потреби не покинути незаспокоєною. Ми не можемо стати на ґрунті якоїсь окремої простонародньої культури, бо наростають потроху кадри інтелігенції з вищими і більшими запитами, і ми повинні подбати, щоб на рідному ґрунті, з рідної криниці задовольнити жаждущих. Не задовольнимо їх тут—вони підуть шукати задоволення де инде. Це не значить, певна річ, що ми вигадаємо якусь свою культуру, окрему од загально-людської,—це значить тільки, що ту загально-людську культуру з усіма її здобутками та придбаннями ми перенесемо на рідний ґрунт і одягнемо в живу форму українського народнього слова, щоб міг користуватися з їх увесь народ наш. Цим самим ми викличемо і власну творчість народню з низів і дамо їй небувалий розмах і силу; визволимо з духової неволі, з зв'язаного становища ті кипучі сили, що таяться тепер серед народу і гинуть, не маючи виходу, або направляються на невідповідну стежку. „Homo sum"—повинен сказати собі нарешті кожний українець і ні одної рисочки своєї людської натури не викидати по-за межі українства, а тільки тут, на рідному ґрунті, задовольняти її потреби і сюди ж, на рідний ґрунт, нести все, що здобув на чужині. 
Отже—з демократизацією всієї культури та з українизацією всього життя повинно вирушити українство в свою нелегку, я знаю це, дорогу. Це єдиний спосіб справді поставити хреста над нашим минулим і ліквидувати ту тяжку спадщину, що нам од його досталась, і дальшим поколінням нічого вже її передавати. Це єдиний шлях до того, щоб справді розв'язати —не механично розрубати, а таки розвязати—отой фатальний вузол нашого життя, що виявляється „страннымъ состязаніемъ" між потребами величезного организма народнього та інтересами культурного життя. Помирити їх в одному спільному ходові до вищих і кращих форм життя на нашій Україні може тільки широке, свідоме, усіма сторонами розгорнуте українство,—то нехай же воно візьме це на себе і знайде потрібні сили на цю величезну, на всі віки невмірущу працю. Сергій Єфремов.