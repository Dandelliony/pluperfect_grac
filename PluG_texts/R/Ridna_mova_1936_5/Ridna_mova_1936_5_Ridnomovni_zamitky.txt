Рідномовні замітки.
Українське походження слова „боркут“. Вже багато раз на сторінках „Рідної Мови" доводилось, що в нас частенько приймають слова за буцім то чужі, але коли простудіюємо їх ближче, то виявляється, що це слова чисто українські. На цьому місці хочу якраз про такий випадок поділитися з читачами „Рідної Мови“. Довелося мені побувати в Чорногірщині. З обов’язку туристичного найрадніш задержувався в тих сторонах Закарпаття, де випливають джерела мінеральних вод, що називаються „боркутом“. На моє запитання, від чого походить ця назва, мені відповіли, що це просто з мадярського „bór“ — вино, kut — криниця. Отже це є „криниця з вином“. Цією відповіддю я не дуже задоволився. Бож і мадярської мови тоді не знав. Заходив я до філологів. Всі майже однаково пояснили. Один навіть покликався на пояснення в Науковому Збірникові Ужгородської „Просвіти“. Все ж таки я й цьому не повірив. Досліджував далі. Шукаючи, я не натрапив ніде в мадярських словниках ані однієї подібної до „боркуту“ назви на мінеральні води. В самій Мадярщині (теперішній) це слово зовсім невідоме.
На мою думку, слово „боркут“ українського походження, - від бу(о)ркот(н)іти та бу(о)лько-т(н)іти. Дійсно, коли хвилину постояти над криницею боркуту, можна завважити, як він шипить, подібно до содової води, — „буркотить". В Ра-хівщині зустрічається слово „буркутіти“ на означення дії, що відбувається при нагрітті води. Отже правильно мало б писатися „буркут“, від „буркутіти". Михайло Бажанський.
Соломаха й лемішка. У 6 та 9 ч.ч. „Рідної Мови“ з 1934 р. подано замітки про слова „соломаха“ та „лемішка“. Хочу пояснити значення цих двох слів ув іншій частині нашого краю. У південному куті галицького Поділля саламахою (а не соломахою) звуть їжу зовсім не таку, як це подано в згаданих вище числах „PM.“ Тут — у Борщівському повіті — саламаху приладжують ось як: Оббірають часник, вкладають його в дерев’яну мисочку, додають соли й товчуть дерев явим макогоном. Коли вже часник розтовчений на „папку“, додають до нього олії та доливають „росолу“ з кислих огірків, або з кислої капусти, або таки прямо чистої води, як нема „росолу". Розмішають й саламаха готова. Беруть тоді ложкою мамалиги (інколи „катуляють“ її в кульки), мочають у саламаху та їдять. Рідше їдять саламаху з лемішкою, хлібом або з картоплею. Саламаха — їжа здорова, хоч смак її дуже гострий. Їдять її найбільш у піст, бо це їжа пісна. Для бідних людей це одинока приправа до мамалиги, що заступає їм молоко, якого не мають. Роблять теж саламаху й без олії. Лемішка — це темна мамалига. Мамалигу варять тут із кукурудзяної муки, а лемішку — з житньої, пшеничної разової, або з гречаної. Варять так само, як і мамалигу, а їдять з молоком, салом, олією або з саламахою. Пояснення для назви цих двох слів я не міг у селі знайти — Залісся над Збручем. Учитель Ів. Зельський.
Чікаго — Шікаго. Пишеться Chicago; звичайно сh в англійській мові читається як Ч. Але це слово, мабуть, походження чужого (може індійського), чому американська вимова Шікаґо. Саме місто молоде, має яких сто літ, тому традиції в нас на вимову нема. Д-р В. Безушко.
Коло — кіл. В літературній мові родовий множини від іменника „коло“ має форму „кіл“, напр.: Потреби широких кіл громадянства. Академічний Правописний Словник (Г. Голоскевича) 1930 р., видання 7, на ст 176 подає: „коло, кола, множина: кола, кіл“. Форма „кіл“ зовсім нормальна, бо О в закритому складі „кол“ переходить на і за законом нашої мови, див. „Рідне Писання“ § 17-18 і 112; пор.: слово — слів, село - сіл, озеро — озір, решето — решіт, колесо - коліс, плече — пліч, поле — піль, слово — слів і т. ін. Те саме і в мові польській: koło — z kół. Звичайно, в житті нема таких простаків, щоб ізплутали значення слів коло — кіл і кіл — кола, бо своє значення слово набирає тільки в реченні, а не окремо. Тільки тим, що кохаються в мовному „колтунстві“, це ще неясне. І. О.
Слова з Самбірщини. Перебуваючи на вакаціях в Сільці (Сілець) Самбірського повіту 1935 р., зібрав я оці слова, що їх пересилаю Хвальній Редакції: скононадити — намовити; знічтожити - знищити; обхамрати — обчистити; гожа — гарна; трамнує — біжить; прандичити — щось про когось говорити, говорити взагалі; угараджувати — говорити, нараджуватися; сиготить — жалкує, піклується; прокємив — пробудився; примлезів — доплентав, важко дійшов; нихолить — тужить, нудиться; увєрилось — сприкрилось; юж - вже; набридистий — (нервозний) скорозлісний; корбемот або конотит — скоро біжить (про худобу); кринутися — рушитися; гнеть —скоро, хутко; щось не до шмиґи — не до вподоби; імініє — худоба; переторгнути — перекусити; сейм - розмова, нарада; сеймувати — розмовляти; димка — спідниця; мусить — здається; солтан - солтис; сидить — мешкає. Мирослав Колодрубець.
P. S. Цікаві тут слова сейм та сеймувати — це старі форми, що повстали без польського впливу; пор. „PM“ 1936 р. ст. 17-18.
Ucrainika. „Prager Presse“ ще в ч. за 3. І. 1936 р. згадала про нові праці проф. Ів. Огієнко: 1) Складня української мови, та 2) Сучасна українська літературна мова.


