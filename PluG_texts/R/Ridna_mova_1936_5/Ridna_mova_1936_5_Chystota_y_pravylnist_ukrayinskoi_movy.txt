Чистота й правильність української мови.
Відповідь на запитання наших Читачів.
Апостроф (М. Олійник, Монтеннє в Бельгії). Про апострофа багато писалося в „Рідній Мові", — перечитайте все, тоді переконаєтесь, що: 1) апострофа вживається в нашій письменності від давнини; 2) тільки несумлінні „пильні лінюхи", як Ви пишете, можуть звати його витвором російським; 3) апострофа добре знають і галичани, бо ще донедавна ставили його по приставках, напр.: об’їхати; 4) від 1905 р. апострофа послідовно вживають усі в Великій Україні (виключаючи видань проф. М. Грушевського, що української мови вчився тільки в Галичині); 5) Міністер Освіти Української Республики 17 січня 1919-го року затвердив апострофа в правопису, 6) те саме зробила кілька раз наша Академія Наук іще тоді, коли вона була зовсім вільна; 7) апостроф конче нам потрібний, бо підкреслює й показує дуже важливу рису нашої вимови губних звуків б, в, м, п та звука р; 8) для галичан апостроф — єдиний спасенний засіб навчатися літературної вимови р з йотованими голосними, а особливо складу ря, напр.: буря (buria, а галичани звичайно вимовляють бур’я, цебто burja) і бур’ян (burjan); 9) де писати апострофа, на це тому, хто знає літературну вимову, не треба ніяких правил, — він пише його зо слуху замість й по б, п, в, м, р перед я, ю, є, ї; 10) з апострофом має клопіт тільки той, що мови вчився мало (а хто її в нас учився?), а літературної вимови не знає. „Свою" думку про апострофа в нас звичайно висловлюють, не ознайомившися з тим, що писано про нього, а тому ці думки перестарілі й невдалі. Див. іще „PM“ 1933 р. ст. 303-308.
Неправда. В оповіданні Івана Черняви: „Люди з чорним піднебінням", 1935 р. ст. 17 читаємо: „Вже не вживаю апострофа. Апостроф робить на мене враження непотрібного каблука над московською тройкою“. Це повна неправда: апостроф не мав нічого спільного з московськими впливами, бо ж росіяни апострофа не вживали. Напр. Б. Грінченко в своїх писаннях ціле життя писав апострофа, як і всі інші, звичайно, без жодного російського впливу. В галицькім правопису донедавна всі ставили апострофа, та й тепер іще ставлять по приставках, напр.: об’явити, з’явитися й т. ін., що започаткував у Галичині чи не Желехівський. Чи ж це теж „за московським впливом“? Див. іще статтю Б. Грінченка, „PM" І ч. 9.
В чужих словах пишемо -ія- (М. Колодрубець). Академія Наук свого часу постановила писати в чужих словах не етимологічне іа, але зукраїнізоване фонетичне ІЯ, напр.: матеріял, спеціяльний, імперіялізм, християн і т. ін. ; так пише й „Рідна Мова“. Але остання зміна правопису в Совітській Україні наказала писати етимологічне іа: матеріал, спеціальний і т. ін. Це нововведення безумовно йде проти живої нашої вимови, запроваджуючи тут непотрібну етимологію.
Криза, а не кріза. Галицька преса завжди пише „кріза“, але такий правопис нічим не узасаднений, бо в чужих словах по р звичайно пишемо U, а не І. Академічний правопис наказує писати тільки „криза“.
Дивіденд, а не: дивіденда. В українській літературній мові прийнято писати тільки дивиденд, цебто чоловічого роду, а не дивіденда жіночого роду. Недобре пише „Діло" ч. 215: -Виплатили 50 мл. дивіденди“, треба: „50 мл. дивіденду".
Нафта — керосин — гає — газ (М. Шаховський у с. Лисин). Котрого з поданих слів уживати, літературна мова не окреслює: добрі всі слова, — різні місцевості мають свої назви, а літературна форма їх така: нафта, керосин, гас, Газ. На Наддніпрянщині панують головно гас і Газ, часом — керосин (вульгарне: кара-сина); на Волині й у Галичині — нафта.
Словник (М. Олійник). Звичайно вживаємо слова -словник“ чи „слівник", а „словаря“ оминаємо. Див. „Рідна Мова“ 1933 р. ст. 318.
Вищий, перевищувати (М. Олійник у Монтеннє, Бельгія). Тепер уже й Галичина не пише „висший“, „перевисшати“, — це вже етимологічні дивогляди. Пишемо й вимовляємо тільки.: вищий, перевищувати. Див. „Рідне Писання“ § 156.
„Ні в чім“, а не „в нічім“ (М. Олійник у Монтеннє, Бельгія). В літературній мові при відміні слів „ніхто“ й „ніщо“ прийменника ставимо тільки по ні, напр.: ні в чім, ні на що, ні до кого і т. ін. (в Галичині панує місцеве: в нічім, на ніщо, до нікого й т. ін.). Див. „Рідне Писання“ § 244.	~
Наголос (Сестричка в Новім Йорку). В літературній вимові панує: сміливий, несміливий, а сміливий рідке. Так само вимовляємо: жили, ожили, буде, а не: жили, буде.
Опалий. а не опавший (В. Ігнатович у Варко-вичах коло Дубна). Не вживайте форм на -вший, — вони зовсім чужі нашій мові. їх часто й добре заступають форми на -лий: померлий, опалий, воскреслий і т. ін., а не: померший, опавший, воскресший. Див. про це „Рідну Мову“ 1935 р. ст. 167, ч. 4.
Коминяр (д-р В. Бабій у Львові) — так пишемо в літературній мові, а не коминар. Маємо багато слів на -яр (це слова на -няр, -ляр, -тир), що визначають заняття, напр.: вапняр (хоч; вапно), шкляр (хоч шкло), весляр, газетяр, дротяр (хоч: дріт), масляр, сідляр, столяр, смоляр і т. ін., хоч їхні йменники мають тверде Н, л, т. Див. „Рідне Писання“ 1933 р. § 68 ст. 32.
Вітатиме, а не: ме вітати (В. Лах у Port Arthur). Вираз: „ме вітати" недопущенний у літературній мові, треба тільки: вітатиме. Див. §§ 223-4 „Рідного Писання". Чи маєте видання „Бібліотеки Рідної Мови"?
Ланка (о. д-р В. Левипький). Архаїчне слово „звено" тепер у нас зовсім виводиться, — увійшло вже до літературної мови народне „ланка“. Слово „ланка“ — чи то в прямому розумінні, чи в перенесеному (абстрактному) — подає Словник Б. Грінченка, а також усі академічні словники. „Працюю на культурній ланці. Моя праця — тільки ланка в цілій праці“.
На полювання, але — по гриби (М. Колодрубець у Дрогобичі). Прийменник на мав ту цікаву особливість, що ми вживаємо його при поняттях уявних (абстрактних). Так, коли ціль тільки уявна, то по дієсловах руху кажемо: йду на полювання, йду на науку, на працю, на шпацір і т. ін. Коли ж ціль реальна, і ми дійсно маємо щось принести, тоді кажемо: йду по воду, йду по цукор, йду по дитину. Те саме на питання де: при уявних поняттях кажемо на: на відділі, на викладі, на концерті, на Службі Божій і т. ін.; а при реальних речах: в Церкві, в хаті, в Університеті (не кажіть: ходжу на університет), в театрі і т. ін.; так само при реальних державах: В Англії, В Німеччині, в Італії і т. ін.
Пружний (С. Кравченко в Бразилії). Російському „упругий“ в нашій мові відповідав слово „пружний": пружна сталь, пружні м’язи, пружність металів. Словник технічної термінології інж. І. Шелудько та інж. Т. Садовського, видання Академії Наук, 1928 р. російське „упругий, упру-гость" передають словами „пружний, пружність".
Літературні наголоси (Вол. Лах у Port Arthur). В літературній мові прийнято такі наголоси: мертвий, мертва, порив, пориви, буде, розпочне, розпочнемо, новий.
Поетична мова (Вол. Лах у Port Arthur). Найперше вимагання від кожного поета — щоб мова його була поетична. Без поетичної мови нема правдивого поета. У нас багато осіб пишуть вірші, але їхнє писання — не поезія. Що таке поетична мова, див. мою статтю в „Рідній Мові“ 1935 р. ч. 6: „Мова Богдана Антонича". Крім цього, кожний поет мусить досконало знати нашу соборну літературну мову й тільки нею писати. Дуже треба вважати на наголоси, — щоб конче були соборно-літературні.
Подвійні форми в українській мові (Адвокат д-р Гр. Олійник). В нашій мові маємо цілу низку подвійних форм, допущених до вжитку в літературній мові, — до них належить і місцевий відмінок прикметників, що має в нас вільно два закінчення: 1) своє власне на -ІМ: в синім, в жовтім, і 2) перейняте від давального нове -ому: в синьому, в жовтому. Перша форма — нормальна, але й друга нова (на -ому) так у нас шириться, що годі її викидати. Подвійність деяких форм дуже корисна для нашої віршованої мови, даючи поетові змогу вільніше писати. Напр.: „Поезії“ М. Старицького: В якомусь світлі чарівнім 135, Шукав прохолоди на срібнім, хвилястому морі 21. У „Мойсеї“ Франка: Най Єгова собі там гримить на скалистім Синаю, — нам Ваал дасть багатства і власть у великому краю 24. Див. мою працю: „Чистота й правильність української мови“ 1925 р. ст. 89-91.
