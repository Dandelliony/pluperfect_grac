По Росіі
- До кари Петрова. „Нов. Русь" наводить подробиці кари Петрова. Після присуду воєнно-окружного суду Петрова посадили у Виборзьку одиночну тюрму, де і мали вчинити кару. В 3 години ранку на 13 января в камеру засудженого увійшов офіцер з сторожою, розбудив Петрова і сповістив його про те, що зараз мають його покарати. Петров вислухав спокійно цю звістку і почав одягатися. Петрова вивели на середнє подвірря Виборзької тюрми, де вже приготовили шибеницю, а біля неї стояла сторожа і адміністрація. В 3 з половиною години все вже скінчилося. Петров кару прийняв спокійно.
Коли він виходив на ешафот, до нього підійшов священик. Вони трохи порозмовляли і священик зійшов вниз, Через якийсь час труп зняли і лікарь, оглядівши, визнав, що Петров умер. Після цього тіло положили в простору дерев'яну труну і під великою охороною одправили на кладовище. 
- Адміністративна агітація. „Рус. Сл." телеграфують, що курський губернатор д. Тільхен, в присутности старшин, старост та селян, яких спеціяльно для цього зібрали з усієї губернії, сказав промову. В тій промові він доводив, що хуторське господарство дуже корисне і варто переходить на хуторі. Туманних картин не було, бо забули чарівного ліхтаря.
- Обвинувачення. Ми вже подавали, що курське духовне начальство зняло судове переслідування проти поступових священиків Ломакина і Краснопольського. Обвинувачення проти них виставлені такі:1) належність до конституційно-демократичної партії, 2) співробітництво в газеті „Ръчь", 3) проповідь перед виборами в Державну Думу, 4) своєвільна подорож до лікаря-спеціялиста в Петербург, коли одпуск дано було тільки в Москву, 5) діяльність на посаді члена правління курської духовної школи, де отець Краснопольський дозволив собі вивести на чисту воду смотрителя школи, що на казенний кошт завів собі молочну ферму і багато курей, 6) будучи вже студентом харьківського університету, о. Краснопольський, навіть підчас вакацій, не вважав потрібним являтися до свого курського архирея Пітіріма."Ръчь" подаючи це обвинувачення, з свого боку робить примітку: „ми рішуче заявляємо, що священик Краснопольський не надрукував у нашій газеті ні одного рядка.
До реформи духовних семинарій. В синоді відбулося кілько засіданнів, присвячених реформі духовних семинарій.Учебний комітет подав на розгляд три проекти реформи середньої духовної школи. Синод всі ці проекти відкинув і постановив доручати скласти як найскоріше новий проект і подати його на затверження. Крім того, синод доручив учебному комітетові скласти кілько самостійних комісій, що мають докладно переглянути програму семинарій. В склад цих комісій увійдуть члени учебного комітету, вчителі петербурзької семинарії, професори петербурзької духовної академії, видатні столичні протоієреї, а також де-які громадські діячі, відомі своєю педагогичною діяльністю. На останньому засіданні Синод виробив де-які вказівки для будучого проекту. Науку в семинаріях, як свіцьку так і духовну, буде поділено рівно. Ті, що скінчать семинарії, повинні мати досить знаття, щоб вступить у вищі школи. Синод гадає, що де-які богословські науки можна перенести з двох останніх класів семинарії в перші чотирі, а замість них ввести науки гімназичного курсу. „Ръчь“ довідалася, що учебний комітет вже приступив до виконання поданої тут програми.
-„Розбійники". З Ялти „Рус. Сл." повідомляють, що кілька учнів городської школи, озброївшись рушницями та револьверами, втікли в гори, рішивши утворить з себе шіллеровських „розбійників“. Щоб половити їх—післано було стражників та лісничих. Уже піймано всіх „розбійників". В місті цей випадок зробив переполох. 
- Зберігання снігу на полях. Неврожай цього року в курилівській та сусідніх волостях саратівської губернії, каже „Г. М.“, навчив селян того, чого не можна було навчить їх за кілька років. Головною причиною недороду хліба в цих волостях була нехватка вохкости. Недостачу цю можна поповнити способом затримання снігу на полях. Коли почали робить перші спроби в цьому напрямі, то селяне, темні та вбогі, навіть нарікали на тих, хто робив ці спроби. Про таких говорили, що вони „силою у Бога хочуть взяти те, що неможливо". Але користь затримування снігу та дешевий спосіб побільшили число господарів, що взялися до цієї роботи. Зімою 1908 —9 року ці роботи робилися вже потроху по всіх волостях. Скрізь, де робили ці спроби, врожай був значно більший. Так, у селянина Ілінова, замість ЗО пудів, як вродило у його сусідів, вродило 60 пудов а тої ниви, де затримано було сніг. Один орендарь, дякуючи затриманню снігу на своїх полях, одержав на дві тисячі пудів більше пшениці, ніж його сусіди, що не затримували снігу . На цю зіму вже багато селян взялося до цього способу.
- Голод в Сібірі. З Сібіру нам пишуть, що там біля Красноярську селяне дуже бідують через торішній неврожай. Тепер в селян вже зовсім немає борошна. В де-яких ще затрималося сіно та солома. Вони продають це і якось перебиваються. Але по багатьох селах немає вже і сіна. Селянська худоба стоїть вже без корму і продається за безцінь. Ціна на солому підіймається. Селяне починають ходить з торбами і годуватися милостинею. 
- Живий покійник. В канцелярію владивостоцького міщанського старости явився міщанин Яків Козлов з проханням видати йому пашпорт. Там справилися по книгах і заявили, що документа не можуть видати, бо Яків Козлов давно вмер. Тоді проситель заявив, що він ще не вмірав, але йому не повірили і одправили до пристава, щоб той встановив, чи справді живий цей Козлов.У пристава виявилося, що Козлов, проживаючи в місті Хабаровську, загубив свій пашпорт, про що заявив у поліцію. Літом, через місяць після цього, на Амурі втопився невідомий чоловік, в кешені якого і найшли пашпорт Козлова. Так всі і думали, що то вмер Козлов.
- Брат Григорій. Єсть в Царицині брат Григорій, найближчий приятель о. Іліодора. Про старця цього ходять чутки, що він творить чудеса, сціляє хорих, виганяє чортів і т. ин. Що це за старець, видно із статі єпископа Михаїла, в „К. В.“. Тут оповідається, що цей брат Григорій збірається відкрити жіночий манастирь і, підшукуючи туди черниць,тдуже вже пильно оглядав дівчат. У де-яких пробує мускули, то-що. В Петербурзі він сповідав жінок в темній кімнаті і таке їм говорив, що вони не знали куди подітися після тої сповіді. „Цар. В.“ оповідає, що до цього брата „Григорія" звертався один чоловік, з запитанням: „як треба жить?. Той одповів: „люби себе більше всього". „Зрозумів?" Довго той добродій не знав, що сказати. Нарешті сказав, що зрозумів. „Ну, коли зрозумів, сказав братець, —то йди собі з Богом.