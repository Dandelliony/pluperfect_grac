За кордоном. Проект конституції для Боснії і Герцеговини.
У віденських часописях опубліковано проект конституції для анексованих у минулім році Боснії й Герцеговини. Краєвий сейм цих провінцій складатиметься з 92 депутатів. Із них 72 депутатів вибіратиме сама людність, а окрім того 20 депутатів засідатимуть у сеймі, як представники ріжних духовних та державних інституцій. Духовенство трьох головніших релігій боснійської людности — православної, католицької та магометанської, — матиме по 5 депутатів од кожної релігії, а єврейське духовенство матиме одного представника. Решту 72 депутатів людність вибіратиме на підставі такого виборчого закону, який буде уявляти з себе комбінацію загального виборчого права з цензовим. Виборці поділяються на три курії, з яких перша вибере 18 депутатів і складатиметься з людей, що платять не менше 500 корон податків річно, а також із особ з вищою освітою, духовенства, державних урядовців, учителів та офіцерів в одставці. Друга курія — городських виборців — посилає до сейму 20 депутатів, третя курія —сельських громад — вибірає 34 депутатів. У другій і третій куріях вибори будуть вселюдні, незалежно від маєтку чи освіти данної особи. В першій курії можуть голосувати й женщини, але не сами, а через своїх довірених. У всіх трьох куріях виборці поділяються по вірі на три групи. В результаті магометане матимуть 29 депутатів, православні —36, католики —21 і євреї —2. Опріч того, ще чотирі особи ввійдуть у сейм по службі: голова судової палати, голова ради присяжних адвокатів, голова торговельної палати в Сараєві й городський голова м. Сараєва.
