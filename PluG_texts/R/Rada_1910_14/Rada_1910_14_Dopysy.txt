ДОПИСИ.
(Од власних кореспондентів).
РАДОМИСЛЬСЬКИЙ ПОВІТ (на Київщині). Наше начальство. Впродовж минулого 1909 року, як встановлено останніми обрахунками, селяне 1-го мирового участку радомисльського повіту (участок складається з 7 волостів) скаржились на своє сельське та волосне начальство за різні несправедливості аж 34 рази. Розглянувши ці скарги, посередник посадив на висидку (заарештував) —4 сельських старост, 1 збірщика податків і 2 десяцьких, а 23 скарги визнав безпідставними. Цей же посередник сам од себе „въ порядкъ надзора" оштрафував: волосних старшин — 15, сельських старост —59, волосних писарів— 7 і помішників писарів—2; посадив на висидку: старшину —1, старост —26 і десятників—7; скинув з посади: старост —4, десяцьких —1, писарів —2 і їх помішників—l, а також притягнув до судової одповідальности 1 писаря.
З инших статистичних відомостей варто навести тут статистику про землеустройетво. По всьому мировому участку було складено приговорів про закріплення земельних наділів на підставі закона 9 ноября —277; приговорів про перехід цілих сельських громад на одруби складено —25.
М. КАМ'ЯНКА, чигир. пов. (на Київщині). От уже кілька років, як за приводом тутешнього пан-отця, повівся в нас гарний звичай — дитяче свято на Різдво—ялинка в школі, що, як і торік, відбулася оце в будинкові нової нашої двохкласової школи. Велика шкільна світлиця була повнісенька старих і молодих.
Програма складалася з співів, декламацій та гри на грамофоні. Як новину, пріємно зазначити виступи у декламаціях дівчаток — учнів, що майже добре справлялися з своїм завданням.
Взагалі— видко було, що впорядники й учні добре попрацювали аби вийшло все по змозі на добре. Отже, не можна не зазначити й де яких значних дефектів, яких сподіваємося, буде уникнуто на далі.
Головна хиба та, що зміст складався майже виключно з російського. Дуже шкода, що упорядчики не подбали про щось з свого, з лектури народньої — української, без котрої почувалася якась штучність всього, одірваність од маси слухачів. Бачилося й почувалося, що щиро російський зміст декламацій та співів—занадто важкий —та ще в такій значній дозі —як для виконавців, так і для слухачів. А через це, чудові сами по собі, де які з проказуваних віршів російських письменників —не робили того вражіння, що могли зробить, коли б були сказані рідною, цілком зрозумілою мовою, що голосно промовляла б до серця слухачів.
С. МАЛА ПЕРЕЩЕПИНА (на Полтавщині). Село наше досить людне і має п'ять шкіл. Живуть тут здебільше козаки, отже землю мають лиш багачи, а більшість ні. Через це людність більше живе заробітками всякими та торговлею. Малозаможні роблять поденно то на селі, то в багатих козаків на хуторах, або в сусідніх економіях. На селі істнує вже кілька років сельсько-господарське т-во, позичкове т-во, але біднота не має з цими т-вами ніяких стосунків, люде в їх здебільше заможні. Є навіть такі, що й не відають нічогісінько про ці т-ва. Культурного руху тепер зовсім не помітно, бо після 1905—6 р.р. так усе вщухло, що й не пізнаєш Перещепини. Ще до 1905 року була тут земська бібліотека-читальня, але її закрито чомусь і досі ще не відкривають. Інтелігенції чимало, але вся вона якась чи приборкана після 1905 р., чи з природи вже така байдужна. А колись же й у нас кипіло життя і інтелігенція була не така. Багацько селян зовсім свідомо вирішали земельне і шкільне питання. Навіть назва „Україна" придбала була право до загального вжитку. Не новиною було на базарі побачить „Рідний Край" і „Хлібороб". Тепер же українських газет на все велике село передплачується 2—З примірники.