(Лист з Харькова).
  Бувають в парламентах великі дні. Це коли щось більше, ніж звичайне, щось особливе по своєму значінню там чиниться. Таким великим днем назвали-б ми, по їхній надзвичайности для нас, українців, збори історично філологичного товариства при харківському університеті 22 го цього місяця. Уперше, скільки істанує товариство, Україна, українська праця і діячі українського письменства, науки українознавства і української культури взагалі, ціла низка цих діячів: Шевченко, Тобілевич, Кропивницький, Грінченко, Доманицький і нарешті Юркевич, одбірали увагу і пошану чималого кола зібраних, мов славні тіні устали і заповнили університецьку світлицю, де звичайно одбуваються наради професорської ради, та нагадуючи свої славні учинки, кликали до праці сучасне громадянство.   Збори історично-філологичного товариства при харьківському університеті 22 цього місяця були досить численні; опріч професорів та доцентів було чимало молодих учителів харьківських середніх шкіл, що не поривають звязків з своєю alma matre. 
  На початку засідання було вшановано вставанням пам'ять небіжчика графа Л. М. Толстого, а тоді голова зборів, проф. Сумцов перейшов до денного порядку і розповів зборам про цілу низку втрат, що понесли за останні часи українське письменство, наука, штука і громадське життя. Найсамперед проф. Сумцов докладно спинився на постаті небіжчика Бориса Грінченка, дуже близького Харькову, як нарожденця харьківського повіту, ученика тутешньої реальної школи і вчителя по сельських школах Харьківщини. Його життя він росповів в головних рисах від захоплення малого хлопця Кобзарем Шевченка і до тяжких подій останніх років його життя, втрати матері, дочки та онука і власної хвороби, що поклала його в могилу. Поруч з тим Сумцов одмітив Грінченкові вірші, оповідання, драматичні твори і докладно зупинився над фолькльорними та лексичними працями, особливо зазначивши рецензію на працю Малинки, за яку він одібрав од Академії золоту медалю, етнографичні збірники, видані в Чернігові, покажчик музею Тарновського, літературу укр. фолькльору за 100 літ., нарешті зредактованний ним український словарь;не поминув професор і публіцистичних праць Грінченкових та його заходів коло оновлення українського драматичного репертуару, як перекладом світових творів штуки, так і власними драмами та комедіями. „Його вклади, закінчив професор, в науку українського фолькльору та мови такі коштовні, а праця письменницька та громадська такі поважні, що мусимо завсіди з пошаною й подякою згадувати це ім'я“. Після того пам'ять небіжчика Грінченка ушановано вставанням. 
  Потім проф. Сумцов розповів про Василя Доманицького, особливо одмітивши його праці про козацтво на переломі 16 —17 ст., про „піонера української етнографії" та працю над текстом Шевченкового Кобзаря. Цією останньою роботою він на віки з'язав своє ім'я з ім'ям славного Кобзаря нашого. Дякуючи йому, ми маємо і повний, і перевірений певний текст Шевченкових поезій. Далі дроф. Сумцов згадав добре відомого харьків'янам Марка Кропивницького, а поруч з ним і творця української серйозної драми й комедії Івана Тобілевича (Карпенка-Карого), а тоді ще останнього небіжчика нашого, тільки но похованого, Осипа Юркевича.
  Проф. Багалій і з свого боку додав де-кілька правдивих рис до обмалювання Марка Кропивницького. Він згадав, що і раніше Харькову не чужі були видатні виконавці українського репертуару, напр., відомий Соленик, про славу якого за життя довго потім з докором нагадував громадянству відомий напис на надгробкові: 
  Дивися з неба, Солениче, 
  Яка єсть правда чоловіча і т. д. 
  Потім Щепкин, котрий теж, їздючи по провінції, не минав Харькова. Кропивницького Багалій одмітив, як драматичного письменника, видатного артиста і батька українського театру. Згадав він і письменницьку спадщину Кропивницького. Та спадщина у нас часто-густо залежить од несприятливих умов, посеред яких істнує в Росії взагалі друковане слово. Напр., чимало ще праць Сковороди, який жив у 18 му ст. —це його релігійні трактати —не можна видати ще й тепер через цензурні перешкоди. Д. Багалій звертався вже до таких поважних наукових закладів, як академія наук або московське товариство ,,любителей древней письменности", але і ті заклади не відважилися видати 2-й том творів Сковороди (1-й т. д. Багалій видав ще в 1891 р., під час столітніх Сковородиних роковин). Тепер д. Багалій звернув на ці твори увагу Наукового Товариства Імени Шевченка у Львові і може воно підніметься на видання.
  Велику, таку саму спадщину лишив Л. Толстой. Чимала вона і в Марка Кропивницького. Зараз роспочато у Полтаві 4-те видання творів Кропивницького, на 4 томи, і 4-й том буде цілком з тих праць, що не побачили раніш світу через цензурні перешкоди, себ-то ціла четверта частина того, що написав Кропивницький, не могла у свій час світу побачити. Пам'ять кожного з згаданих небіжчиків було вшановано вставанням, а тоді проф. Сумцов нагадав ще присутнім про „великі поминки," що наближаються до нас, як от: 50-ліття скасування кріпацтва, а надто 26 лютог —50-літні роковини Шевченкові. Це день, котрого не минали на Україні, не одмітивши чимсь, і за самих тяжких часів життя громадянства, а тепер і поготів не можемо ми проминути мовчанкою.
 Товариство у свій час шанувало такі саме роковини Жуковського, Тургенева, Пушкина, Гоголя, незабаром от шануватиме укупі з університетом пам'ять Л. М. Толстого, так само мусить поставитись воно і до роковин Шевченкових. Бо і взагалі славянству і особливо нам, українцям, не чужий він. Коли Харьків за одно століття став таким помітним культурним осередком, то це сталося через те, що народ, який прийшов сюди з правого берега Дніпра, приніс з собою вже чималі початки і нахили культурні, а Шевченко в огненному слові своєму втілив і висловив і вдачу, і думки, і мрії цього народи — страдника. Отже за культурні здобутки Харькова і Харьківщини чимало повинні ми дякувати попередній культурі народу вкраїнського. Через ці причини Харьків, харьківський університет і історично-філологичне товариство при йому повинні що найвиразніше одмітити день 26 лютого 1911 року. Мусимо упорядити урочисті збори товариства і видати особливим збірником праці і промови, що наспіють на ті урочисті збори. Щоб збірник був поважніший, професор Сумцов радив зібрати в йому: 1) праці, що до Шевченка; 2) праці по українознавству взагалі, і 3) праці що до Харьківщини або Слобідської України. Праці можуть бути українською і російською мовами. Повідомляючи збори про такі заміри, Сумцов пропонував членам подбати заздалегідь про відповідні що до цього праці. Збори на таку пропозіцію згодилися. Де-які теми для праць намічено проф. Сумцовим. Всі їх подано також і в українську студентську громаду, щоб і студентство притягти до наукової праці в цьому напрямі. Кращі з їхніх праць будуть прочитані на зборах товариства і видруковані в збірникові.
 Остається побажати, щоб усі члени Товариства і студенти-українці як найпильніше подбали про виготовлення добрих праць, бо то певний грунт свідомости і культури нашої і покажчик її перед громадянством і перед сусідами нашими.
 В такому культурному осередкові, як Харьків, на межі Великоросії, мусимо зважати не на самих себе тільки, а й на сусідів наших: громадянство московське, польське, чешське, латишське; щоб роботу свою громадську провадили ми не згірше од них; щоб повагою до себе, як нації, до славних діячів письменства та культури нашої викликали ми з їх боку пошану до нас, до наших діячів і до культури нашої; щоб самим нам, крий Боже, не доводилося червоніти за наші вчинки, наше недбальство і неуцтво. Це особливо треба пам'ятати, коли виходимо ми на люде, перед громадянство. Не вигуками голосними, не заздрістю та наріканням на сусід, придбаємо ми собі пошану їхню, а працею упертою над собою і для культури і освіти народу нашого. 
23—XI. Д. Пісочинець.



