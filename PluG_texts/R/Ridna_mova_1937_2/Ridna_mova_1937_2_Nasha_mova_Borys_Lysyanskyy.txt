Наша мова
Осміяна, погорджена, забута, 
Ти довго ниділа все в порохах... 
І в душу ллялася думок чужих отрута, 
Чужі слова бреніли на устах.
Та раптом сонце волі заясніло, 
Розвіялась ворожих сил імла... 
І стрепенулося твоє завмерле тіло, 
І квітом чарівним ти ніжно розцвіла.
Квіток тих запашних весняні аромати 
Розлинулись ген-ген далеко по землі, 
І втіху молоду понесли з хат до хати 
У кожнім хуторі, у кожному селі.
А нині йдеш ти кроком переможним 
До щастя мрій, до сяйних височин...
І зором дивиться услід тобі побожним 
Твого народу вільний, гордий син.
Прага   Борис Лисянський.
