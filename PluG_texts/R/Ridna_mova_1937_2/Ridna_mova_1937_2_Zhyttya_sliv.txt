Життя слів
О.
Обід (об - їд, об -їд - а - ти) визначало на початку взагалі їду. Перша їда — снідання (сн-ід-а-ти) — легка їда раннім ранком. Друга їда, найбільша (об-їдатися) — обід; пор. іще „Обідня“ — Літургія, що кінчилася десь коло цього часу. Третя їда — в південь, „полуднати“ ; їда ввечері — вечеря, вечеряти. Пізніш час їди дуже змінився.
Образ (об - раз, корінь раз із різ (а:і), різ-ати, — початково те, що вирізане. Так само раз — одна риска, зроблена чимсь гострим, звідси числівник раз. Разити, вражати звідси ж, — позо-ставляти на чім слід, дошкулювати.
Обру́с. Вдавнину частіш було --- дуже рідко — ---. Убрус вдавнину — це хустка, кусок полотна або рушник, а в нас тепер — „кусок полотна на стіл", цебто настільник.
Обшир, а власне — обшар походить від давньонімецького oberschar, (теперішнє Überschar), що визначав викорчоване поле, лишок поза призначеним на осаду (über — понад, scheeren — обтинати); потім — просторінь, територія. Скоро це слово прив’язано до свого „обширний, широкий“ і воно стало ніби своїм. Академічний правопис наказує писати „обшир“, хоч правильніш було б етимологічне „обшар“. В українській мові не часте, зайшло з польського. Словник Б. Грінченка подає тільки форму „обшар“.
Оглашенними встаровину звано людей, що готувалися до хрищення. Приймали їх до церкви не відразу, оглашення часом розтягалося до двох літ. Оглашенних змушувано зодягати волосяниці й ходити з закритим обличчям. Навіть оглашенні другого ступеня мусіли покидати церкву, коли диякон їм наказував: „Оглашенниї, ізидіте“. Через це потроху вироблялося й згірдливе ставлення до оглашенних. З бігом віків церква забула оглашенних, бо всі стали християнами, христячися зараз по народженні. Але виголос на Літургії: „Оглашенниї, ізидіте“ позостався, і власне він породив погляд на людей, яким не місце в церкві. Звідси й повстало українське значення „оглашенного“ — дурний: Відчепися, оглашенний. Стороженко. „Марко Проклятий“: Може ти, оглашенний, і дитину її задавив 35, Крутяться, як оглашенні 167.
Одинадцять і т. ін. повстало з один-на-дцять, цебто з один-на-десять. З бігом часу кінцева частина цих зложених числівників „десять“ сильно змінилася: -дцять, -цять, -йцять і т. ін. В літературній нашій мові прийнято писати її тільки -дцять.
Одчайдух — часте в західньоукраїнських говорах і письменстві. Первісне значення слова заступається його невідповідним теперішнім писанням: очайдух; треба писати етимологічно: „одчайдух, одчайдушний“, цебто той, хто „відчаявся“ (стратив) духа, стратив надію. Давнє „чаяти“ — ждати, чекати, сподіватися, мати надію; пор. відчай, одчай. Пор. іще галицьке „нечайно“ — несподівано. Слово давнє, бо початкове од (от) не встигло змінитися на від. З бігом часу „одчайдух“ змінилося в живій вимові на „оччайдух“, „очайдух“, але літературна мова знає тільки „одчайдух“.
Оковита — часто вживане в нас слово, походить із латинського aqua vitae, „вода життя“, цебто горілка. Чуже походження слова давно забулося, й „оковита“ часто вживається навіть як прикметник до горілки, ніби як ліпший її ґатунок. Напр., Думи: Благослови мені оковитої горілки напиться 105. Але часом уживається й речівниково: Три кварті не простої горілки, оковити узяла 155. Те саме і в мові польській: okowita. Слово, здається, семінарського походження.
Оліве́ць свою назву одержав від того, що вдавнину його робили з олова (оловець > олівець), бо олово позоставляє сліди на папері чи на чому іншому. Уживання олівців відоме було ще давнім грекам. З ХІ-го віку дуже шириться вживання олов’яних паличок, як олівців. Перші олівці були просто олов’яна паличка, і тільки з XI-го віку стають відомі олівці, оправлені в дерево. З того ж часу стали появлятися й олівці з графіту, що давали добрий чорний слід при писанні, — вони ступнево скоро виперли з ужиття олівці олов’яні, але назва „олівець“ позосталася в нас і до сьогодні й за новими графітними олівцями.
П.
Па- це стародавній префікс (приставка), добре відомий у нашій мові; визначає він другорядність, висновок, виник, потім. Приставку па- маємо в словах: пабородки, павідь, павіко, паволоч, паворожка, пагілля, пагін, пагуба, паділ, пасинок, паробок і т. п., — наголос падає все на цю приставку.
Паганий походить від латинського раganus і перше визначало мешканця паґа (pagus — село), селюка. А тому, що християнство ширилося напочатку головно по містах, а села (паґі) довго були ще неохрищені, то слово paganus (мешканець паґа), паганий стало визначати взагалі неохрищеного, нехриста І нарешті, через погордливий погляд на неохрищених, паганів, повстало дальше значення: злий, недобрий. Костянтин Порфіророджений твердить у половині X віку, що слов’яни нехрищених звуть паганими; і певне це так було, бо вже найперші слов’янські пам’ятки Х-Х1 віків широко знають це слово головно в значенні язичник (неохрищений), чужинець, а часом і в значенні невихований, грубий. В Україні звичайна вимова тільки паганий (рос. поганый), але літературний правопис вимагає писати поганий.
Падолист див. календар.
Пай — східнє слово, тюркське пай — частина, доля.
Пакість — це робити „навпаки“, не так, як бажано. Пор. опако — навідворіт, ц. сл. пакы.
Па́морока дуже цікаве слово; в нім па- приставка (див. про неї вище), а морока — повноголосна форма від давнього мрака. Слово одного кореня й одного значення з „меркнути“— темніти, тратити світло. Це праслово, а корінь його добре відомий і в інших старих мовах, напр. санскритське markâs — затміння, литовське merkti — прижмурити очі. Давнє значення слова „паморока" те саме, що й старослов’янського мракъ: тьма, темнота, туман. В західньоукраїнських говорах іще й тепер існує слово „па́морока“ — туман; Словник Б. Грінченка подає „па́морока“ як мряка з Кременчуцького повіту. Друге значення слова „паморока“ повстало від першого: затміння взагалі, затміння голови, затуманення, втрата притомности, обморок (об-морок). У першім, а особливо в другім значенні слово надзвичайно розгалужене в українській мові, напр.: морока, мрака (неправильно пишуть часом мряка, бож -оро- може дати тільки -ра-), морок, морочити, морочливий, морочний, паморочний, запаморочити і ін. Часто вживається тільки в множині: мраки (тумани) залягли, мраки йдуть, мороки беруть — тратити пам’ять або притомність. Дуже частий і поширений вираз „не забивай памороків“ треба розуміти так, як і кілля забивати, — не забивай памороків (туману, темноти) в мою голову. В Придніпрянщині слово „па́мороки“ часом неправильно розуміють як „пам’ять“. В західньоукраїнських говорах слово „па́морока“ ще й тепер живе й визначає обморок, непритомність, напр. черновецький „Час“ ч. 1197. за 13 грудня 1932 р. пише: „Припадок памороки в маршала Авереску“, „На останці він перестав промовляти, впавши в памороки“. А ось іще приклад, що показує перше значення слова „паморочний“ як пасмурний, похмурний: „Того же лѣта бяше паморочно зѣло и дождевно вельми и поводь всюду“ („Древній Лѣтописець“, видання 1774 року, під 1407 роком). Словник М. Уманця й А(деської) Спілки 1898 р, IV 59 рос. „сознаніе“ перекладає словом „памороки“; за ним те саме повторює й академічний „Словник правничої мови“ 1926 р. ст. 187. Це зовсім неправильне пояснення, бо „памороки“ ніколи не визначають „притомність“. Видно, частий вираз: „Забити памороки“ (а Уманець подає ще підозріле: „Одбило йому памороки“) дав привід до неправдивого зрозуміння, ніби памороки — то притомність.
Пан — слово, надзвичайно поширене в нашій мові, пор.: пан, панський, паненя, панщина, панство, пані, панич, панна, панночка, панувати, панькатися і т. ін. Слово поширене тільки в західньослов’янських мовах, говірково знане й мові російській (напр. панья, панской товар). Походження слова остаточно не встановлено. Панує думка, що слово „пан“ повстало через скорочення слова „жупан“, як у російськім із „государ“ повстало „судар“ : жупан — жпан — пан. Слово східнього походження, чи не аварсько-болгарського, — „жупаном“ звався ханський урядник, пізніш взагалі владика якоїсь більшої чи меншої країни (жупи). При розкопках ув Абобі знайдено колони болгарського князя - хана Омортага (813-832 р.), а на них він зветь-„жупаном“. Пізніш слово „жупан“ поширилось серед західніх слов’ян, де й зазнало скорочення на „пан“. Слово „пан“ відоме по наших пам’ятках із XIV-гo віку, відоме дуже часто й у різних формах (пан, пані, панський), а це говорить про те, що слово це мусіло появитися в нас іще задовго до XIV в. Слово „пан“ напочатку стосувалося тільки до великих владик, а пізніш воно ступнево опускалося все нижче, аж поки не стало словом загальним. Ця доля слова „пан“ зовсім однакова з долею грецького Kóptoç, ц.-сл. Господь та старого „господин“, — спочатку це були означення головно Бога, пізніш владик, далі всіх тих, що мали рабів, а врешті ми так стали звати з чемности один одного. — Зазначу ще, що дехто з учених, напр. Г. Ільїнський та інші, обстоюють споконвічно-слов’янський характер слова „жупан“, — що це слово загальне індоєвропейське, а з нього повстало „пан“. — Одного пня з „пан“ повстало й чеське panoš, польське panosza — паж, або й слуга - шляхтич у великого пана, потім стало визначати бундючність, пиху; звідсі пішли наші паношитися, розпаноши-тися.
Пана́ма. По закінченні Суецького каналу повстала думка прокопати Панамський канал і тим з'єднати океани Атлантицький із Тихим. Головний будівничий Ferdynand de Lesseps зробив 1879-1880 р.р. недобрі обрахунки, чому року 1888-го вся справа впала. Виявилися й великі надужиття: підкуплені були 300 послів, преса, навіть міністри. З того часу ця голосна „Панама“ стала назвою всякого великого грошового обману.
Панібрат, бути з ким за панібрйта. Повстало з польського panie bracie, za pan brat.
Паношитися див. пан.
Пантелик. Вираз „збити з пантели́ку“ дуже частий у нашій мові, в розумінні заплутатися, втратити вміння; слово відоме й мовам російській та білоруській. Повстання слова маловияснене. Корш уважав його за слово східнього походження; пор. пäнд — хитрість, засіб, мистецтво, а -лік суфікс абстрактних іменників.
Папа́ха— східнє слово; пор. черкеське па — шапка, тюркське папах — хутрова шапка.
Папір, папіровий, папірня, папірник. Вдавнину писали на т. зв. папірусі (грецьке ---;), — рослина, що розводилася в Єгипті на берегах Нилу, а з неї виклеювали листки чи звої до писання. Папірус панував в Европі аж до ХII-ХIII століття, і тільки з того часу випирає його новий матеріял до писання, що вироблювався зо шмат. Цей новий матеріял затримав стару назву, — його звемо знімецька папір (Papier), папе́ру.
Звідси походить і папіроса жін. роду (форма східньоукраїнська й літературна).
Паполо́ма — стародавнє наше слово, визначало покривало, ковдра, відоме й іншим слов’янським мовам, напр. російській, словінській, хорватській, чеській. Походить із середньогрецького --- — покривало.
Папуша, звичайно в виразі: „папу́ша тютюну“ — жменя тютюнових листків. Слово повстало з румунського papuša пучок. Слово відоме й мові російській. 
Паробок, це: па-роб-ок. Давнє слово рабъ уже в Супрасльськім рукопису XI віку відоме в формі робъ; з XII в. відоме й паробъкъ, яко молодий слуга. Стара приставка па- добре в нас відома.
Парта́ч початково визначало того, хто не був у цеху чи в цеховім братстві. Але більшість робітництва належала до цеху, - поза цехом лишалися тільки нездари, що робили будь-як. Ось цих нецехових і звано „партачами“, від німецького parteiisch (з лат. pars) через польське partacz. Звідси партацтво, партачити — робити будь-як, псувати.
Пас повстало з пояс, з польського (в мові польській -oja частенько стягується в а). Пор. сваволя (із свояволя).
Пасіка, па-сіка, праслово. Спочатку це була вирубана в лісі прогалявина, загороджена; пізніш на таких містах розводили бджіл. Взагалі бджільництво довго провадилось тільки в лісі, на таких просіках чи „пасіках“, а пізніш стали його вести й по інших містах.
Паскудний, па-скудний. Слово відоме з найдавнішого часу, й перш визначало: бідний, немаючий, а це значення вкінці допровадило й до сучасного, — брудний, морально нечистий. Відоме багатьом слов’янським мовам. У нас іще маємо: паскуда, паскудити.
Патери́ця — посох, палка архієрейська, від гр. --- (пор. лат. pater), новогр. --- — посох духовних осіб.
Па́ще́ка, з па-щока, див. па-, звідси пащекувати, пащекуватий, пащекування й т. ін. Значення „пащекуватий“: хто часто щоку розкриває, багато говорить.
Певний повстало від давнього „повати“ (уповати) — надіятися, довіряти, покладатися. „Певний“ той, на кого можна надіятися, довіритися. Дуже поширене в нас слово: певність, у-запевняти.
Пекло з бігом віків пережило цікаву історію. До XVI-гo віку по пам’ятках звичайно маємо форму „пеколъ “ (---) цебто чоловічого роду, а визначало „смола“. Слово повстало з гр.--- , лат. ріх — смола, звідси старонімецьке pech, литовське pikkis. Було в нас іще давне слово „пекольница“ — пекарня, а воно вказує, що давнє „пеколъ “ визначало й місце, де горіло, або де горіла смола. Певне, з дуже давнього часу „пеколъ “ стало визначати й ад, хоч давні наші пам’ятки не занотували цього, — вони знають тільки „пеколъ “ — смола. Цікаво, що в греків, німців і ін. слово, що визначає смолу, разом із тим визначає й ад. В XVI в. в Україні панує вже форма нова — ніякого роду „пекло“ (повстала, певне, з форми пьклъ. через хомонічну заміну кінцевого ъ на о, пор. Петро, Павло з Петръ, Павлъ і т. ін.). В Крехівськім Апостолі 1560-х років ц. сл. адъ перекладається вже словом „пекло“. Як ад, слово „пекло“ відоме тепер майже всім слов’янським народам. Первісне значення пекла, як смола, сильно відбилося на українським уявленні пекла-аду, що все в’яжеться зо смолою. Пор. звичайні в нас народні вирази: „будеш горіти в смолі“ (= в пеклі).
Перга́мен — добре вироблена шкура, що на ній вдавнину, до появлення паперу, писали книжки чи акти. Назву свою отримав від малоазійського міста Пергама (Pergamos), де цей матеріял виробляли в великих розмірах. Пліній розповідає про повстання перга́мену таку легенду. Фараон Птоломей, щоб убити розвій Пергамської бібліотеки, що стала конкурувати зо славною його бібліотекою Олександрійською, заборонив в II віці перед Христом вивозити з Єгипту пергамен. Тоді в Пергамі, за царя Євмена ІI (197-158 перед Христом) стали виробляти матеріял до писання зо шкур, що широко пішов по Европі й від міста Пергаму отримав назву перга́мен. Пергамен панував, як матеріял до писання, аж до кінця XIV віку.
Пере́люб. По багатьох українських говорах знане дієслово „перелюби́ти" — відбити в кого кохану дівчину чи коханого чоловіка. Напр. Словник Б. Грінченка IIІ 125 подає з Харківщини: Вона мого хлопця перелюбила. У „Ілько Лепей" В. Ґренджи-Донського (Закарпаття) читаємо на ст. 95: Його дівчину перелюбив жонатий Юрко. Ось від цього „перелюбити" й повстали наші: перелюб, перелю́бець, пере́любки, перелю́бний, перелю́бник, перелюбниця, перелюбство, — їх створив головно П. Куліш у своїх перекладах Св. Письма.
Перо. Встаровину писали каламом (див. каламар), але пізніш, коли запанував пергамен, а потім папір, стали писати й пером — гусиним чи іншим. Пера такого вживано аж до XIX віку, коли появилися сталеві пера (пор. польське stalówka), але й за цими сталевими позо-сталась стара назва —- перо. Пор. стріляти, чорнило.
Пивни́ця зпочатку служила тільки для переховування питва (не конче пива) при багатих домах. Пізніш й бідаки стали робити собі погреби для переховування картоплі й інших речей, але назва зісталася „панська" — пивниця. У східньоукраїнських говорах слово не знане, там — по́греб.
Пилип — це назва зайця (пор. Михайло — медвідь, Василь — кіт і т. ін.). „Вирвався як Пилип (пилип, заєць) з конопель“ — вирвався як заєць на свою біду.
