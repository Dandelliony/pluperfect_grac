Геть брак годівлі!Часто густо можна побачити напівголодну селянську худобу, яка тиняється по толоці, по стерні чи по кущах, а в-зімку живиться самою соломою, або як коли й сіном, то зовсім поганої якости. Зрозуміло, що при такій годівлі корова не може дати досить молока, не може вигодувати міцне й здорове теля, а коняка чи віл не мають сили потягнути плуга на потрібну глибину. Коли наближається зима, й господар підраховує свої харчові припаси- він часто лякається того, що не стане чим прогодувати худобу цілу зиму а тому продає частину худоби, щоб урятувати решту. Через це саме з осени йде масовий продаж худоби, продаж її за безцінок на м’ясо. Брак харчування це є ніж над нашою худобою. Минула осінь ясно нам показала, що через відсутність годівлі почався масовий продаж худоби, ціни дійшли до найменшого рівня, гарна корова продавалася за 20-25 карбованців, а зростити корову коштувало господареві значно більше. Щоб цьому запобігти на майбутнє, - господарям необхідно завчасу вжити всіх заходів до забезпечення худоби годівлею, через що питання про утворення кормової площі є одним із найбільш пекучих. Крім того, чисте зернове господарство з гноєвим скотарством стає все більш невигідним, у той час як молочне скотарство, при правильній його постановці, дає господареві гарний прибуток і дозволяє йому вигідно користуватися землею. Для забезпечення худоби годівлею, наше звичайне трьохпілля треба замінити многопільним плодозміном з широкою культурою кормових трав та коріннєплодних рослин, які й є найбільш корисними й необхідними для годування всякої сільсько-господарської худоби. Разом із засівом трав та коріннєплодних рослин, треба звернути серйозну увагу на поліпшення луків та випасів, які дуже часто, при незначній витраті, забезпечують господареві, разом із конюшиною та коріннєплодовими, не лише гарні годівлю на зимові місяці, але й головним чином, гарне утримання худоби в літні місяці на випасі.  