Антиалкоголізм, чи антигромадськість?

Як і минулого року, цього теж громадське життя в Росії почалося з з'їздів громадських діячів, що тепер, опріч преси, мають вагу мало не єдиних душників, через які виривається голос громадянства в цікавих йому справах. В державах з розвиненим громадським життям та установленим добре ладом такі з'їзди громадських діячів безперечно мають велике значіння, до голосу їх прислухається не тільки громадянство, але й урядові сфери, з їхніми резолюціями так чи инакше рахуються. За російських обставин з'їзди мали і мають цілком инший характер. Насамперед поки їх скличуть ініціятори, то находяться й натупаються добре по відповідних канцеляріях за дозволом і як що навіть пощастить їм достукатись до чогось, то ввесь час мусять боятись, що з'їзд або припинить свою працю передчасно, не закінчивши її, або обмежуватиме сам себе й не скаже того, що повинен був би сказати. З резолюціями громадських з'їздів ніхто не рахується і вони висять собі в повітрі, як і багато инших більш-менш гарних слів; на практику ніякісенького впливу вони не роблять. Бажання громадських діячів сами по собі, а дійсність сама по собі. Отже за таких обставин з'їзди в Росії мають єдино симптоматичне значіння, як покажчик громадського настрою, як голос громадянства в тій або иншій справі, як демонстрація тих чи инших почуваннів.Иншого значіння не зважуться їм надавати найбільші прихильники з'їздів. Які ж симптоми в громадському житті показують з'їзди, що оце свіжо одбулися? Найбільш симптоматичним з цього погляду був антиалкогольний з'їзд, бо психіятричний і спеціяльніші завдання мав, і склад його був досить одноманітний. Зате антиалкогольний притяг і всяких людей до себе, і мав на увазі таке великої ваги соціяльне з'явище, як алкоголізм та боротьбу з ним. Отже він почасти одбив громадський настрій в широких кругах російської людности. І одбив так, що радіти у всякому разі нема з чого. Увесь час проводирі з'їзда зацитькували промовців та докладчиків, увесь час вони оглядались на те, яке вражіння зробить та чи инша резолюція в урядових сферах, увесь час затикали рота, коли з його виходили неприємні для них промови. Були навіть нечувані в літописях громадських з'їздів випадки, що президія радилась з поліцією, що і як їй зробити; гірше навіть—президія перемінила резолюції з'їзду на свої власні і на протести де-якої частини членів устами д. Нижегородцева загрожувала протестантам... арештом. Найгірше поводилися з представниками од робітників, з якими взагалі не церемонились і кожне слово їхнє піддавали гострій цензурі. Це все на те, щоб „зберегти з'їзд"...  Нарешті, як подають останні звістки, після з'їзду справді арештовано чимало членів-робітників та журналістів. До гіршого занепаду трудно вже дійти, - навіть уявити собі щось гірше, ніж оті нахвалки арештами, неможливо. Роспад громадянської самоповаги дійшов, очевидно, до самого нікуди, до якогось самоопльовування. Адже ж забувають люде, що „берегти" можна щось тільки тоді, коли те щось дає якісь реальні здобутки, — за-для яких же здобутків знущався з себе антиалкогольний з'їзд, за-для чого обмежував себе і знизився до анти-громадських замісць анти-алкогольних учинків?...

Сумний симптом, прикре свідоцтво громадському настроєві дав цей з'їзд, що відбив у собі наш сумний час загального приниження та роспаду. Принаймні перше колись такі вчинки, якими вславила себе президія анти-алкогольного з'їзду, були неможливі. Громадянство вміло хоч мовчати, як не могло промовляти; тепер же мовчати одвикло, але достойно поводитись—не навчилось...