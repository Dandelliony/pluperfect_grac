З життя „Просвіт".

Мелітопольська „Просвіта". Адміністрація все більш та більш присікується до всяких дрібниць, щоб стати на перешкоді діяльності мелітопольської „Просвіти". В минулім році заборонила влаштувати „Просвіті", гулянку в міськім саду, заборонила спектакль, що згодилась була дати на користь „Просвіти" труппа Колісниченка. Новий рік почався новою причіпкою. Довго „Просвіта" не могла найти для себе по своїх грошах помешкання, де б можна було улаштовувати читання та лекції. Нарешті таке невеличке помешкання найшла і рада т-ва ухвалила з початку 1910 року роспочати такі читання сістематично, по змозі кожної суботи. На 2-е січня сього року й призначено було такий літературний вечір. Завчасу сповістили про це справника. Коли це 2-го січня о-півдня до голови ради являється од справника околодочний надзиратель з запитаннями: який вечір — платний чи безплатний? На якій підставі влаштовується вечір без дозволу справника? Голова на тім запитанні дав свої пояснення, а сам пішов до п. справника, щоб пояснити йому справу. Та на превеликий жаль його в канцелярії ніяк не міг здибати. Участковий пристав заявив голові, що, напевно, перешкоди з боку справника не буде. Коли це в 7 годин вечора, коли мала розпочатись вечірка, з'являється туди од справника околодочний надзиратель з наказом негайно всім розійтись. Публіка переполохалась, де-хто зараз же за шапку та й до дому. Довелось голові ради бігти знову до справника, щоб усунути заборону. П. справник заявив йому, що подібні вечірки повинні улаштовуватися за його дозволом. Коли ж голова йому показав правила 12-го октября 1905 року, де написано, що лекції та літературні читання улаштовуються „явочнымъ порядкомъ", тоді він виставив нову причину, що буцім йому не дали завчасу знати. Коли ж голова йому довів, що заяву подано ще 29 декабря, тоді він присікався до оповідання Винниченка „Хто ворог“, яке мали читати на вечері. Ця назва „Хто ворог“ його дуже лякала. Голова мусів йому росповісти зміст оповідання й нарешті заявити йому, що вся одповідальніеть за вечір лежить на голові, не ворог же він сам собі, не візьме він до читання щось проти-урядове або що. На превелику силу удалось добитися, що заборону було усунуто. Тільки що налагодились читати, як прибігає знову околодочний надзиратель з наказом од справника, щоб негайно йому дати „Хто ворог", він бажає познайомитись з її змістом. Та голова заявив, що коли п. справника так лякає оповідання „Хто ворог", то на вечері його читано не буде і його справді не читали. Другого дня ранком до голови „Просвіти" прийшов околодочний надзиратель з наказом од справника доставити йому те страшне „Хто ворог". Голова мусів оддати цілу книгу Винниченка „Дрібні оповідання", де міститься те оповідання. При таких умовах праці не багато знайдеться охотників до неї: одпадуть і ті, що були. На вечері переважно читана було твори Винниченка та Олеся, бо мета вечора — познайомити громадян з творами поки що цих письменників. У г.Миколаїві, 31 декабря 1909 р., т-во „Просвіта" виставляло „Шельменка денщика". Грали слабенько, крім д-їв Огіренка (Шельменка) та Шпаковського 2-го (Шпак). По виставі були танці. Збору було 109 карб. 45 коп. 1-го января 1910 р. виставлено було „Борці за мрії" д. Тогобочного. Грали нічого собі, а особливо гарно д. Жмака (Никифор Маляренко). Після вистави були танці. Збору було коло 100 карб.