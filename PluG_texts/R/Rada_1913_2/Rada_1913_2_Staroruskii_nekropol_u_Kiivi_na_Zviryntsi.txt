Староруський некрополь у Київі на Звіринці.

        В „Раді“ вже коротенько писалося про те, що в Київі на Звіринці викрито нові печері з похоронами XII й пізніших віків, а ось хочеться ще раз згадати про ті печери під впливом безпосередніх вражінь від оглядання цього нововідкритого памятника на місці, після припинення вже останніх земляних робот перед зимою. 
        Печери стоять в крутому березі дніпрової гори на значній глибині і вхід до них йде з боку гори; вони тягнуться скількома проходами в глиб й здається, що над нижнім рядом їх мається ще верхній ярус. Направляються вони у ріжні боки скількома галєреями, що ростікаються і ще меншими проходами в цілу систему.
         Вирізано ті ходи в землі значно нижче глейковатої підошви в твердому первічному грунті. Ще на стінах є знаки струменту, котрим ті печері копалися, але верхні частки їх, що йдуть бочковим зводом, від часу обсипалися і делікатність первічних форм згубилася.
         Безпосередню анальогию цим формам дають печери київської лаври, про походження, котрих подає відомісти „Патерик, сіесть отечник печерській". „Патерик" дає часом і образки, яким чином викопувалися ті підземні проходи й яке було їхнє призначення. В них одні черці спасали своє життя від гріхів світу, а другі знаходили довічний упокій по смерти.
         Для останьої цілі були видимо пристосовані й звіринецькі печері, бо на всім протязі їхніх ходів здибаються тільки кости й кости, — при тому — в однім місті кістяки навалені просто на землі й, здається, без всякого порядку, а в других місцях всунені в подовжні й поперечні пічурки, вибрані в стінах. 
        Вже ця ріжниця типів похорону дає право виділити перший тип похорону від другого; і справді, в похоронах першого типу цих нововідкритих печер маємо ще сліди гробовищ, одежі, ремінних нагрудних хрестів, тоді як на похоронах другого типу тих слідів нема.
         Цікаве також і це в тих похоронах першого типу, що кістяки лежать в них звернені головами часом в зовсім протилежні одно до другого сторони, і ця відміна дає право спостерегти в них пізніше походження, а саме — віки переймання православною українською церквою звичаїв римо-католицького костьолу, де духовні і мирські люди ховаються в тому порядку, що одних кладуть головами в одін бік, а духовних особ в протилежний. Ця доба переймання впливів західної церкви на Україні належить це до віків XVI — XVIII, і, справді, штамповані образки на ремінних поясах, знайдених па багатьох костищах серед цих же похоронів, є безсумнівним доказом XVI — XVII віків. Очевидно, що в цю пору в печерах знайшли собі готове місце на похорон черці й служки котрогось сусіднього манастиря може й Видубидького, що тут стоїть рядом. 
        А що ці печері були вже у ту пору готові, доказом того є числений ряд инших похоронів в стінах печер, і написи над ним, палєографичні відміни котрих кажуть за XI — XII в., а також зломки печерної церкви та устрій самих печер.
         В написах над вмурованими в стіни гробовищами старим уставом згадується Климентій игумен звіринецький, та инші иноки, котрих пізнати можна по самих іменнях без призвиськ, і особи свіцькі, коло імен котрих стоять призвиська. Похорони ці здебільшого були пограбовані в ту пору, коли ще тільки ті печери було відкрито, бо ніяких археольогічних дослідів цілих 2 роки після цього ніхто на тім місці не робив. Через те мимоволі нападає сумнів чи не були в тих два роки зфальсіфіковані написи, тим більш що вони не виписані, а роблені по способу graffitti; одначе цей сумнів мусить відпасти через те, що до печер більше вчащали за тих два роки благочестиві прочани та Видубецькі черці, а окрім того сумніватися не дозволяють форми самих печер, давній спосіб похорону в них та повидряпувані над домовинами форми хрестів, що мають собі анальогиї в таких давніх памятниках, як Сильвестровський список „Сказаній о Борисі й Глібові” (вид. в С.-Петерб. р. 1860. л. 105, 1 і 7) або „Радзивилівська літопись" (вид О. Л. Д. П. р. 1904. № 38). 
        В тих хрестах почувається форма надгробного або поклонного хреста. На них є підніжки, що собою знаменують Голгофу, й звичайні написи: ІС. ХС. НІКА. Такі хрести є на Новгородських антиминсах XIV в. 
        Варта найбільшої уваги одначе, зо всього, що в печерах відкопано, печерна церковця, чи вівтарь для побожних молитов за положених тут християн. Церковця являє з себе невеличку кімнату з глиняним напівсферічним склепіням, котре, спускаючись на стіни, виділяє з себе окремі частини над жертвеником з боку й престолом на переді, що висічені пічурками в стіні. Це склепіння безумовно передає якісь звиклі форми церковної архитектури, але де саме могли такі форми бути в XII в. у Київі трудно сказати; чого доброго, це є наслідування трохи пізніщого романо-готицького склепу, значну відміну котрого складають нерьюри тут передані ніби в вирізних карбах над жертівною й престольною печурою. Таким чином, правдоподібно, що ця церковця була висічена трохи згодом, на останку висічення самих печер, на що може показувати й положення її на кінці цілком осібного печерного проходу.
         Хоча й тут треба сказати, що над жертівником напис передає дуже старі форми письма, згадуючи того-ж самого Климентія, Лєвонтія і инш., очевидно, якихось особливо значних звіринецьких небіжчиків. 
        Згадка про ігумена Климентія в цих печерах викликає як раз багато усяких міркувань, що це за ігумен, і який це міг бути манастир? Літописи ніякого звіринецького манастиря не знають і це тим більш цікаво було-б виясувати; одначе, саме замовчування літописів ведених більше духовними особами, здається, тут єдине й може проляти певний світ: десь то такого манастиря і не було, а було лиш місце похорону для братії котрогось сусіднього манастиря, що правдоподібно, й звався звіринецьким. 
        А що це було тільки місце похорону за те говорить, здається, не тільки відсутність жадних старовинних фундаментів на Звіринці, а й самий тип староруського похорону, що іменно вимагав для себе печер, а не иншого способу. 
        Такі підземні кладовища, уважаючи по численности вже тепер відкритих памяток, перевагу мали ще у перших християн через свою безпешність, а початок такого звичаю йде від Сходу, де цілі селища містились в печерах. По всіх східних сторонах в Палестині, Фінікії, Малій Азії, в горах Кавказу й Таврії, взагалі по всіх стародавніх місцях, де зьявилися перші сліди християнства здибаються цілі підземні кладовища. В них по стінах підземних галерей висічені полиці на мерців, а часом ті полиці, чи loculi, замінені саркофагами, розкладеними попід стіни склепу. 
        В таку підземну гробницю, положене було тіло Христа й цей приклад укупі з жидівським підземним цвинтаром в Римі на Via Portuensae і на via Арріа став римським християнам взірцем при заснуванню їхніх катакомб. 
        Такі катакомбні цвинтариська були цілі ще в Візантії й Криму під час хрещення Руси, і тут вони зьявилися теж. 
        Треба памьятати що похоронний обряд поганської Руси був зовсім инший від християнського (мерців палили) так що новий обряд Русь мусила перейняти теж від Візантії. 
        Широка хвиля візантійського впливу на Русі мала зачепити, таким чином, і обряд похоронний, одначе, тоді як поганський обряд староруського спалення й похорону розібраний в науці докладно, звичаї похорону християнської Русі ще не зачеплені. Між тим у них була своя історія, і ось на Звіринці маємо запевне один з причинків до тої історії. Там було одне з звичайних руських кладовищ, що наслідувало спосіб старохристиянського похорону в катакомбах. 
        Звичайний спосіб християнських похоронів після кріпт в катакомбах, уявляли собою саркофаги, що ведуть свій початок від класічного світу й, їх теж здибаючи на русько-українському грунті, маємо ми певну підставу зближувати наш печерній похорон з катакомбним.
         Про катакомбні похорони в київській Русі нагадують відомі похорони Київської Печерської лаври, підземні похорони в криптах в манастирі при с. Зимному коло Володимира Волинського, цілий некрополь в Бакоті, ушицького повіту (XI —XII в.), висічений в вапняковій скалі укупі з аналогічною до Звіринецької молитовні — церквою, печери в Лядаві (могил. пов.) з церквою в скалі і в инш. місцях на Подністрянщині.
         Можливо, що археологія відкриє ще ряд инших печер такого же типу й призначення, але поважне число їх і тепер вже дає право гадати про них, як про місце певного типу похоронного, що перейшов до нас укупі з христіянською традіцією й затримувався тут поруч з похороном в окремому склепі й саркофагові, що його наслідує, та в деревляній „кърсті“ й „голбцах“, що вийшли, в свою чергу, з саркофагу. 
        Це, здається, єдине чим можна пояснити замовчування літопису про міфічний звіринецький манастир. Літописець мовчить і про печері, бо вони були для нього звичайним місцем похорону (принаймні чернечого). 
        Цікаво ще спинитися трохи на образках вибитих на чернечих поясах, знятих з кістяків, похованих в звіринецьких печерах в XVI —XVII в. в. Ті образки вельми примитивної техники, але цінні тим, що несуть на собі дуже архаїчні форми іконописі. Це більше композіції на євангельські події, але євангеліє канонічне на них змішалося з апокріфами (Іосиф біжить до Єгипту, Різдво Христове та инш.). Де-які образки вельми прості й витримують лиш певну схему забрану з іконографії через засвоєння найбільш типових особливостей в передачі тих чи инших подій. У всякому разі, на цих образках стара візантійська архаїка сполучилася з пізнішими місцевими домішками, які ніяк не старші за XVI в. і при всій своїй примитивности свідчать за те, наскільки значна була в старовину потреба в естетиці, коли навіть простий пасок ремінний оздобляли цілими численними композіціями. 
        З мерців зібрано також багато натільних хрестів і всі вони разом з штампованими пасками та инш. предметами уміщені тепер в вітрині невеличкої будівлі, що поклали над вечерями черні Видубицького монастиря. Іх там може оглянути кожний цілком вільно і довідатися, як не побачити особисто, про стан археологічних розвідок над печерами та про заміри черців на заснування в цьому місті манастиря. 
        Тепер вже на місце нововідкопаних печер стікаються прочани, й пускаються в народ легенди про колишніх подвижників; стіни печер вже заставлені образами й ліхтарнями. Та чи буде від цього користь для дальнішого уяснення правдивого походження і призначення самих печер?
         Чи не проллють на це де-якого світу ще не відкриті замуровані й через те не пограбовані похорони в глухіших закутках печер?
