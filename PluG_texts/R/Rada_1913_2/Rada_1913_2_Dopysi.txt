Дописи.
(От власних кореспондентів )
        С. МИРОНІВКА., Канівського повіту (на Київщині). Душогубство. Недавно у нашому селі трапилась пригода, що дуже схвилювала місцевих селян.
        Перед Різдвяними святками у нас обікрадено церкву і зарубано сокирою діда-сторожа, років 60 — 70, Голову йому розвалили майже на двоє, а на руці, якою дід схопився за голову, певно після першого удару, одрубано пальці.
        Цілий тиждень їздило у нас всяке начальство: справник, пристави, судові слідчі, урядники, то що, розшукуючи злочинців. Обтрусили майже всі під ряд двори миронівських селян, привозили навіть собак поліцейських з Київа, та ніщо не помогло розшукати винуватців. Собака, обнюхавши труп убитого, кинулась у село, прибігла до двору одного селянина. до речі сказать, чоловіка поважного і надійного, і побачивши його, кинулась на його та й почала гавкать. Його хотіли були заарештувать, та зразу-ж виявилось що він ні при чому, а собака прибігла до його через те, що він переносив убитого із церкви, де його убито, до сторожки і мабуть дух на йому зостався.
        Та вже по тому, як розьїхалося начальство, так і не добившись нічого, злочинство роскрито цілком випадково. Прислуга місцевого пан-отця зауважила на одежі пан-отцевого наймита кров, а також звернула увагу на те, що наймит після злочинства ходив увесь час дуже невеселий. Про це вона росказала пан-отцеві, а той сповістив пристава. Наймита арештували і і він у всьому признався.
        Він росказав, що погодився з своїм товаришом іти на заробітки на Херсонщину, а через те, що грошей на дорогу у їх не було, то вони й наважились обікрасти церкву. Узяли усього карбованців на 20 мідяків, а чоловіка загубили. Забіраючи гроші, вони натрапили на церковне вино та випивши його й забули, що треба скоріше вибіраться з церкви і засиділись там поки не надійшов сторож. Сторож спитав їх: “а що це ви тут робите? “ Тоді товариш його нічого не тямлючи, рубнув сторожа сокирою, яку вони взяли, щоб розламать скриньку з грішми, по голові, а коли той схопився рукою за голову та закричав, він рубнув ще й ще, поки той не впав мертвим...
        Обох злочинців тепер арештовано. Це молоді ще зовсім хлопці: їм по 22 —23 роки.
