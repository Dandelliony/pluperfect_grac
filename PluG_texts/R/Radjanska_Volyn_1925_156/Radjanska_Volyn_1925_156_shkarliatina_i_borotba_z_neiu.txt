  Шкарлятина й боротьба з нею.  Шкарлятина — хвороба пошесна. Викликається вона невідомим поки ще мікробом і кублиться по густо оселених пунктах, де викликає часами моровицю. Ці моровиці лютують найбільш тоді, коли підростає новий „горючий матеріял", тоб то, коли підростає нове покоління від одного до 9-ти років. З цього й з'ясовують лікарі періодичність з'явлення пошести скарлятини. У Житомірі моровиця почала лютувати ще торік і дала значну кількість захорувань.   Цього ж року пошесть ця загрожує набрати значно більших розмірів, що видно з цифрових даних захорувань на шкарлятину по місяцях (січень минулого року —14, цього —14; лютий минулого —7, цьог —9; березень минулого—6, цього —17; квітень того року —11, цього —28; травень минулого року —16, цього —30). Хоча суть шкарлятини й не зовсім встановлено, але шляхи розповсюдження й передачі хвороби добре вже вивчено. Пошесть передається через сутикнення, здорового організма з хворим, або з Його річами, або через третю яку особу. Головним же джерелом пошести є сам хворий і всі його виділення —з першого до останнього дня хвороби: флегма, слизь з носу, гній з вушей, урина, луска, а також всі речі, до яких хворий доторкувався. Його постеля, одіж, книжки, посуд, цяцьки, одіж тих, хто ходить за хворим, —все це може передати заразу.  Одним із головних заходів боротьби зі шкарлятиною є шпиталізація, тоб-то уміщення хворого в лікарню.   Шпиталізація остільки потрібна в боротьбі зі шкарлятиною, що з цього приводу губвиконкомом видано обовязкову постанову за Ч. з.   За другий, не менш важливий захід у боротьбі зі шкарлятиною є створення в самому організмі умов опіру заразливості, а цього можна досягти своєчасним щепленням вакцини по способу небіжчика професора Габричевського: через троєкратні вприскування під шкуру вакцини з тижневими перервами. Ці щеплення здебільшого проходять без жадних хворобливих явищ і не підіймають температури.   Утворений після вприскування імунітет коли не зовсім охороняє і від захорування, то принаймні допомагає хворобі протікати лекше, абортивно й без тяжких наслідків.   Щеплення значно знижують відсоток смертности, який при шкарлятині сягає 14-ти.   Житомірський Окрздоровля, йдучи назустріч широким масам трудящих, відкрив по вул. К. Маркса Ч. 40 прищепний пункт, де проводяться даремні всім громадянам щеплення—як проти шкарлятини, так і проти черевного тифусу, дифтериту й віспи.   Лікар Шейко.  