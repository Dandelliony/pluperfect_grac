Реформа академій.


Давненько вже ходили чутки про новий устав для духовних академій, складений так, щоб задовольнити реакційну частину російського духовенства. Найгарячішу участь у реформуванні духовних академій брав архиепископ волинський Антоній, і його славна ревизія київської академії була тільки прелюдією до такої реформи. Треба було довести, що старий устав псує студентів, і арх. Антоній, не перебіряючи в засобах, пробував був це зробити, та на гріх переборщив трохи. Відповідь київських професорів досить добре це показала й наробила була переполоху в синодальних сферах, що захожувалися обіруч коло реформи. Переполох, видко, вже скінчився, бо реформа знов вийшла на чергу і до того ж провадиться таким скорим ходом, що ясно виходить бажання синодальних кругів обійтися без усякої критики свого утвору. Власне устав повинен був би перейти звичайним законодатнім шляхом, то б то через Думу й Раду. Осстанньої синод певне не боїться, але в Думі все ж таки довелось би натрапити на деякі уваги, а може й поправки, що змінили б увесь вигляд устава. Отже хитромудрі отці знайшли спосіб запобігти цьому лихові. З поради обер-прокурора синодального, д. Лук'янова, з нового устава викинуто все про штати й права академій, то б то те, що вимагає нових асигновок і через те конче повинно перейти через Думу. Таким чином і вовки ситі, і кози цілі будуть: устав заведено й законного ніби то порядку додержано. Звичайно, академії без коштів не остануться, їх тим чи иншим способом добудуть, а тим часом досадної критики не почує синод і свого досягне. 


Дивна річ, скільки манівців знаходиться, щов обминути Думу, без якої не повинно виходити ні одного закону. Сенатські пояснення, пункт 87 основних законів, міністерські циркуляри, синодальні хитрощі —усе це має на меті обійти нормальний порядок. І не дивно, що він потроху починає робитись винятком, що до Думи попадають тільки такі законопроекти, яких ще не додумались таким чи иншим способом од неї одібрати. Звичайно, вигадливість має дуже широкі межі і через те може незабаром почуємо і про инші заходи за для тієї ж мети. Сфера компетенції Думи де далі меншае, круг її прав вузчає, —і з цього погляду й устав духовних академій набуває чималої громадської ваги.