Румунські слова в українській мові на Буковині.
Фальча, фалча — міра поля, два морги, коло 14,322 квадр. метр. Федьк. 103: „А я вам з своїми найме́тами маю 10 фалеч трави уробити“. Рум. falce (чит. фалче) — міра поверхні, уживана в Молдові. Кандря 476-7 виводить з лат. falx, falcem „коса“, а саме — скільки одна люди́на може накосити за один день.
Фликев, флекев, хлекев — парубок, у Федьк. 6: „Якби який флекев сього не пантрував, то й не приймали б його парубки ніколи в парубки“. Рум. fl͝ac͝au (чит. флъкъ͝у) — парубок на ожененні; парубок, що не оженився, гультяй, Кандря 497. Слід завважити, що в нашій мові, побіч укр. „парубок“ маємо аж два чужі йменники — рум. „флекев“ (етимологія цього слово не ясна) та мадярське „леґінь“. Різницю між ними дуже слабо відчувають, от ніби „парубок“ — це щонайменше 18 літній мужчина, „фликев“ — це поверх 20 літній, „леґінь“ — це по-святковому вбраний, у павах та косах, парубок.
Фрика — страх, боязнь; погроза; карність. Федьк. 15: „Яв я його по добру голубити, бо знав, що фрикою (погрозою) з ним і тільки не вдію“. Від іменника фрика утворено українське дієслово фричити, зафричити“, що має значення „повчити, вгамувати“, напр. зафричити дитину. В рум. мові дієслово утворене йнакше. Рум. іменник fric͝a — „страх, боязнь“. Кандря 512 уважає давньою позичкою з гр. віз.
Хір — золота або срібна нитка на вишивання, сухозолото. Федьк. 181: „Сорочка рантухова золотим хірем та мирсою вишивана“. Знов у віршу Федьк. „Сонні мари“ маємо „кира“ („Несіть податки, ви боярські двори, а ви, загір’я, кармазини, кири“), що буде зна́чити дорогі матерії, переткані золотими та срібними нитками — хірем або кирем. Іншим разом Федьк. уживає замість „хіру“ його укр. рівнозначника „сухозолота“, див. ст. 187: „Маруся вишиває сухозолотом тонку-тонесеньку ширинку, а я пряду у запічку“. Рум. fir, у молд. наріччі hir (чит. хір, з лат. filum) ли́чко, нитка, павутина, найменша скількість — „порошина“; нитка золота чи срібна вишивати, Кандря 493 - 4.
Цара — край, напр. у Федьк.: „Ой як гаразд то було тутки жити, нім я пішов був царами блудити“. Рум. far͝a (з лат. terra) — край, батьківщина; народ, Кандря 1352. В укр. народній мові на Буковині „цара“ уживане в значенні „багато людей“ і тоді кажеться звичайно „цара-царенна“. Пор. літературне ца́рина.
Буна, звич. бунця —баба (Grossmutter), з рум. bun͝а (лат. bonus, bona) — баба, Кандря 184.
Кумнат — шурин (Schwager), брат чоловічий, сестрин чоловік, з рум. cumnat (лат. cognatus), Кандря 367.
Нанашко, нанашка — хресний батько, хр. мати, вінчальний батько, вінч. мати, з рум. naş, naş͝a (нашъ), в Молдові звичайно n͝anaş, n͝аnaşic͝a (чит. нънаш, нънашікъ), має те саме значення, що й в укр. Наше чол. „нанашко“ утворене з жін. „нанашка“.
Непіт, непота — небіж, небога, братанок, сестрінок, сестріниця, з рум. nepot, nepoat͝а (лат. nepotem, nepota) — небіж, небога, а також — онук, онука. Кандря 835; цього останнього значення — онук, онука, — рум. слово „непот“ не має в українській мові.
Фін, фіна́ — похресник, похресниця; Марко Черемшина („Більмо“): „Ну, але піду таки, бо сми вам побезпечив, та й то моя фіна́ (похресниця) ваша Анничка“. Також у відношенні до вінчальних батьків (свідків) новоженці називаються „фіна́ми“. Рум. fin, fin͝а з лат. *filianus, Кандря 493.
З останніх чотирьох іменників, що визначають посвоячення, фін, фіна́, непіт, непота знані загально на Буковині; укр. небіж та небога замість непіт, непота не вживані в народній мові, хіба тільки в 5 відмінку: ей, небоже! ей, небого! Коли лаємо, — або коли висловлюємо співчуття, напр.: що я тобі, небоже (небого), поможу; бунця, нанашко, нанашка, кумнат — уживаються більше в родинах ходачкової шляхти, що любить чванитися своїм походженням з „резешів“ (рум. дрібної шляхти), кумнат, подекуди й жін. кумната, почуєте в селах під Чернівцями та в мішаних, українсько-румунських селах.
Три йменники, що їх подаю далі, знаю тільки з Федьковича, зрештою ніде їх не чував:
Гармасар — кінь-самець, расовий кінь; Федьк. Матеріяли 557 : „Але одної ночі, саме як стадо досвіта стало пасти, приходить вовк,— гармасар, що стояв на чатах, зараз заірзав“. Рум. armasar або harmasar — кінь, що не був кастрований; Кандря 80 виводить з лат. вульг. arm͝іssarius = лат. клас, admissarius.
Скрофеня — порося, свинка; Федьк. Мат. 578: „Коні в сміх: Ніби ми тебе за собов кликали, воняче скрофеня, чи що?“ Рум. scroaf͝а льоха (з лат. scrofa), Кандря 1124. „Скрофеня“ укр. здрібніле до рум. scroaf͝а.
Трай — життя, тривок; Федьк. 67: „А буйній гірській дівчині що за трай за таким чоловіком?“ Кандря 1321, рум. traiu = життя, дієслово tr͝аi жити виводить від старо - слов. trajati, трагати durare. Слово трай Словник Б. Грінченка IV 278 пояснює „судьба, успѣхъ, удача, счастіе“ і подає приклад: Аби їм Бог дав хліба і соли, трай добрий і вік довгий, „Зап. Ю.-З. О. II 484.
Б. Прикметники.
Прикметників рум. походження майже нема в українській мові. Найбільш розповсюджений прикметник — це:
Уритний або вритний — поганий, ненависний як назверхнім виглядом, так і характером; звідси дієслово „з’урититися“ — опротивіти, споганіти, стати неневисним; відкинутися; Федьк. Матеріяли 577: „Мені вже давно з’уритилися вражі миші“. Стрічаємо також ім. „вура“ — ненависть, ворожнеча, напр. маю на неї вуру, з рум. ur͝а — ненависть, ворожнеча, Кандря 1383; укр. прикметник утворений з рум. urît (читай урът) — поганий з лиця чи вдачі, нестерпний, ненависний, Кандря 1387.
Тільки у Федьковича стор. 16 находжу прикметник:
Обцаркований — обгороджений, загороджений: „Під садом стояла пасіка, на всі боки обцаркована“. Цей прикметник утворений з рум. йменника farc (читай царк)=загорода для ягнят; огорожа, пліт круг стога, аби не допускати худоби, Кандря 1353. (Кінець буде).
