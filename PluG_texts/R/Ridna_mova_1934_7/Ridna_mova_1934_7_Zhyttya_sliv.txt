Життя слів.
Газе́та свою назву набула так. В Венеції уряд видавав особливі рукописні листки, „Notizie scriffe“, де описувано важливі події з життя Венеціянської республики. Під час війни з турками 1563 р. громадянство особливо сильно цікавилося цими листками. За прочита́ння листків брали дрібну монету — gazzetta, а від неї й самі листки названо газетою. Інші знов твердять, ніби газета набула свою назву від італ. слова gazetta, — сороченя́, говорун, бо перші газети мали за емблему (знак) сороку.
Гала́нці — вузенькі штанці́. Котляревський, „Енеїда“ IV. 14: Носили латані гала́нці. Стороженко І. 111: У німецьких галанцях. Голандський крам прибував в Україну через порти російські, тому через російський вплив прибула й вимова слова галанці зам голанці (від Голандія).
Га́лас, галасли́вий, галасува́ти і т. ін. — дуже поширене в укр. мові слово; походить чи не від звукопідробленого дитячого крику „гала-гала“. З мови української перейшло до польської. Проф. Ст. Шобер („Życie wyrazów“ 1929. І. 12) твердить, ніби польське hałas повстало з білоруського: білоруське „голос“ з акання стало „галас“. Це не так, бо ж акцентоване о не перейде на а; крім того, в нашій мові скрізь а, ніколи о.
Гале́ра, з грецького γαλεός, поширилась через італійське galea, німецьке Galeere; це велике судно, корабель, з одним рядом весел, а часом і з декількома. Назва галери, як галея, відоме вже з Іпатієвого Літопису, де під 6690 (1182) р. читаємо: И ту оставиша всѣ носады и галѣѣ. Галера – це те саме, що й каторга. На турецьких галерах завжди було багато українських невільників, чому ці галери добре відомі в українських переказах. Українські Думи (корпус у виданні Ф. Колесси) 32 рази згадують галеру. Напр.: Ой із города із Трапезонта виступала галера 78 (і описується, яка). Галера цвіткована, мальована 80. Клюшник галерський, недовірок християнський 79 і т. ін. Див. каторга, кайдани.
Галіматія́ повстало так. У Парижу жив за середніх віків один немудрий адвока́т. Раз довелося йому боронити якогось Матвія в справі півня. В урочистій оборонній промові, виголошеній латинською мовою, адвока́т, хвилюючись, усе плутав і замість „півень Матвія“ (gallus Mathiae) говорив „Матвій півня“ (gaili Mathias). Так і повстало слово галіматія, назва для всякої нісенітниці. Є друге пояснення, як повстало це слово. Ніби жив у Парижу один доктор, що на ймя було йому Галі Матьє. Він придумав нову методу лікува́ти, — реготом: оповідав хворим веселі й смішні побрехеньки, від чого ті аж за боки бралися й тим видужували.
Ганчірка, від ґанджа — ганджа, гандж, — зіпсуття, тому „ганчірка“ — зіпсута, поношена одіж. А. Кримський, „Укр. Грам.“ І, 1, 242 пише, що ганчірка визначала „ганчірку, щоб витирати горщики“, цебто виводить від „ганчар“, але це сумнівне.
