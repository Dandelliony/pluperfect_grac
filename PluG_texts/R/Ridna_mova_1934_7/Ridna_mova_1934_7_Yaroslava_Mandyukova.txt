Наш інтелігент і мова.
Навча́тися рідної мови — то духова насолода!
Сама згадка про науковий підхід до мови чомусь заморожує всі наші благородні думки. Признаюся, що до 1930 року мені й на думку не приходило, щоб студіювання життя мови давало стільки користи й насолоди.
І аж по студіях історичної французької граматики, де виводили ми слова від латинських, почали цікавити мене мовні досліди. Суха мова, що стояла досі осторонь моїх інтересів, несподівано ожила й почала манити до себе, наче якесь джерело́, повне таємниць...
Ця чужа досі мова, окутана суворим серпанком чернечої недоторканости, зійшла до мене з п’єдесталу й стала рідною, милою. Із захопленням почала я шукати життя слова й дошукуватися в історичній граматиці їхнього первісного зна́чення. Праця ця стала для мене приємною розривкою. Мені здавалося, що розгадую якусь цікаву шараду, й підшукую до неї відповідних слів.
Ці, так сказати б, іграшки перенесла я на рідний терен, і тоді тільки почала пізнавати красу нашої рідної, а заразом незбагнутої досі мови. Як часто передаємо з уст до уст багато уживаних приказок, одначе, ніде правди діти, повторюємо їх цілком бездушно. Чи стараємося прослідити їхнє зна́чення, чи початок? Чи пильнуємо прослідити свої цікаві звороти?
Ні, і ні...
Зовсім інакше відносимося до люди́ни, що знаємо її від дитинства, бачимо її розвій і змагання, ніж до людини, що її бачимо вперше. Багато є в нас освічених людей, що не мають жадного поняття про відношення звуків до буков. Багато в нас говорять, що слово треба так вимовляти, бо воно так і так написане, але не забуваймо ж, що писане слово не те, що живе! Чи можемо казати, що люди́на й портрет — це одне й те саме?
Все це ми можемо зрозуміти тільки тоді, коли студіюватимемо історію й розвій мови, а заразом пізнаємо культуру й спосіб думати в рідного люду. Без цього мова наша буде для нас ме́ртва. Ми ловитимемо її слухом, але не зможемо пізнати її змісту. Через студіювання мовних діялектів щезне в нас хибне поняття, ніби діялект — то перекручена літературна мова. Тоді почування мовне щораз більше поглиблюватиметься, а стиль, що сьогодні в такому занепаді, піднесеться. Через науковий підхід до рідної мови перестане вона бути для нас „незнаною землею“.
А тепер перейдімо до кінцевих висновків, і скажемо таке: Не той освічений, що переїде тисячі кілометрів поспішним потягом, не звертаючи уваги на життя даного краю; не той освічений, що знає тисячі чужих слів, а не може зліпити з них правильного речення. Справді ж освіченою, інтелігентною люди́ною буде той, що знає небагато, але ґрунтовно, глибо́ко. Пам’ятаймо завжди про те, про що в кожнім числі нагадує „Рідна Мова“: без доброго навчання ніхто своєї літературної мови знати не буде!
