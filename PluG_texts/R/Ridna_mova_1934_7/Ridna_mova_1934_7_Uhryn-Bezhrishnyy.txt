Про архаїзми в нашій мові.
Жива мова не стоїть на місці. Вона вічно в русі, вічно міняється, і в цьому саме її розвиток. Деякі слова, що довгий час уживалися, забуваються, затрачуються, виперті новими, або згинули разом із поняттям, що були на його означення. Коли ми мали свою державність, мали свої гроші, міри та ваги, свої уряди й урядників, то мали на них і свої назви.
Зо зміною політичних умовин змінилися гроші, міри, ваги, уряди, урядники й на їх місця прийшли нові зо своїми новими назвами.
Буває й так, що деякі слова самі помалу забуваються, тобто зуживаються, як нпр. случай, услів’є, совітник, предсідатель — й на їх місце приходять: випадок, умова, радник, голова.
Коли вже якесь слово вийшло з уживання, а хтось його таки вживає, тоді таке слово називаємо архаїзмом, тобто старим чи давнім словом.
Письменники часом свідо́мо вживають таких слів, головно в історичних творах для колориту мови, для кращої вияви думок тодішніх людей, як це маємо в історичних драмах Корнила Устіяновича, або в Кулішевій „Чорній Раді“. Буває часом, що деякі слова, що вже затратилися в живій мові, знов оживають, здобувають собі наново право горожанства. Ось напр. старе слово з княжих іще часів, посадник, що взяли на означення „Bürgermeister“, або віче, теж іще з перед княжих часів, що його в козацьких часах заступило слово рада. Тепер, із розвитком політичного життя, „рада“ нам не вистачала, й ми стали побіч його шукати ще нового поняття, й найшли відповідне в нашому старому устроєві—„віче“ й прийняли його. Те саме діється й тепер. З повстанням Українських Січових Стрільців ми стали шукати назви відділів, старшин і ін., у нашій минувшині. І взяли відсіль: курінь, кіш, отаман, сотник, десятник й ін. Це зовсім зрозуміле!
Народ, що має минувшину й любить її, бажає зв’язатися з нею. Та тут треба теж розумно робити, щоб не довести до абсурду, як напр. зробили в нас із „ота́маном“.
На Січі були ота́мани: кошовий, курінний і загалом кожний провідник більшого відділу звався ота́маном. Були отамани: паланки, рибалок, лоцманів і ін.
Тому назва отаман відповідала б назві коменда́нт, а тимчасом у нас зробили з неї назву „майор“.
Так само напр. бажали в нас запровадити замість „Minenwerfer“ старе козацьке слово „самопал“.
А „самопал“ у козацтва — це була звичайна, примітивна ще рушниця, що в ній порох запалювали ґнотом. Ну, й читали б колись історію або оповіда́ння з наших часів, так і подумали б, що або стрільці в наших часах стріляли ще з таких рушниць, або в XVI і XVII ст. знали вже „мінокиди“. Таке саме баламутство вийде з „отаманством“.
Тому, шукаючи відповідних слів у наших старих словах, треба бути дуже обережним, щоб не осмішити ні минувшини, ні себе, ні наших часів. Коли бажаємо впровадити якесь старе слово в сучасну живу мову, треба добре знати його колишнє зна́чення.
Правда й те, що слова нераз змінюють значення. Однак це діється тільки тоді, коли первісне значення зовсім забулося, або коли воно було таке невиразне, що не може прийти до колізії між старим і новим поняттям того слова. В кожному іншому випадку нове поняття мусить близько підходити під старе, як напр. це маємо при слові посадник. В давнину слово посадник визначало кня́жого намісника, що правив якимось краєм чи містом замість кня́зя. Люди так призвичаїлися до тієї назви, що й виборних своїх провідників називали посадниками, як напр. у Новгороді. Тому сьогоднішня наша назва посадник на означення „Bürgermeister“ не багато відбігла від первісної й тому добра.
Так само добра буде назва ота́ман у значенні „коменданта“ якогось відділу, напр. коша, куріня. Однак ніколи не можна вживати цієї назви в значенні „майор“, хоч і „майор“ — „комендант“ свого відділу, цебто курінний ота́ман. Не забуваймо й про те, що „майор“ є й полковий ота́ман... Певне, й полковий ота́ман не мусить зараз же бути полковником.
Часом краса, звучність старого слова спонукає письменника вжити його в своєму творі й воно з часом відживає знову в письменстві, як напр. леліяти, стяг, паполома й ін.
Частіш викличе це потреба, зміна обставин.
