Початкова Граматика української літературної мови.
22. Голосні прості та складені.
Моя яма, моє є, їхали твої, твою юшку, його — ого, їду — їду, ушко — юшка, янгол — янгол, е — є. Jama, junak, jedynyj, jodyna.
Скільки буков в слові яма? В слові яма звук Я простий, чи може складений із йа? Довго тягніть звуки я, ю, є, ї, кожний окремо; скажіть, із яких двох звуків складаються вони? Коли тягнемо звук я, то який звук чути вкінці? Чи однаково вимовляєте початковий звук у словах іду та їду? Скільки звуків в словах: яма, юшка, є, їду? Як по-польському пишуться наші звуки є, ї, ю, я, йо? Звук j (наше й) зветься йо́та; звуки є, ї, ю, я (цебто je, ji, ju, ja) звуться йото́ваними, бо мають й на початку.
Голосні звуки діляться на про́сті чи чи́сті: а, е, и, і, о, у та скла́дені або йото́вані: я, ю, є, ї. Скла́дені чи й йотовані звуки звуться так тому, що складаються з двох звуків: із приголосного й та ще з голосного чистого: й + а = я, й + у = ю, й + е = є, й + І = ї.
Ці скла́дені звуки завжди зм’якшують приголосну, що при ній стоять.
Завдання 70. Спишіть оці слова, але складені голосні пишіть з й, як їх вимовляємо:
Яма — йама, юшка — йушка, яр, моя, юхта; співаю, твоє, синіє; їхав, їжак, твоїми.
Завдання 71. Допишіть оці ре́чення, — що коли буває.
Жито жнуть літом. Траву косять.... Буряки викопують.... По школах учитись починають.... На санях їздять.... Найкоротший день буває.... Садки розцвітають.... Жито сіють...., а овес.... Найкоротша
ніч буває...., а найдовша....
23.	Букви є та ї.
Перебе́ндя старий, сліпий,
Хто його не знав?
Він усюди ве́штається
Та на кобзі грає.
А хто грає, того знають
І дякують люди.
Він żm тугу розганяє,
Хоч сам світом нудить.
Т. Шевченко.
Думи мої, думи мої, лихо мені з вами. Зажурилась Україна, така її доля. Сонце в останнє землі усміхається і тихо за гори далекі ховається. Хто не в пору сіє, той не часто віє. Не все те маємо, про що гадаємо. Роз’їздився, б’ється, в’ється.
Як вимовляємо Є та ї на початку слова чи в слові по голоснім? Скажіть по п’ять слів, щоб починалися з є або ї. З яких двох звуків складається є, ї? Буков є, ї вживано ще на початку нашої письменности в XI віці як є, і, з них і повстали наші теперішні форми.
Букви є та ї пишемо на початку слова або в сере́дині за голосним звуком: єдиний, єва́нгелія, їxaв, їжак, спієш, Україна.
Завдання 72. Спишіть оцього вірша і підкресліть букву є.
Кобзар.
Вітер віє, повіває, По полю гуляє. На могилі кобзар сидить Та на кобзі грає. Кругом його степ, як море Широке, синіє. За могилою могила, А там тільки мріє.
Т. Шевченко (1814 — 1861).
Завдання 73. Спишіть оцього віршика й підкресліть букву ї.
Любіть Україну! Свою Україну любіть, Любіть її во врем'я люте, В останню, тяжкую минуту, За неї Господа моліть!
Т. Шевченко.
Завдання 74. Придумайте й запишіть по 10 слів, що мають є, ї.
Завдання 75. Перепишіть і запам’ятайте оце.
По літературному треба ось так говорити й писати, а не так, як у дужках (): Єва (Ева), євангели́ст (евангелиста), єва́нгелія (еванге́ліє), Євге́н (Евген), Євсе́вій (Евзебій), Єгипет (Егіпет), єпа́рхія — місце влади єпископа (епа́рхія), єпи́скоп (епіскоп), єрети́к (ере́тик).
24. На початку слова пишемо і, а не и.
Лиха іскра поле спалить, сама щезне. Кінь ірже, води не п’є, доріженьку чує. Ой імла, імла по полю лягла.
Пишемо інший, а в різних місцях його вимовляють ще: инший, гинший, гинчий, єнчий і т. ін., як у вас вимовляють? Чи можна писати тільки так, як у нашому селі вимовляють? Що прийнято писати в літературній мові на початку слова — і чи и? Літературна мова й літературний правопис допомагають усім легче розуміти написане.
З поча́тку слова, коли не вимовляється ї, треба писати і, а не и: інший, іскра.
Завдання 76. Спишіть оці слова́ за а́збучним порядком другої їх букви, а початкове і підкресліть.
Іван, іграшка, ікона, ікра, іду, ім’я́, істина, історія, іржа, ідол, ікавка, інший, іскра, індик, інколи, іноді, Ілля.
25. Звук є зм’якшує ту приголосну, що за нею стоїть.
Рано вранці синє море грало. Матернє горе ширше від моря. Коли бідний просить, подай і останнє. Ллєш, ллє, ллємо, ллєте, виллєш. Життя — життє — житє.
Як вимовляється приголосна, коли за нею стоїть є? По-літературному прийнято писати й говорити: зі́лля, життя́, насі́ння, прила́ддя, пита́ння, а як у вас ці слова вимовляють?
Звук є завжди зм’якшує ту приголосну, що за нею стоїть: житнє, народне, ллє.
Завдання 77. Спишіть оці речення й підкресліть є в словах.
Тече вода в синє море, та не витікає. Дощ ллє, як із відра. Сонце востаннє землі усміхається. Пильнуй: розіллєш — не збереш.
Кажіть: „Рідне Слово“, „Рідна Мова“, а не: ріднє, рідня.
Завдання 78. Придумайте речення, щоб у них були оці слова: братнє, буднє, весіннє, вечірнє, вчорашнє, давнє, домашнє, дорожнє, житнє, за́хіднє, східнє, літнє.
Завдання 79. По-літературному прийнято писати й говорити: пізня, рання, синя, сусідня, хатня, а не: пізна, ранна, сина, сусідна, хатна. Випишіть собі із цілого цього розділу всі слова на -ня так: синя, матерня, остання....
26. Де писати букви йо, ьо.
Майовий дощ дорожчий за золото. Дожидатимеш долі — не матимеш й льолі. Ного, йому, Йо́сип, твойого, мойого, свойого, йойкати. Сльози, льох, льон, бадьорий, сьогодні, цього, всього, ксьондз, дьоготь, льодовий, сьомий, костьол.
Коли треба писати йо, коли ьо? По-літературному пишемо й вимовляємо: сьомий, льоду, льон, всього, цього, сьогодні, — як у вас вимовляють ці слова? Чи скрізь однаково вимовляють? Чи можна писати тільки так, як у вашому селі вимовляється?
Буква йо пишеться з початку слова, або в сере́дині за голосним звуком: його, йому, твойого, свойого.
По приголоснім треба писати ьо: сьогодні, сьомий, льон, льох.
Завдання 80. Спишіть оці речення і скрізь підкресліть букви йо та ьо.
Соловейко в садку́ тьо́хка пісню дзвінку́. Пішов Йо́сип на Йорда́нь. Серед ставу заломився на тонкім льоду́. Як буде доля, то буде й льоля. Багатий на лати та на дрібні сльози. Льохи твої розкопують. Всього надбали. Працюй удвоє: сьогодні спочинемо.
Завдання 81. Полінійте отак свого зши́тка і напишіть на кожний рядок по 10 слів. ---
Завдання 82. Перепишіть і запам’ятайте оце:
По-літературному треба ось так говорити й писати, а не так, як у дужках (): Сльоза (слеза), льон (лен), сьогодні (сегодня), сьомий (семий), льодовий (ледовий), лід-льоду (леду), дьоготь (деготь), гайовий (гаєвий), свойого-мойого-твойого (своєго, твоєго, моєго), всього (всего), його (єго), до нього (до него), цього (ceгo), всьому (всему), йому (єму), цьому (сему).
27. Апостроф ’ по звуках
б, п, в, м, ф, р.
Верба б’є, не я б’ю. Набрався реп’яхів. П’є п’яни́ця, п’є та сім’ю свою б’є. Пов’язали в’ялу м’яту. П’ята, п’ять, голуб’ята, Дем’ян, м’яки́й, м’ясо, в’ється, в’ються, ф’ю-ф’ю, ф’юкати. Не маю довір’я до цього пір’я. На наше подвір’я набігло зві́р’я. Б’є = б - є, бъє, бьє, бє. Бьє, бъэ, б́є, здоровье, здоровъє, здоров́э.
Для чого ставимо апо́строфа чи пере́тинку по губних звуках? По яких тільки звуках ставимо апо́строфа? Перед якими тільки голосними це буває?
Вдавнину апо́строфа звали па́єрком і ставили його над приголосною замість ъ чи ь: Дємьтанъ або Дєм́танъ. В українськім письмі апо́строфа затвердив найбільше письменник Бори́с Грінче́нко.
