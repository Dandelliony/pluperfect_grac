Занедбані діти.
Створім фонд: „Граматика занедбаним дітям“.
Наша дітвора по великих містах, як Львів, Перемишль і т. ін., сильно наражена на повну денаціоналізацію. Сила-силенна українських дітей учащає до неукраїнських шкіл, де — ні букви, ні словечка українського. На вулиці, у школі, а то й у хаті їх розговірна мова — чужа мова. Тільки в церкві чує ця дитина свою рідну мову, а коли й піде вона напр. до української сповіді, то її мова — жахлива, бо в ній 80% слів чужих, а решта — дивоглядні слова й форми. Такий то справжній стан мови більшости наших міських дітей.
Не будемо дошукуватися тут причин цього сумного явища, а також того, чому вся дітвора не в „Рідній Школі“; для нас цікавіше, як зарадити цьому небезпечному лихові. Як відомо, „Рідна Мова“ друкує дуже приступне „Рідне Слово“, — початкову граматику нашої літературної мови. Чи не можна було б створити при „Рідній Мові“ відповідний більший фонд на окреме видрукування „Рідного Слова“, й широко пустити його в світ поміж діти. Ці великоміські діти знають латинську азбуку, тому для скорішого вивчення у такій граматичці мусіла б бути й порівняльна а́збука; врешті це річ фахівця. Ми ж, загал українського громадянства, мусимо подбати за відповідний фонд на таку потрібну граматику, щоб її по низенькій ціні можна було масово поши́рити між цією великоміською дітворою, та й взагалі між такою, що не знає рідного слова. Поширенням цієї дешевої граматики зайнялися б — міркую — охоче наші просвітні установи та й духовенство, що має сякі - такі зв’язки з такою занедбаною дітворою.
Дбаючи про рідномовне виховання наших дітей, мусимо призадуматися над цією справою. Час не жде, а небезпека велика. Занедбавши цю справу, самі будемо винні.
Нехай же ж Редакція „Рідної Мови“ скаже тут своє останнє слово, а ми йдім за її вказівками.
