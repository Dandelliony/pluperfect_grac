Літературна мова на селі.
На увагу нашим ,,Союзам Українок“.
„Я бачу мету життєвого змагання народів і лю́дства в витворі благородних та високих ідей. Засіб для цього — мова; без плекання рідної мови не можна досягнути цілої високої мети“.
Т. Ґ. Масарик.
Від самого початку свого існування „Рідна Мова“ кидає в маси величне мовне гасло: „Для одного Народу — одна соборна літературна мова й вимова“. З цим гаслом „Р. M.“ звертається до всіх верств нашого суспільства. Не оминається вчителя, що стоїть на сторожі науки наших дітей правильної літературної мови. Частенько критикується літературну мову наших галицьких часописів, а то навіть письменників за недодержування соборної літературноїм мови. Не рідко подибуємо на шпальтах „Р. M.“ замітки про правничу термінологію й мову наших адвока́тів. А оце недавно кинено гасло соборности вимови до театрів, що немаловажну відіграють ролю в житті літературної мови, бо мова сцени доступніша широким масам. Багато наших людей не має змоги стикатися з друкованим словом або за браком часу, або з інших причин, а в театрі захоплюється не тільки доброю грою артиста, але́ й чудовими зворотами правильної вимови.
Цілий український мовний переліг глибоко переорюється: сіється здорове зе́рно соборної літературної мови, і в недалекому будучому напевно поспіють чарівні овочі, що їх зав’язки уже бачимо, судячи по тих запитах, що час від часу поступають до „Р. M.“ і що на них даються вичерпуючі пояснення. Кожна інтелігентна особа старається поправити свою вимову, кожний аж до селянина, що читає книжки або часописи, сьогодні сильно різниться в своїй вимові від односельчанина неписьменного.
Щоб охопити цілковито все в єдиний мовний фронт, на нашу думку мусимо притягти до мовної праці жіночі організацій, такі, як „Союзи Українок“, як про це писала „Р. M.“ в ч. 10. Чи не можуть вони стати тією кузнею, де виконуватиметься правильність соборної літературної мови й вимови, і то в найдальших закутинках нашої землі? В цій організації гуртуються молоді дівчата й старші жінки. Не брак тут інтелігенції з високою освітою. Вага жінки в вихованні дитини кожному добре відома, бо хто ж перший промовляє до немовляти, коли не мати; хто вчить його звичаїв; хто співає дитині пісень, заколихуючи до сну, і врешті хто довгого зимового вечора, посмикуючи куделю, оповідає білоголовій дітворі чудові казочки?.. А чи може навчити мати свою дитину літературної мови, коли не знатиме сама її? Ясна річ, що ні.
Отже, мусіли б С. У. зайнятися не танцями та вечірками, як це робиться по де-яких гуртках, а добрим вивченням літературної мови, — через реферати, ама́торські вистави, спільне чита́ння книжок і т. ін., щоб у майбутньому стати добрими вчителями мови будучого покоління.
