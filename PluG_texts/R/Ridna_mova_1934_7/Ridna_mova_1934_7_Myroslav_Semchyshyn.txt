З дослідів над українським назовництвом.
Історично-бібліографічний нарис.
Ⅰ.
Назовництво — це наука про назви. З огляду на предмет дослідів ділиться вона на назовництво осіб (звірят і рослин) — ономастику й назовництво місцевин — топономастику.
На цьому місці хочу подати кілька завваг про назовництво особове, як науку, що займається лю́дськими іменами й прізвищами зо становища їхнього походження, будови фонетичної, морфологічно-структуральної та семантичної. І розглядаючи особове назовництво під таким кутом, мусимо визнати його ділянкою мовознавства. З інших підходів до особового назовництва слід назвати: історично-культурний, геральдичний, етнографічний тощо; вони мають для мовознавства тільки допомічне зна́чення.
Порівнюючи слов’янське особове назовництво з надбаннями, що на цьому полі осягнуло мовознавство західньо-европейських народів (головно французьке та німецьке), бачимо, що ця наука ще молода й як слід не розроблена. Коли нпр. у німців маємо в цій ділянці поважні й викінчені праці (згадати хоч би два великі словники: Altdeutsches Namenbuch von Е. Förstemann. Bonn 1900; Heintze-Cascorbi: Die deutschen Familiennamen (geschichtlich, geographisch u. sprachlich), Halle 1925, то слов’янське мовознавство в ділянці назовництва стоїть далеко позаду.
Основоположником слов’янського особового назовництва був Фр. Міклошіч, що р. 1860-го видав: Die Bildung der slavischen Personennamen. За цею працею появилися ономастичні студії німецьких, чеських, сербських, польських та російських учених, що намагалися подати розвій слов’янських особових імен, з увагою на їхню будову фонетичну, морфологічну і т. ін. Назагал ці всі праці були поважне досягнення на полі слов’янського назовництва, а зокрема мовознавства, що головно в останніх роках виявило більше зацікавлення цією галуззю, доповнюючи свій небагатий ономастичний дорібок щораз новими причинками.
Пригляньмося тепер до українського назовництва.
Ніде правди діти, воно з усіх словя’нських народів на українськім ґрунті найслабше розроблене. Під цю пору немає в нас дослівно ні одного якогось підставового твору, що можна б його поставити поруч таких самих інших слов’янських. Брак синтези, причинкарство, а інколи навіть аматорство, — ось що знаменує наші нечисленні здобутки на полі назовництва. Немає в нас навіть повного словника хресних імен. Доданий до Грінченкового Словника список хресних імен — дуже неповний, а шкода, коли зважити, що під цим оглядом українську мову характеризує надзвичайно різнорідне багацтво.
Ⅱ.
В загальному розвоєві українського особового назовництва слід відрізнити дві добі, — давніша й новіша. Давнішу добу характеризує те, що в ній маємо праці ономастів-нефілологів, що назовництвом займалися виключно зо становища етнографічно-геральдичного та культурно-історичного. Оцю добу характеризує також і те, що тогочасні дослідники досліджували тільки прізвища, і то головно за їхнім змістом, а дуже мало, а то й зовсім не звертали уваги на мовний бік справи. Найчільніші репрезентанти цієї доби: М. Сумцов („Малорусскія фамильныя прозванія“, „Кіевская Старина“ 1885. Ⅱ), В. Охримович („Про сільські прозвища“, „Життя й Слово“ 1885. Ⅰ), І. Франко („Причинки до укр. ономастики“, „Наук. збірник, присвячений М. Грушевському“, 1906) [Розмір статті дозволяв нам на вичислення й обговорення тільки найважніших праць (порядок хронологічний). Не беремо під увагу, що багато інших українських мовознавців принагідно займалися цією справою].
М. Сумцов підходить до проблеми українських прізвищ зо становища їхнього змісту й старається цілу пребагату гаму тих прізвищ убгати в означену систему. Цілість ділить він на 11 груп, найважніші: прізвища, утворені від хресного імени батьків, від назов місцевих, рослин, звірят, поживи, внутрішніх або зовнішніх ціх характеру й т. ін.
Трохи іншого характеру невеличка студія В. Охримовича, що старався подати нам процес творення українських прізвищ від XVI-XVII в. у цілій Україні. В цьому процесі доглянувся О. аж п’яти систем : 1) матірню (дитина одержує прізвище матері від її хресного імени, нпр. Оленич, або за посередництвом матері від батька, нпр. Михайлишин), 2) систему родову (дитина одержує прізвище від найстаршого в роді (отже по дідові або бабі), 3) систему батьківську, 4) ґрунтову і 5) індивідуальну (аналогічну до поділу М. Сумцова).
І. Франко чи не одинокий із усіх своїх попередників, що намагався своїй роботі надати справжній науковий характер. Його студія присвячена майже виключно архаїчним прізвищам типу Гоманча, Грицева і їм подібним та прізвищам із формою генетивною (нпр. Ів. Возьної), що колись були дуже розповсюджені в цілій Галичині, Сяніччині й Турчанщині, а тепер існують тільки в Бойків та Лемків. З архаїчности тих прізвищ І. Франко виводить дуже цінні й цікаві культурно-історичні висновки.
Оцими ономастичними працями й завершується І. доба історії українського особового назовництва. Була це, так би сказати, доба підготовча до дальшого розвою цієї науки, що по війні попрямувала зовсім іншими шляхами.
Другу новішу добу розвитку українського особового назовництва репрезентує В. Сімович, що тій проблемі присвятив такі праці: 1). „Українські йменники чоловічого роду на -о в історичнім розвитку й освітленні“ („Наук. Зб. Вис. Педагог. Інст. ім. Драгоманова в Празі“, 1929). 2). „Українські чоловічі імена на -но“ („Збірн. Комісії для дослідження історії укр. мови“, 1930). 3). „Історичний розвиток здрібнілих та згрубілих чоловічих імен із окремішньою увагою на завмерлі суфікси“ (Прага, 1931, відбитка із Збірника І. з’їзду слов. філологів у Празі, 1929).
Самі наголовки цих праць указують, що В. Сімович брав під увагу тільки імена й трактував їх із мовознавчого становища. Досліджуючи їхню структуру, дійшов до дуже цінних висновків, — вони визначаються цілковитою відрубністю від інших слов'янських імен та вказують на ті цікаві мовні процеси, що довершилися на українських хресних іменах від найдавніших часів аж до найновіших.
Щоб доповнити оцей список важніших укр. ономастів, треба ще згадати про працю Корниловича: „Огляд народніх родових прізвищ на Холмщині й Підляшші“ („Етногр. Вісник“, Київ, 1925. II). Праця та замітна тим, що автор обмежився до однієї етнографічної території, даючи нам докладний образ характеристичних її ціх щодо назовництва.
Отже бачимо, що українське особове назовництво, в порівнянні із загальнослов’янським, дуже вбоге й як слід не розроблене; що більша кількість цих нечисленних ономастичних праць (головно давнішої доби) не охоплює всіх проблем, що їх можна прирахувати до назовництва (головно мовних), і дуже мало праць, що дійсно відповідають усім вимогам, що мовознавство висуває їх тепер для особового назовництва. І в кінці слід підкреслити, що питанню особового назовництва ми повинні присвятити більш уваги, а то тому, що воно одне з найкращих і найцінніших джерел пізнати історію та розвиток нашої мови в усіх добах її існування.
