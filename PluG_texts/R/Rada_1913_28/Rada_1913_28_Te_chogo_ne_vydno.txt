Те, чого не видно.
      Про сіньору Гатіно були невтішні звістки: роботи нема та нема вже майже пів року, хазяйка помешкання вимагає, щоб вона виходила, бо не плачено їй ще з того року. 
      Зарученого старшої дочки взяли на війну, заручений середужчої щось вже не згадує про шлюб, менша від суму хворіє, школяра довелося узяти з шко ли та віддати служити в крамницю— хоч на хліб собі заробить. 
      Коли люде мають хоч одну з таких бід, вони журяться і не знають розради. А що ж було робити людині, на яку впало все разом? Що було робити далі родині Гатіно? 
      Тільки й зосталося, що врода молодих панночок та блискучі рейки залізниці, що вьються вдовш моря. 
      Всі Гатіно були славні та приязні люде і охоче ставали у пригоді. У їх було чимало знайомих поміж росіянами, особливо поміж емігрантами. Вийшло так через те, що раніше старша панна була зарученою одного російського емігранта. Вона широ кохала того бридкуватого, хвастовитого парубка, котрого вона наділила і розумом, і добрим серцем і нещасливою долею і якимсь героїчним минулим. Мабудь чи не здавався він їй російським Гарібальді. Вірила йому, як Богові. А він, тим часом, перед усіма хвалився її коханням і тим, що він би радий одчепитися від неї, та коли покине, то вона обовязково кинеться у море. Так ніби сказала. 
      Та такої розмови у їх не було. Він упевняв її, що кохає. Але перед людьми нарешті почав хвалитися так вже необережно, що дійшло до неї. 
      У море вона не кинулася, а поплакавши, заручилася з тим, кого радила мати. Заручений росіянин урочисто заявив, що хоч як закохані вони розійшлися, проте вони можуть до віку бути друззями. Бона і цьому повірила. 
      А нишком він почав росповсюжувати про ту гарну, чисту дівчину, що вона зовсім не дівчина та ще й хора на погану хворобу... 
      Тяжка доля судилася сіньорі Гатіно. Вона молоденькою вийшла замуж. За нею віно було дуже багате. Але сіньор Гатіно, забравши його, покинув і жінку і дітей та й поїхав кудись. Сіньора Емма продала все, що лишилося у неї від колишнього і на ці гроші вивчилася шити сукні. Шила вона дуже добре, але роботи мала небагато, бо не вміла себе реклямувати. запобігати, не вміла вимагати свого і давала себе експлоатувати. Часом вона мала роботу, але не мала заробітку. 
      Останні пів року роботи у сіньори Гатіно майже не було. Якось сталося, що найголовніші клієнтки порозьїздилися, нових не приходило. Майже увесь цей час вся родина харчувалася у борг. Крамарі зважали на лихе становище Гатіно і жалкуючи їх, давали і їм мяса, хліба та всього иншого. не вимагаючи грошей. Але й вони самі були не багаті і не могли без краю давати у борг. Один зрікся, другий; тільки хліб та каву можна було узяти ще без грошей. 
      Одного дня, коли про Гатіно вже давненько нічого не було чути, хтось позвонив у нас. Я одчинила і побачила перед собою сіньору Гатіно. Вона була одягнена як завжди модно і чепурно, але її волосся зовсім побіліло, а обличчя було бліде, аж синясте. 
      Мені здалося, що вона ледве сто їть на ногах. 
      Коли я подала їй чаю з хлібом та і маслом, вона вхопила хліб з такою жадобою, що у мене перед очима потемніло. Руки у неї трусилися, вона не пожувавши, ковтала хліб. І якось моторошно було дивитися, як так хапається до хліба елегантна, аристократична немолода пані 
      Згодом вона сказала: мушу признатися, що я вже два дні нічого не їла. У мене було грошей тільки на білет та на гостиницю. 
      Потім вона росказала чого приїхала: колись давно один з приятелів її чоловіка позичив у неї тисячу лір, давши їй якусь записку, котра, як ка жуть юристи, нічого не варта. Вона скілька разів писала йому, щоб вернув гроші, але з того нічого не вийшло, і тепер вона приїхала сподіваючись таки вблагати його. Коли б він вернув хоч частину грошей, то родина буде врятована, як що ж ні...—Я ляжу під поїзд, а дочки що хотять нехай те й роблять, я вже їм нічого не можу порадити. 
      Вона не плакала. Говорила зовсім спокійно. Далі вона почала оповідати, що сталося там без нас за цих півроку. Я стала роспитувати про несподівану смерть одного нашого знайомого. Він і його жінка та дитина жили у тому самому будинкові, що і Гатіно. Вони були емігранти. Бідували страшенно. Він був недужий і йому було треба поживної страви так саме, як і хоренькій дитині. Але часами у їх не бувало майже ніякої і тоді він лягав у ліжко і лежав, щоб „не марнувати сили“. Вони заробляли уроками і часами діставали з дому скілька десятків карбованців, але на життя того було мало. Колись це були заможні люде; він мав досить визначну посаду. Вони віддали на революцію все, що мали, бо вона для їх була не спортом, а самим життям. 
      — Останні часи їм стало жити ще тяжче, ніж раніше—оповідала мені сіньора Гатіно.—То все таки були якісь надії, що з часом заробіток побільшає і що вони тісніше зійдуться з товариством. Їм жилося так самотно! Правда, у нас живе чимало ваших емігрантів, але всі вони або люде з достатком, або якось уміють роздобувати собі чималий заробіток Сіньорам Тименкам вони не до гурту. Наприклад там живе одна родина, кажуть, що то якісь дуже видатні революціонери, навіть терористи. Колись ще в Росії вони були знайомі з сіньорами Тименко. Вони скілька разів одвідували Тименків, але там панії такі пишні, в шовках та оксамитах, що Тименкам було тільки ще тяжче від таких одвідувань. У самих їсти нічого, одягтися ні у віщо, а там такі роскоші... які ж це товариші? Одного разу ті пани запросили Тименків до себе на обід. Вони, бідні, не знали, що й робити. Ні в чім їм було іти. Спочатку думали одмовитися, а потім порішили, що нехай дитина хоч раз наїсться та поласує. Сіньора з своєї спідниці перешила малій сукеньку, а у мене пози чила блузку та брилик. Вернулись до дому дуже раздратовані та сумні. Расказували, що почували там себе дуже важко, наче опинилися не між своїми, а в товаристві великих панів. Там велика пишна вілла, чудовий сад, скілька наймичок, всі панії в шовкових сукнях та в дорогих окрасах. . Їжі повний стіл, та все дорогої. Як кому, то тих грошей, що витрачено на обід, було б досить на цілий місяць, або й більше... Може б коли Тименко почував себе краще в колонії ваших емігрантів, він би не загинув А то він казав, що все побвчив з другого боку, у всьому зневірився. В товаристві його якось обминали. Мені казав дехто з емігрантів, що Тименко неможлива людина, бо вимагає, щоб кожний, хто стоїть за пролетаріат, жив як пролетарій, а не так як ті, проти котрих він повстає. По моєму воно й справді так повинно бути, але росіяне гнівались і казали, що це страшенна нісенітниця. Тименків мало хто одвідував і ніхто не ставав їм у пригоді. Навіть газети їм ні відкіль було взяти. Правду кажучи, це тільки між росіянами може таке бути. У вас якась така недбалість, а часом і ворожнеча в одного до другого. Мов би нікому другого ніколи не шкода. У нас якось все таки инше. . От хоч би й нас узяти... Цілих пів року ми жили у борг... 
      А ми ж там зовсім чужі... Нема ні приятелів, ні знайомих, окрім ваших емігрантів. 
      — Як видумаєте, чи Тименко навмисне заподіяв собі смерть? 
      — Певне що так. З тієї скелі трудно було впасти ненавмисне... Тай видно було з того, як він у останнє йшов з дому... Я тоді була у їх.. Він був такий чудний .. Ну, невже таки товариші не могли його підтримати? Боже мій, їм так це було легко... Хоч би тим багачам, що живуть на віллі... 
      Правда, то дуже чудні люде... Ко ли б мені не сказали, що це оборонці робочого люду, та ще й видатні, я цього ніколи б не подумала .. Власне у мене з ними була пригода, яка нарешті зовсім нас до землі прибила. Бачте, панії з вілли давали мені шити то блузки, то сукні .. У їх безліч убрань та все таких хороших і коштовних. Навіть моя Енрікетта казала: (зовсім щиро та наївно: вона ж зовсім ще дитина, знаєте) добре живеться російським революціонеркам. І я хотіла б нею бути! Бідненька Енрікетта! Тепер їй тяжко живеться! Вона так любить гарно прибратися, а тепер нічого й надіти. Тільки мені вже стягаємся на одежу, щоб було в чому показатися кліентам. 
      Коли б ви знали, як змарніла Енрікетта! Старші якось дужчі. Коли я зібралася сюди їхати і коли всі вже поснули, вона встала з ліжка і, притулившися до мене, так стала плакати, що мені ніколи ие було так тяжко і так страшно, як тієї ночі... І все казала: мамусю, отруїмся. Мамусю, отруїмся, бо що ж маємо робити. . Куди ми підем, коли хазяйка вже нас вижене?“ 
      Сіньора Гатіно замовкла і скілька хвилин сиділа з суворим, мов скамьянілим обличчям. Потім взялася за чоло і вимовила:
      — Але я вам щось хотіла росказати... Так! Це про тих сіньорів з вілли. Тиждень назад сіньора привезла мені чудовий оксамит, щоб я їй пошила сукню. Але у мене тепер якось все в голові каламутиться... Кроючи сукню, я зробила помилку і трохи зопсувала фасон. Коли б ви знали, що мені було, як я принесла міряти! Пані стала мов несамовита! Вона мені так виказувала, як у нас ні одна хазяйка не дозволить собі виказувати своїй наймичці. Знаєте я вже людина літня й похожу я з того самого кола, що й сіньора і мені ніяково було стояти перед нею та слухати як вона на мене кричить, користуючись тим, що я мушу заробляти а вона має спроможність давати мені заробіток. Від кого вона боронила робітників в революції? Від себе самої? Мені доводилося мати діло з зовсім простими жінками і ніколи я од них такого не бачила. 
      Скінчилося тим, що я пошила їй сукню, звичайно трохи иншим фасоном, і одіслала. Та вона мені привезла її назад знов з криком, якого я вже начулася у неї дома, і кинула, кажучи, щоб я її собі забрала, а їй вернула такий самий непошитий оксамит. 
      Але ж він коштував такі гроші, що як би я їх мала, то ми б могли цілий місяць ще не журитися. І вона добре знала наше становище. 
      — Яке ймення тих сіньорів з вілли?— спитала я.
      Вона сказала. 
      То було дуже відоме ймення, з котрим були сполучені страшні спогади про кріваві події, про саможертву, про небезпеки, гірші від самої смерти... про довгі роки, присвячені праці за робочий люд. . 
—
      Того ж дня сіньора Гатіно одержала половину жаданної суми і виїхала додому. Що далі сталося з цією родиною, я тепер не знаю, бо за своєю бідою не могла дізнаватися про чужу. 
Надія Кибальчич.

