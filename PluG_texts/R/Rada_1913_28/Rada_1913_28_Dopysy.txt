Дописи.
(Од власних кореспондентів).
      С. ФЕДЮКІВКА, таращанського повіту (на Київщині). Кооперація. Років пьять тому у нас було відкрито товариську крамницю. Перший рік її істнування подавав надію, що кооператив стане на міцні ноги: чистого прибутку було карбов. 200. Одна біда,— стали помічать, що прикащик вмочає руки в товариське добро. Змінили його, але лучше від того не стало. При кінці другого року крамницю було обкрадено на велику суму. Запідозрили прикащика, але доказать не могли; тільки й того, що прогнали, а на його місце найняли третього. 
      Крамниця ж з того часу підупала, Члени, замісць того щоб піддержать її, стали забірать товар в борг, а гроші перестали платить. Крамниця через який час примушена була зачинитись на завше. 
      Такі оповідання про товариські крамниці доводиться чути з усих боків; не можна знайти на селі чесного прикащика, а контроль над ним людям, незнайомим з торгівлєю, не по силі. От тепер, після цеї пригоди з товариською крамницею, про кооперативи у нас лучше й не говори, бо все одно зустрінуть твої балачки з недовіррям. 
      На селі розвелось досить людей, що цікавляться книжкою, читають її і добре розуміють. Жаль, що книжок трудно достать. Особливо—рідною мовою. 
      Люблять читать тілько красне письменство; бо до других книжок ще не доросли. 
      В минулому році, бувало, дорослі ходили в школу на вечірні уроки. В цьому ж році ходить багато дітвори, а дорослі встидаються вкупі з ними вчиться. 
      В школі ніяких читаннів, ні вечірок, окрім ялинки, не було. Вчителі держаться мудрої поговірки: „не роби нічого—і не бійсь нікого“. 
—
      Г. ОСТЕР (на Чернигівщині). Волостні справи. У остерській волості 26 січня одбулися вибори гласного в земську управу. Вибори ці пройшли дуже погано. Серед виборців панувала байдужість, де-хто був „підмогоричений“ і насилу вязав слова. Щирих оборонців громадських справ була невеличка купка, яка нічого подіять не могла. Вибрано бувшого старшину д. Орла. 
      У волості зібрано багато грошей на збудування помешкання для волости, але порядних справоздань за ці гроші ніхто добитися не може. Виявилося, що з тих грошей взято 500 руб. на допомогу солдатам, мобілізованим у 1904 році, хоч сход постановив взять ці гроші з мирського капиталу. Взагалі ходить чутка, що в справах волости велика плутанина. 
—
      С. ПАВЛІВКА (на Катеринославщині). Культурний рух. Довелось мені зустрітись з селянами—свідомими українцями. Вони досить ясно уявляють собі українську національну справу, розбіраються в ній, з захопленням цікавляться нею і з усіх боків закидали мене питанням про українські часописі і книжки. З балачки виявилось, що ці селяне цікавляться українськими книжками, які всі поперечитували, передплачують часописі „Раду“, „Ріллю“ і „Маяк“. 
      Істнує у нашім селі і земська бібліотека, та на жаль вона не має українських книжок, які з таким запалом читаються на селі. 
      Хоч бібліотека і не така, яка потрібна на українськім селі, але вона своє просвітне діло зробила. 
      Був навіть такий час, коли селяне згуртувавшись з місцевою інтелігенцією, заходились коло українських вистав, і де-кілька вистав пройшло з великим успіхом, але чомусь цей гурт людей розпався і діло просвітне завмерло. 
      Просвітна праця даремно не пропала, бо у селян зьявилась думка зьєднатись у товариство для боротьби з злиднями. 
      У цій справі, селянам допомогли інтелігенти і за їх допомогою у нас відкрилось кредітове товариство. Воно має 200 членів. Було б бажано і користно, колиб ці самі селяне подбали і про одкриття товариської крамниці, бо потреба мать свою крамницю дуже велика.

