Рідномовне.
Блискавка, виблискувати — так прийнято писати й вимовляти в нашій літературній мові. В західньоукраїнських говорах у цих словах із сполучення бл звичайно випадає б. Напр. „Утеча“ Ґеземана (переклав П. Карманський) : Лискавка 54. Ю. Косач: „Чад“: Вилискували 68. Цегельська: „Ганнуська“: вилискувалося 61 (поруч: виблискували 35). Пор. у Шевченка: Блискавка хмару роздирає 92. Але завжди: полиск.
Відтак ще валандається в писаннях західньоукраїнських письменників. Напр. Цегельська: „Ганнуська“ 42: Дивиться, відтак заплющує очі 42. М. Посацький: „Греція“ 18: Спершу неспокійне шукання, відтак осягнення шуканої мети 18. Літературна мова знає: потім, потому, згодом, тоді, опісля. Пор. у Шевченка: Мати спершу сміялася, потім бачить, що не жарти 132. Пор. у Цегельської: „Ганнуська“ 17-18: Раз приловлює її... згодом починають чатувати 17-18.
Випадне е, о. В літературній мові слова: вихор, перстень, щавель мають випадне е, о: ви́хор, ви́хру, ви́хром; пе́рстень, пе́рсня, пе́рснем, всі персні, щаве́ль, щавлю́, щавлем і т. ін., рідко: „перстінь-перстеня. У Н. Королевої „Предок“ знаходимо: Нагнало вихорем хмари 22, Покропив перстені 21, Кінського щавелю 106, а треба: вихрем, персні, щавлю.
Види дієслів: В головнім і в пояснювальнім реченні складеного речення дієслова мусять бути одного відповідного виду: багаторазового недоконаного, або одноразового доконаного, залежно від змісту речення. Західньоукраїнські письменники дуже часто не мають тут відповідного чуття й плутають дієслівні види, про що я вже не раз писав (див. РМ 1937 р. ст. 142-143, 467-468, 1938 р. ст. 17 і 158). Тут подам ще приклади на це саме. В „Метеликах“ Ір. Вільде (буковинка) читаємо: Коли Дарка показалась (треба: показувалась) там, чи над самим ранком, чи над самим вечером, усе заставала Ориську за фортепіяном. А та Ориська летіла на все, що він загадав (треба: загадував), без думки й стриму 60. Я інколи три рази надень переходжу попри трафіку, ніби таткові по тютюн ходив (треба: ходжу). Я граю, так довго граю, що мене аж з хати виженуть (треба: виганяють) 131.
Новий Заповіт у перекладі проф. Івана Огієнка можна набувати по відділах „Бритійського й Закордонного Біблійного Товариства (Britisch and Foreign Bible Society) по таких адресах: Польща: Варшава, Aleje Jeruzalimskie 15. Поза Польщею: Прага, Praha, 15, Lipovа́ ul., Prague II. — Угорщина: 4, Deakter, Budapest. — Югославія: Knez Mihailova 47, Belgrade. — Румунія: Boulevardul Take Jonescu 36, Bucarest. — Болгарія: Ulitza Soloun 25, Sofia. — Німеччина: Bernburger Strasse 31., Berlin S. W. 11. — Франція — Бельгія: 58. Rue de Clichy, Paris 9-me. — Англія: 146, Queen Victoria Street, London, E. C. 4. — Лотва — Литва: Blaumana iela 3, Riga. — Канада: British and Foreign Bible Society, 16, College Street, Toronto 2. — Аргентина: Calle Lavalle, 460, Buenos Aires; Calle Nccochia, 1726, Rosario de Santa Fé. — Бразилія: Rua General Camara, 86, Rio de Janeiro. — Америка: American Bible Society, Park Avenue and 57th Street, Nev York City.