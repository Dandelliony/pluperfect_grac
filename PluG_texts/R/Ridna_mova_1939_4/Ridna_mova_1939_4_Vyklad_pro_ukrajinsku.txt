Виклад про українську літературну мову.
В неділю дня 19. лютого ц. р. відбувся виклад Проф. Івана Огієнка, що в переїзді через Перемишль зупинився тут, щоб виголосити свою прелекцію на тему: „Українська літературна мова“.
Тема ця дуже актуальна й цікава. Скрізь тепер, чи в школі, чи в часописах, чи в установах, а навіть у приватному житті почуєте запити, дискусії, або й нарікання на цю тему. А нарікає головно старше громадянство, що привикло до своєї передвоєнної, чистогалицької мови, яку вважає за найкращу, й завзято її захищає.
Свій виклад поділив викладач на дві частині. В першій вияснив, щó це таке літературна мова, яке її відношення до говорів і говірок, чому вона завжди мусить бути до певного ступеня штучна, і чому говори не можуть нам заступити літературної мови. Далі пояснив референт, як повстала в нас літературна мова, який говір увійшов у її основу й чому так сталось, що мова Шевченка, цебто мова південної Київщини, стала мовою цілого українського письменства.
В другій частині свойого викладу подав Проф. Огієнко короткий огляд історії української літературної мови від 10 сторіччя аж до наших часів, пояснивши гарно й наочно важні етапи її змін та розвитку, а наприкінці зробив висновки з цілого викладу, а саме, чому треба нам дбати про чистоту мови, чому повинна в нас бути одна літературна мова, які існують у нас перешкоди для її поширення і щó треба нам робити, щоб цю одну літературну мову знати, нею говорити й писати. Професор Огієнко зазначив виразно: треба вчитись цієї літературної мови, треба читати популярно-наукові журнали, що обмірковують цю справу, і літературні твори, писані нею, вкінці пояснив, яке завдання має журнал „Рідна Мова“.
Виклад цей прийняла громадно зібрана авдиторія з великим захопленням. Прелегент говорив із чуттям і запалом, приступно й цікаво. Тому теж один із присутніх громадян зокрема подякував йому за цей виклад.
Подібний виклад відбувся в грудні м. р. Це був дуже цікавий і глибокий виклад Проф. І. Зілинського на тему „Взаємини укр. літературної мови й народніх говорів“. Обидва виклади на подібні теми оцінило перемиське громадянство високо й своєю громадною присутністю вказало на те, що дуже бажані в нас популярно-наукові лекції з ділянки мовознавства.
Гість.
(„Український Бескид“ 26. II. 1939).