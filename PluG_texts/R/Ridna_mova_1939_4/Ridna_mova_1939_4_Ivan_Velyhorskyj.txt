Початкова мова дитини.
Кілька карток з денника п. з. „Душа дитини“.
Перші літа в житті дитини, коли народжується її мова, це найприємніший час для батьків, — прислухуватися до милого щебету своєї улюбленої дитини, а коли хто з оточення ще й цікавиться мовою, тоді радість подвійна, бо це неначе практичний курс фізіології мови.
Нижче подаю кілька карток з денника, що його я вів принагідно й записував спостереження над мовою хлопчика, що тоді мав 11 місяців і 15 день (нар. З січня 1927). Перші записи походять із дня 19 грудня 1927 й тривають до 29 липня 1928, цебто: 7 місяців і 10 день. Хлопець нормальний, добре розвинений. Батьки відзивалися до дитини мовою дорослих, а не творили, — як це, на жаль часто діється, — спеціяльної дитячої говірки. Ім'я хлопчика означуватиму буквою І.
19/12 1927:
Людей, що приходять або відходять, вітає або прощає І. словами: па-па-па.
Як щось упаде на підлогу, каже: пав-пав.
їсти прохає словами: дай-дай, дам-дам, там-там.
Матір кличе до себе: мам-мам, або гам-гам, бо для дитини мати та їжа — ідентичні.
Песик гавкає: гав-гав-гав.
Книжка, це: a-у, a-у, бо чув, як його брат читав букваря.
Лямпа в нього, це: пам-пам або бам-бам, бо висить на стелі.
Щось велике або незнане, це: у-у-у, а при цьому сильно заокруглює губи.
Коли св. Микола приніс йому випханого песика, засміявся горлом і відтоді вправляв горляний сміх.
21/12 1927:
І. почав вправляти мовні знаряди в вимові зубних так, що притискає язичка зубками й старається витискати повітря поміж зуби та язика.
22/12 1927:
І. цілий час вимовляє: д-д-д-д- т-т-т-т, при чому притискає язичка до зубків і пропускає повітря крізь зубки.
26/12 1927:
І. старається вимовляти: л-л-л.
1/1 1928:
І. вже говорить: тю-тю, тя-тю, дяй-дяй.
3/1 1928:
І. вимовляє носово-зубне: н і тому дуже часто повторяє: ні-не-ні-не й випускає повітря носом.
5/1 1928:
І. мішає м-б і говорить: ма-ма, ба-ма, ма-ба.
8/1 1928:
Перший раз вимовив І. слово: ня-ня й повторив коло 10 раз, щоб не забути.
Під час забави в т. зв. хованку вимовив: де ти?
Того самого дня зробив кілька кроків самостійно, без чужої помочі.
Від кількох днів І. мішає звуки: т та к і вимовляє : тат-ку, та-ту, как-ку, ка-ку.
Під час гри в хованку сказав: ку-ку.
Цілком докладно вже вимовляє І. ня-ню, на (при подаванні якогось предмету), нє-нє (при переченні), а при цьому хитає цілою верхньою частиною тіла.
Від кількох днів вимовляє: ці-ці, ци-ці, чі-чі.
10/2 1928:
І. уже виразно говорить: так, ма (нема), дай - ну.
Так само вже самостійно стоїть і ходить.
10/3 1928:
І. вимовляє вже: ле-ле, ля-ля, ля-лю, ляль-ко. Звук л вимовляє І. так, що висуває язичка до верхньої губи або до верхніх зубів й артикулює л.
31/3 1928:
І. часто вимовляє ко-ко (яйце), бо чув як курка „журилася“, якщо шукала місця знести яйце, ка-ка, ку-ка (курка), тю-тя.
9/4 1928:
Якщо І. б’є другу особу, говорить: фа-фа. Коли віє вітер, горить огонь або кипить вода, говорить: фу-фу.
11/4 1 928:
Ня-ню, пап-ку, ну кричить, якщо нянька не спішиться дати йому хліба. Уже виразно говорить: тат-ко, мам-ко, пап-ка.
12/4 1928:
І. часто мішає ля-лю з ла-лу.
20/4 1928:
Ta-ту, да-ти, ну — прохав, щоб йому дати капелюха бавитися.
14/5 1928:
І. говорив такі слова: пуп-ка (пупець), буля-буля (цибуля), ка-ка (все брудне), му-му (робить корова).
Ма-мо, дай гаму, тут (і показував на рота).
Ня-ню, дай ка-ву (кава, це все, що їсться на снідання).
27/6 1928:
Ну, ма-мо, тань (= встань).
Ну лай, лай (зам. грай).
18/7 1928:
І. уже сполучував такі склади: бап-цю, пап-цю, цяп-цю.
21/7 1928:
Ма-мо, це (= пече), коли став на розпечених від сонця плитках.
23/7 1928:
Пив ка-ву — повторив за нянькою.
Ой-да-да, хоче, щоб його гойдати.
Ба-лам, ба-лам сказав І., коли вчув, як задзвонили на селі дзвони.
Як щось котиться по підлозі, каже: куль-ку-лю-лю.
Ма-мо, дай бу-ка, ма бу-ка (нема), на бу-ка (якщо подає).
Ma-ля, ма-ля — кличе теличку й дає їй пити води з горнятка.
28/7 1928:
Ті-лит зам. крілик.
Га-ний, га-ний — (= гарний), показує на себе ручкою по личку.
29/7 1928:
Мі-сяць — повторив по кількох днях, якщо побачив місяця, що його йому колись показано.
Ма-ма є? запитав братіка, коли шукав маму.
На основі повищих записок інвентар мови 1 1/2 - літньої дитини представляється так:
а) голосні: 1) тверді: а, е, и, і, о, у;
2) м'які: я, є, ю.
б) приголосні:
1) губні: п, б, в, м, ф;
2) зубні: т, д, н, ц, ть, дь, нь, ць;
3) пливкі: л, ль;
4) гортанні: г, к.
5. Звук й.
в) речення: прості, нерозвинені й розвинені в приказовій формі.
Іван Велигорський.