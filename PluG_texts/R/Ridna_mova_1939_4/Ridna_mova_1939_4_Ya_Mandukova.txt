Вплив дітей на розвій мови.
Всі ми знаємо, що мова в історичному часі змінялася, але маємо теж докази, що в передісторичних часах було те саме явище. І заходить питання: чи в цих змінах відігравали якусь ролю діти, чи вони не мали ніякого впливу на розвій мови?
Над розв’язком цього питання працювали різні вчені, і, як звичайно, їхні погляди різні.
Одні твердять, що діти так досконало засвоюють собі мову старших, що їх не можна зачисляти до тих, які впливають на зміну мови. Навпаки, кажуть інші, що найважніше джерело розвою мови треба дошукуватися саме в переношенні мови на нове покоління. Які нерішучі погляди вчених у цьому питанні, найкращим доказом те, як Sweet у різних часах про те висловлювався. В 1882 році закидає він Paul'ові, що цей звертає увагу тільки на відхили мови однієї й тієї самої людини, а водночас не звертає уваги на могутніші причини зміни, а саме на те, що молода генерація наслідуванням вивчає мову, і ще питання, чи дитина добре вчує її й добре наслідує.
В 1899 році каже він: навчання матерньої мови йде у повільному темпі й тому дитина не відтворює її докладно.
Оскільки кожна дитина виучувала б правильно матерню мову, ми говорили б ще й досі давньою, архаїчною мовою часів Володимира Великого, мовою давніх літописів, які з трудом тепер вдається нам відчитати й зрозуміти.
Мовні зміни — це малі похибки, які впродовж століть змінюють цілком характер мови.
Правдива мандрівка звуків — це органічно хибне наслідування, причини лінивства в вимові, тощо. У своєму першому виданні „Prinzipien der Sprachgeschichte“ Paul не признає впливу дітей на мову, натомість у пізніших виданнях признає, що головна причина мандрівки звуків лежить у переношенні їх на нове покоління.
Отож бачимо, що цей саме вчений змінив свій погляд на ту саму справу, тільки підо впливом критики на його попередній твір.
Як бачимо, погляди вчених на цю справу різні, й тому пригляньмося до декількох із них ближче.
З новіших дослідників цим питанням займається Мерінґер, що придержується того погляду, що так як на соціяльному, економічному чи іншому полі перед ведуть мужчини, так само й розвоєм мови займаютьси тільки вони, а в ніякому випадку жінки або діти. Правда, можна відмітити деякі зміни без участи дітей, але мусимо все одно признати, що, наприклад, творення аналогії лежить більше в природі дітей, як старших. Як твориться аналогія?
Хтось чує потребу висловитися про щось, та в даному часі немає під рукою відповідного слова, тоді він змушений зо знаного скарбу слів ужити власної форми вислову. Значить, рід чину остається завжди той самий, незалежно від цього, чи твориться він у мізку З чи 83-літньої людини. З цієї причини нема чого полемізувати, чи творення аналогії приписувати дітям чи старшим. Але водночас мусимо додати, що діти творять далеко більше аналогії, як старші, бо старші знають уже готові форми, а діти потрібують творити нові.
Мова не тільки передача, але й новотворення, бо часто заходять випадки, коли треба творити нові поняття, нові вислови.
Якщо покинемо питання аналогії, а звернемося до чисто звукових змін, які приписуємо тому, що нова генерація виучується матерньої мови, — наслідуванням, так цікаво буде нам приглянутися до теорії, що це питання приймає. Наприклад, коли ми якийсь звук щораз більш приглушено виголошуємо, то він змінюється на інший. Найкращий приклад маємо на англійському see, яке вимовляється тепер sii.
Своїми малими устами діти не можуть так вимовляти, як старші, і цей спосіб вимови вдержують часом і все життя, і в цій хибній вимові передають вони дане слово новій генерації. Інша річ, що ця теорія Герцоґа не є зовсім правильна, бо різне відхилення уст не є таким важним у вимові. Далеко правподібніше те, що кожна людина примінюється до звуків, які чує в своєму оточенні. На користь цієї думки, — регулювання вухом звуку — може бути те, що, наприклад „глухі“, що не мають контролі над голосом, стають по якомусь часі цілком незрозумілими для оточення.
Якщо одні звуки пішли своєю дорогою, інші іншою, ще інші остались на місці, мусимо приписати це випадкові, так як випадковими є палички однієї міри, які витесав столяр у числі кількадесяти штук.
При творенні мовних звуків робиться те саме: при виголошенні даного слова, щоб надати йому якесь глибше значення, скажемо його голосніше, або знову, інакше виголосимо його в часі перевтоми, тут і там є деякі відхили у виголошуванні. Кожна людина живе підо впливом інших людей, тому й відхили ці переносяться на нову генерацію. Зміни ці не повстають по десяти, але по сотнях літ, так що їх легко не замінуємо.
Я. Мандюкова.