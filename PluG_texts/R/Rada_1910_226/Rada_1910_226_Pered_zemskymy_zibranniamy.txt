Перед земськими зібраннями.
Виборча земська кампанія, що зворушила спокій сельських Обломових, вже скінчилася, в значній мірі відмінивши склад земських гласних по тих губерніях, де переміна земського складу припала на цей рік. 
Газети вже встигли приліпити етікетки до нових діячів земських, заявивши, що в більшости союзники провалились, уступивши місце октябристам.
Але ми не можемо не дивуватись такій впертій тенденції втиснути чи то людину, чи то певну громадську групу в шаблонові рямці сучасних партійних програм, бо наші земці ні в якім разі не піддаються сучасній партійній регістрації. Тільки в місцях з виключно свідомою людністю, тих місцях, де авторітет та популярність однієї особи гармонірувала з кращими вимогами людського прогресу, можна було бачити де-який натяк на свідоме формування виборців, бажання провадити агітацію, більш-менш спільну з ідеями народнього добробуту. У великій більшостм місцевостей панував принцип, знаменито висловлений словами; „ну, какъ, не порадѣть родному человѣчку".
Але все ж треба признати, що склад земства трішечки пересунувся мов би на ліво, коли тут можлива подібна терминологія: з ярко-чорносотенного післяреволюційного, воно зробилось більш пристосованим до розуміння народніх потреб. В біжучім місяці повинні скрізь відбутись звичайні земські зібрання. 
Звичайно, не від „Положенія“ 12 червня 1890 року сподіватись нам якоїсь манни небесної, та ще за сучасних політичних обставин: тільки політичною недозрілостю, або нарочитою тенденцією можна пояснити деякі продукти оптимістичної уяви певних шарів російської суспільности. 
Але разом з тим, земство є єдиним практичним виявом громадської самосвідомости та мізерної самодіяльности нашого села, через те його голосом повинні зацікавитись ширші кола громадянства. Які ж директиви в сфері хоча б платоничних порад можна винести на розгляд будучих земських зібрань? 
Візьмемо, наприклад, хоча б таку сферу земського життя, як заведення загальної просвіти по селах нашої Вкраїни. Поминаючи великі негативні риси націоналістично - великорусскої школи, все ж не можна не радіти, коли чуєш про запровадження загальної просвіти. 
Між тим, од земства залежить поспішити з здійсненням цього проекту: нам відомі факти, коли „земські діячі" радили в земському зібранні ростягти заведення обовязкової просвіти на 45 років, і тільки дякуючи енергійним заходам прогресивного громадянства цей драконовський строк зменшили до 15 років. 
Можливо, що на ці та подібні проекти партійний склад земства матиме рішучий вплив.
Наприкінці хотілося б згадати про одну справу: де-які земства відмовились дати грошей, або дали мінімальну суму (бували курйози — що асігновували й по 10 карб.) на памятник Шевченкові. Безумовно, корінь цієї постанови лежить не в загальних поглядах людности на діяльність нашого поета, а виключно в партійному складі земства тодішнього. Через те можливо, що в місцевостях, де панування лицарів ночі скінчилося, з більшим спочуттям віднесуться до пропозиції об'єднаного Шевченківського комітету. 
А в тім поки що земці наші — то загадковий Сфінкс,що незабаром роскриє свої карти. І треба володіти даром віщої Касандри, щоб побачити, чи справдить будучність наші далеко не оптимістичні надії.