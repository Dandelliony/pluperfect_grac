Поступовий антісемітизм.
Скілька літ тому, коли в Германії почався рух проти поляків під прапором відомого кола „гакатистів”,— один з польських публіцистів (проф. Охорович) заявив, що „чесними німцями можна вважати тілько гакатистів“. Заява ця, не зважаючи на всю її парадоксальність, має в собі досить не малу дозу справедливости.
Бо-ж правда, що далеко чесніше і шляхетніше од всіх фальшиво-ліберальних політичних жонглерів поводяться ті громадські і політичні діячі, що не ховаючись, одверто заявляють про своє політичне credo, навіть в тім випадку, коли лозунгом останнього являються самі крайні реакційні тенденції.
Коли-ж в ряди людожерів записуються люде, що під машкарою щирого прогресу голосно заявляють про своє служення тілько свобідній, незалежній ідеї, —то до них не можна, звичайно прикласти тих слів, що до показаних вище гакатистів.
Погляд цей на гакатистів мимоволі пригадується, коли прочитаєш цілу масу статей, що з'явилися в польських часописях з приводу останнього виступу головного trio в особах Андрія Немоєвського, Ізи Мощенської і Еренберга.
Особи ці додумалися до того, що загальними зусиллями витворила ні більш, ні менш як новий рід антисемітизму, а саме... прогресівний.
Нелегко було в перший момент точно роздивитись, в чім суть діла, бо-ж не можна уявити собі цього єднання „юдофобства з прогресом”. Ідею людожерства тепер отверто ширять на ділі ті люди, що на словах до сього часу несли прапор свободи і прогресу. Найбридкіш усього те, що особи, яким належить незавидна честь виголошення в Польші ідей, повних зненависти до євреїв, особи ці, розуміючи, яку гидку позіцію вони зайняли, стараються пишними фразами і паморочливими термінами довести, що вони не антісеміти.
Антиєврейський рух серед поляків почався так: Редактор журналу „Незалежна думка* п. Андрій Немоєвський прийшов до переконання, що євреї пробились в усі прогресівні кола польського громадянства, вносячи туди чужі для поляків ідеї і течії; через те саме варто одігнати євреїв од якої б то не було участи в громадянськім житті, бо Польші, ніби-б-то, загрожує серйозна небезпека опинитись цілком під владою євреїв, особливо російських (так званих литваків). Не дозволяючи ні на хвилину вважати себе за антісемітів, п. Немоєвський та його однодумці (п-ні Мощенська і п. Еренберг) називають себе... прогресівними „асемітами", органом котрих, являється „Незалежна думка". Діло одначе не в формі, а в змісті; як би себе ни звали ці благородні громадянські діячі —до них не можна віднестись инакше, як до звичайних юдофобів. По адресі усих основателів нового антисемітизму можна сказати не багато.
Виступ Еренберга не був ні для кого сюрпризом: його колишня діяльність в краківськім антісемітськім органі “Glos Narodu" досить відома; влучно висловилась „Новая Газета”, заявивши з цього приводу, що “on revient toujours à ses premiers amours“.
Д-ві ж Немоєвському варто було б трохи обережніше виступати з подібними „новаторствами", бо пропаганда, звязана з його іменем, може мати більше шансів на успіх.