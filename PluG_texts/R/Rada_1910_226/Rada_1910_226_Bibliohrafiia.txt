Бібліографія.
0. Тит Войнаровський, посол до Ради Державної. Вплив Польщі на економичний розвій України Русі. Історично-економична розвідка. Львів, 1910, накладом автора, стор. 59.
Автор, відомий у Галичині письменник-економіст і кооператор, у цій своїй цікавій праці дає конспективний нарис економичних відносин між українською людністю й польським панством у Галичині. З великим знанням історичних джерел о. Войнаровський описує, як перейшла велика земельна власність у Галичині в польські руки, які наслідки дала люблинська унія в Галичині, як спольщено було там українські міста, як закріпощено українських селян. Автор, добре знаючи побут галицького українського духовенства, малює також становище цієї верстви під польським пануванням. Далі, переходячи до новіших часів, автор описує економичне становище українців після прилучення Галичини до Австрії й наслідки надання конституції для української людности Галичини. Важний чинник у житті галицького українського селянства — парцеляція землі — також знаходить собі місце в праці о. Войнаровського.
Висновки автора що до економичного стану сучасної Галичини, як і треба було сподіватись, дуже сумні. Щоб забезпечити українській людності кращий економичний розвиток на далі, автор радить передовсім одкрити гряниці для ввозу худоби й хліба й збудувати канал Дунай-Одер-Висла. Далі наводиться ще скілька чинників, вплив яких, на думку автора, шкодить українському селянству. Разом з тим виставляється кілька домагань, здійснення яких повинно добре вплинути на той розвиток. Наприкінці автор радить українському селянству в Галичині завести собі якусь центральну економичну організацію, яка мала б задовольняти всі їх економичні потреби на грунті продукції, обміну й споживаня.
Як майже у всіх працях галицьких письменників, так і в цій праці о. Войнаровсьного історична частина явно превалірує над частиною резолютивною. В останній частині є багато такого, з чим трудно згодитись. Так., напр., нам здається не зовсім справедливою та оцінка, яку дає автор ролі фабричного капіталу в сельськім господарстві, рівно як і де-які инші дрібніші пункти останніх розділів цієї праці. Проте книжка о. Войнаровського заслуговує на пильну увагу всякого, хто цікавиться становищем наших земляків-хліборобів у Галичині. Шкода тільки, що книжку написано занадто вже “крутою” галицькою мовою.