Діла господарчі на Янушпільській цукроварні. 
На сторінках нашої газети не раз ми чуємо про зменшення накладних видатків на Янушпільській цукроварні. А насправді воно робиться так: де треба зберігти копійку, — там одріжуть, а де треба зберігти карбованця — там оддадуть. 
Будується два нових будинки (не подумайте, що без технічного догляду: це не розробітка піску, де робітника вбило). Доглядають за роботою 2 техніки, а всією роботою керує директор Франке. 
І от треба було виготовити біля 70 погінних сажнів наличників на вікна й двері. Ну, звичайно, щоб скоріше робота йшла, здали гуртом по 50 коп. за 1 сажня, що коштує 35 карбованців. Наличники зробили, прибили, прийшов час штукатурки, — стій, не можна штукатурити! Чому? Та тому, що наличники тонкі й як-що покрити стіни штукатуркою, то вона закриє наличники. 
Не біда, хіба ж помилки не можна виправити? 
І от додумались поверх наличників прибити ще по одному наличнику. Роботу здали знов гуртом по 80 к., що теж коштує до 55-ти карбованців плюс до цього подвійний матеріял і цвяхи. В той час, як можна було б витратити менше матеріалу й цвяхів і кожний погінний сажень, щоб він був такий, як слід, коштував би 70 коп. 
Але, видно, наші специ до цього часу ще не навчились економити й ми бачимо, скільки на цьому доклав завод: коштував кожний сажень наличника 50 коп., другої роботи — 80 коп., а разом за 66 сажнів біля 90 карб. та матеріяли й цвяхи. А добрий хазяїн міг би зробити це за 50 карбованців. 
Багато разів писали в газеті й про те, що непоправлені кватири робітників. Багато разів будили охорону праці від сну, а відповіди нема. Вказати нікому на всі ті несправності, які у нас на заводі творяться. 
Так, наприклад, механік Ісаєв собі дах криє бляхою на хліві, щоб не бігло, не тікло на голову корові, й адміністрація знаходить для цього кошти. Але коли звертається робітник з проханням, щоб йому хоч підлатали дах над його кватирою, то кажуть: 
— - - -. Добре, розбирайте, але ж поки розберете, то позбавте нещасного робітника того житла, в якому він перебуває. Як-що не можете дати йому кращої кватири, то дайте хоч таку, як корова громадянина Ісаєва має. 
Цікаво, як подивиться на це інспекція праці. Її давно чекає Янушпільська цукроварня. Тілько видно, дороги вона сюди не знає. Може газета покаже. 
Робкор Цвях. 
