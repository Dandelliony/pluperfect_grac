Що читати селянинові. 
З кооперації. 
П. Височанський. „Очерки развития украинской потребительской кооперации" — частина 2-га, ціна 75 коп., сторінок 72, видання „Книгоспілки". 
Наш книжковий ринок ще до сього часу не може похвалитися на багацтво кооперативної літератури. Особливо це є справедливим що-до українського кооперативного ринку. Тому не можна не привітати виданої „Книгоспілкою" роботи активного кооперативного робітника. 
У своїй невеликій праці тов. Височанський мовою, зрозумілою не тільки для міського, але й для сільського читача, розказує нам про розвиток української споживчої кооперації в час військового комунізму й непи. 
Тов. Височанський уміло звязує розвиток української споживчої кооперації з загально-союзною, підкреслюючи, одначе, її типові шляхи розвитку й досягнень. Багато використаний фактичний матеріял. Не дивлячись на те, що робота тов. Височанського не є ще історія укрспоживкооперації, все ж цей нарис є коштовним внеском у загально-кооперативну літературу. 
Своїм зрозумілим викладом і мовою книжка тов. Височанського безперечно заслуговує на увагу. Вона повинна бути настольною книжкою не тільки кооперативного робітника, але й усіх господарників, усіх, хто цікавиться справою кооперації. 
М. Воловин. 
