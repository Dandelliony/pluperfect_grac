Російська „палата лордів".
 Англійська палата лордів цими днями дала новий доказ своєї консервативности, відкинувши величезною більшістю голосів законопроект про автономію Ірландії („гомруль"). Цим самим ще раз підкреслено, яку негарну ролю відограють усі верхні палати в політичнім житті народів. Коли в Англії, де виконавча власть так обмежена в своїх правах і де голос громадянства має таку велику силу, палата лордів не боїться йти наперекір так ясно висловленій волі народу, то очевидно, що по инших державах, де прінціпи народоправства ще не встигли міцно прищепитись, реакційна роля верхніх палат повинна бути ще більшою.
 Справедливість цього висновку якнайкраще можна простежити на прикладі Державної Ради — нашої „палати лордів". У житті нашої Думи все-таки бувають моменти, коли під впливом тих чи инших факторів вона проявляє хоч де-який лібералізм. У житті Державної Ради таких моментів не буває зовсім. Вона пильно аналізує кожен проект, що переходить на її обміркування, й як що тільки знаходить у тім проекті хоч крихту лібералізму — вона його без жалю „поправляє” або нищить. Так було цими днями з законопроектом про заведення земства в Архангельській губернії, і так сталось з законопроектом про приватні школи.
 Останній проект був ледве чи не єдиним, в якім найпомітніше виявився думський лібералізм. Розглянутий у засіданні 12 мая 1912 р., цей проект після думської редакції одкривав хоч маленьку щілину, крізь яку могли б пробитись просвітні змагання недержавних національностей. Хоч Марков 2-й тоді й ремствував, що „проект представляє собою замах на добрі звичаї русского народу й спробу помогти жидам остаточно заповнити всі російські села", а Тімошкін нарікав на те, що „важний законопроект проводиться контрабандним шляхом серед думської вермішелі",— проте октябристи цим разом чогось подобрішали й за допомогою опозиції де-в-чому навіть поліпшили проект проти його початкової редакції.
 Згідно з думським проектом, приватні школи—вищі, середні й низчі—дозволялось одкривати по містах і селах, для хлопців і дівчат, земствам, городам, товариствам, промисловим підприємствам і приватним особам по всій Росії, не виключаючи й 9 західних губерній. У приватних школах дозволено викладати всі предмети рідною мовою учнів, опріч географії, історії й російської мови, які .повинні викладатись по-російському. Викинуто з проекту багато обмежень проти инородців. Загалом, остаточна редакція проекту була така, що його могли без вагання ухвалити всі недержавні народности. 
 Писавши в свій час про це засідання Думи, ми при тім висловили сумнів, чи стане цей проект законом. Тепер можна бачити, скільки підстав мали під собою наші сумніви. Ще невідомо, чи стане цей проект законом, але вже відомо, що самого думського проекту нема на світі. Проект недавно пішов на обміркування просвітної комісії Державної Ради, й за два засідання проект так знівечено, що його й пізнати не можна. У першім засіданні, після поради Шварца й Таубе, виключено з проекту пункт про право земств і городів одкривати приватні школи. Та з цим ще так-сяк можна було б примиритися, бо все-таки зосталось право товариств і приватних особ одкривати школи.
 Але комісія замахнулась далі на основу проекту, на його головний нерв —на рідну мову. Якимсь чудом зоставлено рідну мову в середніх приватних школах, але з вищої школи рідну мову категорично вигнано. Зрештою, й в средній школі рідна мова висить на волосині, бо представник уряду, товариш міністра народньої освіти барон Таубе, категорично висловився проти рідної мови взагалі. Можливо отже, що загальні збори Державної Ради стануть і в цім пункті на погляд представника уряду, а тоді проект зовсім позбудеться всякого значіння. Як бачимо, наша Державна Рада совісно підтримує традиції верхніх палат. Те, що в європейських країнах одбуваеться в ширшім масштабі, у нас одбуваеться в мініатюрі, але суть всюди однакова.
