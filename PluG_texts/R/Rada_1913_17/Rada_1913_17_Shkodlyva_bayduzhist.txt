Шкодлива байдужість.
Сіра й невесела сучасна російська дійсність, й небагато відрадного зьявляється на її затьмаренім тлі. Зате буйним цвітом росквітла в ній апатія й байдужість громадські, як наслідок побитих морозом реакції недавніх палких поривів, нездійснених рожевих надій. Чим здебільшого живе й цікавиться сучасне російське суспільство? Одберіть Балканську завірюху, всякі „назначенія и перемѢщеній" значних бюрократів та обивательські міркування з приводу їх, одберіть Іліодора, Неровню й т. инш. героїв дня, одберіть „мѢропріятіе" п. Л. Касо, дуель Косовського з Країнським—і ви цілком знищите навіть те мізерне зворушіння й оживлення, які натякають на присутність хоч де-яких ознак громадської свідомости й життя. Відрадних зьявищ не висовує ганебна в своїй жорстокости сучасність, і суспільство задовольняється хоч такими, потворними ..
 В кращих умовах у ці часи живе українське громадянство. Правда, й воно мусить разом з усіми переживати й відчувати всі „нестроенія" російського життя, приймати на себе навіть ще більшу, ніж призначено кожному росіянинові, дозу з усіх гараздів сучасности,—на те воно—инородці, хоч і непевні; але все ж таки ми в повнім своїм праві сконстатувати, що маємо зараз те, чого не має росіянин, і що не дає нам під час загальної пригнобленности обернутись у ту потвору, яка зветься — “обиватель”.
 Цей наш плюс—то наша рідна справа, що сіллю в оці муляє нашия ворогам, спонукує їх на всякім місці й при всякій слушній і неслушній нагоді стромляти дрючча перешкод в колеса нашого національного відродження, а нас—-напружувати всі свої сили в боротьбі з ними і в цім гартуватись.
 Чи вміємо-ж ми як слід зужиткувати перевагу свого становища? Чи бьється в нас живчик нашого почуття й свідомости в тій мірі, в якій міг-би битись навіть при данних умовах? Хто здолає сказати —так, ми беремо од життя все, що можемо?.. Цього ніхто не скаже, бо не має на те підстав, 
 Доказів того, що далеко не все гаразд у нашім житті й його національних проявленнях у межах сучасних можливостей, можна було б навести чимало. Обивательщина-—пошестна хвороба, й вона, ця лихая година, не минула й нас, принісши з собою й багато своїх спеціфичних хвороб, що тяжко одбилися на нашій праці, на наших настроях, на наших змаганнях. Це перший доказ, який сам собою на тякає й на инші. Але мені хотілося б зазначити кількома словами одну хибу нашого національного життя, яка має, на мою думку, не аби яке значіння й вагу в національнім будівництві. Це наша байдужість до національного відродження инших недержавних націй Росії, байдужість, що завше дає почувати якусь нашу самотність, відокремленність од спільної всім справи й змаганнів.
 Підвалини, змагання й шляхи, яким простують до своєї мети пригнічені народности, однакові, однакові звичайно й перешкоди; але кожна нація в свою боротьбу за культурне визначення вносить завше багато своєрідного, самобутнього, особливого, а тому й цікавого та навчаючого. Чи може бути щось більш цікаве, як стежити за культурно-національним життям народностей, близьких нам своїми недолею, змаганнями, надіями, бажаннями? Знайомство з національним рухом недержавних націй підняло б наш дух, нагадуючи, що ми не самітні в своїм ході до ясної мети нашої, що поруч нас живуть милійони, десятки милійонів людей, рідних нам по духу, які так само, як і ми, не хотять, не можуть загинути, як нація, а вживають усих сил, щоб зберегти своє національне облича й шляхом розвитку рідної культури приєднатись до всесвітнього культурного життя, лишаючись у той самий час самими собою. Це мало б і велике практичне значіння, бо, річ світова, найбільш помилок, часом непоправних, робить ізольований од життя.
 Чи багато ж ми знаємо, напр.. про життя й культурний рух грузин, вірмен, татар (не кажу вже про менш помітні народности, серед яких так само не вмірає надія відродитись до і культурної самобутности)? Нам пригадується тільки де-кільки більших статей в „Раді” за минулі роки про литовців, латишів, естів та дрібних звісток про татар, грузинів, вірмен та “инородців”…
 Ми тільки в-ряди-годи чуємо навіть про те, що діється у наших найближчих сусідів, білорусів, хоч розуміємо їхню мову, бачимо їхні газети, журнали, книжки. З почуттям великого задоволення ми завше констатуємо випадки зацікавлення нашим рухом і змаганнями инших народів; ми наводимо завше при потрібній нагоді відомі слова про наше відродження славетного норвезького письменника Бьєрнстерне Бьєрнсона, сами ж не тільки не захоплюємося, а навіть не цікавимося ні життям, ні культурою тих народів, з якими братає нас спільна недоля. А між тим,—яка сила там цікавого, що нагадує нас самих, наше минуле й сучасне, нашу історію й дійсність, — такого, що могло б нас підбадьорити, звеселити, надати завзяття. Ми докладно знаємо,, напр., що саме дума Іліодор, що зробила пані Лохтіна, іліодорова прихильниця, хоч це нам ні знобить, ні гріє, і не знаємо... ну, хоча б про те, як цими днями шанувала московська грузинська колонія свого Шевченка—поета А. Р. Церетелі.
 Чи цікаво ж?.. Це ж таке випадкове свято та ще в межах якоїсь незначної колонії?.. Як на чию думку... Отже коли прислухатись до того, що там промовлялося, придивитися до того, як шановано земляками свого національного генія, то безперечно буде знайдено куди більш цікавого й навчаючого, ніж у звістках про генеральшу Лохтіну. Поета Церетелі земляки шанували урочисто й бучно, а відомо ж, що культурність нації можна зміряти Її відношенням до своїх великих людей. А промовлялося там багато цікавого й для нас. 
 Говорилось про те, що Церетелі (до речі мовити, прихильник нашого Кобзаря) поставив грузинську поезію поруч з творами поетів всіх часів і народів, що Церетелі могутньою рукою посунув уперед культурний розвиток Грузії, що, завдяки Церетелі, грузинський народ вносить у загальнолюдську культуру свої характерні риси, своє “я“ й т. инш., й т. инш.. А ще цікавіш промовляв сам великий грузинський поет. Назвавши себе батьком грузинської молоді, він росповів, як тяжко було йому з невеличким гуртком, в який входило пьять-шість чоловіка,—кн. Чавчавадзе, Николадзе, Юрій Церетелі і Сергій Меслі,— провадити боротьбу з темнотою й апатією громадянства, що почалася ним з 60-х років. Перешкоди всім своїм культурним змаганням вони мали з боку представників феодальної Грузії й инших дужих цього світу. Тепер культурна боротьба для грузинської молоді буде куди легшою. Од молодої інтелігенції не вимагається тепера саможертви, не треба, щоб вона зрікалася свого „я". Коли кожний з юнаків вноситиме в культурний розвиток народа хоч частину своєї праці, то для відродження Грузії буде зроблено багато. Країна, що дала Руставелі, який написав поему „Барсова шкура“, царя Вахтанга VI, царицю Тамару, не вмре, не може вмерти; вийде вона переможницею з боротьби за свій культурний розвиток і прилучиться колись до братньої семьї вільних народів. („Русск. ВѢд. “). 
 Такими надіями, таким запалом горять серця народа, позбавленого, як і ми, вільного культурного розвитку, народа, що, як і ми, мав своє славетне минуле?
 Придивляючись до цього грузинського свята, бачимо, що ми не самотні, і це пересвідчення надає нам бадьорости й геть жене зневірря. Отже й добре було б, коли б українські часописи звертали більше уваги на те, що діється в инших „инородців” і частіше подавали на своїх сторінках до відому своїх читачів хоч коротенькі замітки про всяке видатне зьявище, про всяку значну подію в житті недержавних народностей Росії. На нашу думку, за це була б тільки подяка од читачів і користь для рідної справи. 
С. Черкасенко.
