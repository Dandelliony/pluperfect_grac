Політичний огляд.
 Весь тиждень пройшов під впливом костянтинопольського перевороту і припинення мирних переговорів в Лондоні.
 Що до турецьких внутрішніх подій, то ясно, що там все йде від одного до другого перевороту державного на зустріч анархії, на зразок персидської. Недавній бунт офицерської ліги разом з найновіщим младотурецьким переворотом привели до такого непевного становища, що ніякий найкращий дипломат не візьметься пророкувати, що готує перший ліпший день цій „хворій державі”. В Костянтинополі переконані всі, що переворот 10 января не буде останнім в цім році. І хто знає, може через яких два—три тиждні щаслива зоря сучасного діктатора Махмуда Шефкета-паші погасне, як було вже раз, і османліси знов звернуться до Кіаміля-паші за рятунком, як було вже багато разів. Річ в тому, що герої сучасного перевороту зайшли дуже далеко, особливо з убивством Назіма-паші, і їхній вчинок зовсім не одповідав настроєві народніх мас, особливо провінціальних. Про це добре знали й младотурки.
 Але зводячи рахунки з Назімом-пашою і Кіамілем, младотурки вибрали для цього мент, коли йшло рішуче питання про долю Адріанополя і Егейських островів, коли уряд Кіаміля вже згожувався на капітуляцію перед балканськими спільниками. Цим младотурки хотіли хоч трохи виправдати свій вчинок. Що найгірше у всій події з переворотом—це те, що самі ініціатори його визнають, що вести війну далі не можливо. І младотурки з великим задоволенням висловились би, як і Кіаміль-паша, за негайний мир. Але вони звязали собі руки і тепер мусять кричати про війну, хоч і не вірять в можливість чогось кращого від неї. І нарід та й всі прихильники младотурків лишились одуреними у всій цій події. Та це недовго певно буде тягнутись. Бо на крик младотурків-політиканів одповідають ще дужчим криком офіцери, що побували вже в боях з славянами, і як кажуть, не сьогодня—завтра збіраються зробити контр-революцію і повернути до влади Кіаміля-пашу.
 В такому заплутаному вузлі внутрішніх, надзвичайно гострих стосунків, застає Турцію новий період війни, якої треба сподіватись не сьогодня—завтра. Болгарія і Сербія вже офіціально оповістили своїм арміям бути готовими «достойно піддержати славу недавніх перемог над турками".
 Греки ведуть війну навколо Яніни; Чорногорці все ще колотяться коло Скутарі. Врятувати Турцію від нової війни з Болгарією і Сербією, як сподіваються, може ще тілько нарада послів в Лондоні, що тепер саме обговорює останню турецьку ноту; можливо, що послам вдасться ще вмовити балканців відновити переговори. До речі, в Лондоні осталось по одному представникові від кожної держави. Але це буде остання спроба і до того, певно, безнадійна, бо балканці бояться, що анархія в Турції не дасть їм змоги мати діло з відповідальним урядом та, крім того, прийдеться скоритись „порадам” держав. Словом, шансів за нову війну далеко більше, ніж за мир. І можливо, що наступний тиждень почнеться новою крівавицею, яка буде вимагати крім усього багато такту від держав, що так звязали собі руки балканською справою. 
А з перемогою тої чи иншої сторони почнеться нова низка втручувань великих держав в справи Ближнього Сходу, і невідомо й коли кінець цьому буде. Тепер в вузлі усих міжевропейських подій стоїть Руминія, перший крок якої до війни з Болгарією (а що така війна можлива за це свідчать останні факти) втягне перш усього в неї Росію, а далі й Австрію. 
 З головніших подій по за Балканами, між иншим треба зазначити дві значних події у внутрішній англійській політиці. Палата лордів, зводячи свої рахунки з ліберальним кабінетом Асквіта, відкинула проект білля про гомруль ірландський, а в палаті депутатів не пройшов білль про реформу виборчого права. Для кабінета лорда Асквіта, що звик досі до легких перемог в парламенті,—це події дуже значні.
 Германський рейхстаг теж, зводячи рахунки з канцлером за його виступи проти клерикалів, увійшов в згоду з пруськими поляками і висловив канцлерові недовірря за його політику в Прусії.
