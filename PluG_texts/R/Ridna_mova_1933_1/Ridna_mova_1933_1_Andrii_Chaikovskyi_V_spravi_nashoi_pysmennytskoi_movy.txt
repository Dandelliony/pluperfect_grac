В справі нашої письменницької мови.
Ніхто не буде про це сперечатися, що наша вкраїнська письменницька мова перебуває тепер в стадії розвитку. Так як кожне живе тіло перемінює старі зужиті клітини на нові, такий самий процес переміни матерії переходить і кожна жива мова. Старі зужиті архаїзми передають до музейних складів, а на їх місце входять інші, нові, а побіч того витворюються нові вислови термінологічні в міру розвитку науки та поступу. Цю другу категорію висловів треба щойно витворити, а до того покликані в першу чергу фахівці дотичного знання й філологи. Перші слідкують за тим, щоби новий термін відповідав свойому призначенню, другі пильнують знову, щоб нововведений термін відповідав своїми вимовою й формою правилам нашої народньої мови. Це конечно потрібне в культурному розвитку нації. Покищо треба послуговуватися чужою термінологією, та хоч вона буде для нас зрозумілою, то однак чужа термінологія, якої нарід не може заступити своєю, віднімає нації право зачисляти себе до культурних народів. Та при тім творенні своєї термінології вважає дехто за потрібне на місце висловів, що повинні, на їх думку, як архаїзми відійти, вводити до письменницької мови нераз зовсім без потреби штучно творені слова, які часом так фатально видумані, що не знати, чи сміятися з них, чи плакати. Це правда, що кожний, хто має діло з письменством, має обовязок не лише дбати про чистоту мови, але й збагачувати її новими висловами. Та хай же це збагачування не буде засмічуванням теперішньої письменницької мови, що приносить цій мові чимало шкоди й робить її незрозумілою. Коли б іти тим шляхом далі, то по яких пятидесяти роках годі буде без словника зрозуміти книжку, тепер написану. Я нагадаю хоч би таке кострубате, в нашім письменстві загніжджене словечко, як »прийдешній«. Донедавна вживали ми слова, всім зрозумілого: »будучий«, — те, що буде. Та це комусь видалось архаїзмом, бо в церковній мові є слово »будучий«. Отож зразу заступлено його словом »майбутній«, що зовсім не відповідає тому, що буде напевно, лиш тому, що може, має бути (мабуть). Та згодом і цього було декому замало і хтось видумав слово »прийдешній«. Ну, гаразд, це означає того, що прийде, а як сказати про того, що приїде, припливе або прилетить? Та чи треба нам справді видумувати нові вислови та звороти для розвитку та збагачення нашої мови? Наша народня вкраїнська мова багата на ріжні нарічча-діялєкти в ріжних частинах нашої широкої батьківщини. Ми їх не вживаємо, вважаючи те за провінціялізми, льокалізми і т. п. Та ми їх ще гаразд не розслідили й не знаємо, які мовні скарби ховаються в тих ріжних діялєктах, які там мовні перлини, що їх тільки брати б повними пригорщами до нашої літературної мови. Ми прямо ногами топчемо по тих перлинах мовних недоціненої вартости. Нам би слідувало в тій велетенській праці розвитку письменницької мови подбати про те, щоб ті діялєкти спрямувати в одне велике мовне річище, з якого треба виловити ті перлини, а вони певно заступлять нам видумувані штучні мовні дивогляди. Коли цього доконаємо, тоді викинемо з письменницької скарбниці всі »прийдешності«, а на їхнє місце дамо право громадянства тому всьому, що створив дух українського народу за останню тисячу літ свого розвитку. Недавно завело наше »Діло« в себе »мовний куток«, де від часу до часу появлялися мовні справдешні й видумані прогріхи ріжних письменників, були й довші статті про »Чистоту та правильність української мови« Професора Д-ра Івана Огієнка в »Новім Часі«, та те все до розвитку мови не багато причиниться, бо вони — як уміщені в щоденниках — із часом губляться та забуваються, і не буде з них пожитку на довшу мету. На мою думку до того потрібний окремий журналик мовний. У ньому треба обговорювати питання письменницької мови, поміщувати відшукані вислови з наших діялєктів, а навіть давати цілі статейки, оповідання тощо, писані мовою діялєктів із названням місцевости, з якої цей говір взятий. До Редакції мали би входити фахівці письменницької мови, вона повинна б бути найвищим ареопагом у справах мови, а інтересовані мали б право звертатися до тієї інституції з питаннями в справах своєї мови. У тім журналі треба допустити до слова також і нефахівців. Сюди повинен би перенестися й куток мови з »Діла« та з інших українських органів.
