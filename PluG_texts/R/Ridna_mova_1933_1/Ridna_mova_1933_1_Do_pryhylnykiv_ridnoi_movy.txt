До прихильників Рідної Мови.
1. Прихильники Рідної Мови.
»Рідна Мова« поставила собі завданням сіяти добрі знання про українську мову не тільки серед вибраних фахових кругів, але й серед широкого нашого громадянства. Це своє важливе завдання зможемо відповідно виконати тільки тоді, коли »Рідна Мова« якнайширше піде в саму гущу нашого письменного люду, цебто коли матимемо якнайбільше число передплатників серед широких кругів українських читачів. Своє відповідальне культурне завдання »Рідна Мова« зможе успішно виконувати тільки при однодушній і міцній допомозі щиро відданих їй Прихильників Рідної Мови. Віримо, що в кожній місцевості знайдеться бодай один такий Прихильник, що не пожаліє свого труду й часу й охоче, віддано та з замилуванням попрацює для виконання нашого культурного завдання. Тому просимо всіх, кому лежить близько до серця добрий і нормальний розвиток української мови, написати нам про свою згоду взяти на себе хоч і важкі, але почесні обовязки Прихильника Рідної Мови й бути з Редакцією в постійнім живім звязку. Усім Прихильникам будемо висилати ріжні наші оповістки, чеки й видання на продаж.
Праця Прихильників Рідної Мови така;
1. Ширити знання про українську мову чи то устно, чи відповідними виданнями.
2. Організувати »Гурток Плекання Рідної Мови« при »Просвітах«, Читальнях, Кружках »Рідної Школи«, »Союзі Українок« і т. п.
3. Розповсюджувати скрізь »Рідну Мову«, збираючи для неї передплатників.
4. Заоохочувати українське громадянство та українські інституції й організації не тільки до численної передплати »Рідної Мови«, але й до показного збільшення »Фонду Рідної Мови«.
5. Підшукувати в себе і в сусідніх містах Прихильників Рідної Мови й подавати їхні адреси до Редакції.
Закликаємо членів »Просвіти«, Гуртків »Рідної Школи«, »Союзу Українок«, нашу академічну молодь і взагалі всіх, хто правдиво цікавиться добрим розвитком літературної української мови, численно зголошуватись у Прихильники Рідної Мови й діяльно допомагати нам у нашій відповідальній і важкій праці.

2. „Гуртки Плекання Рідної Мови".
Знання рідної мови серед нашого широкого громадянства безумовно займає останнє місце в низці тих наук, що ми виносимо їх зо школи. Коли з таких наук, як історія, література, науки природничі й інші все бачимо певні знання й постійне їх поповнення поза школою, то знання своєї мови далі шкільної граматики звичайно не йде. Стан такий зовсім ненормальний і сильно шкодить розвиткові нашої літературної мови. Щоби підвищити ступінь загального знання української мови, Прихильники Рідної Мови мусять подбати, щоби в їхній місцевості обовязково заклався »Гурток Плекання Рідної Мови«. Закладати такі гуртки треба при ріжних уже існуючих освітніх і інших українських організаціях та товариствах, коли тільки їхні статути дозволяють на те.
Завдання »Гуртка Плекання Рідної Мови« такі:
1. Урядження прилюдних викладів на теми мовознавчі, а головно з життя української мови.
2. Гурткове читання мовознавчої літератури й дискусія над прочитаним.
3. Гурткове читання творів кращих українських письменників і дискусія над мовою й стилем того письменника.
4. Розповсюдження серед широкого громадянства мовознавчої літератури.
5. Дослід місцевої української говірки.
6. Живий науковий звязок із »Рідною Мовою«.
