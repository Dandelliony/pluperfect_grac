Від Редакції.
Добрий розвиток літературної мови багато залежить від відповідного наукового її вивчення та від постійної популяризації цього вивчення серед широкого громадянства. Українській мові в цім відношенні зовсім не повелося, бо в той час, коли інші культурні народи давно вже мають поважні журнали для вивчення своєї мови, ми їх зовсім не маємо. Щоби направити цю болючу недостачу нашої культури, приступаємо до видання науково-популярного місячника »Рідна Мова«, присвяченого всебічному вивченню української мови. Журнал виходитиме зшитками в 16-24-32 ст. друку (в залежності від числа передплатників) in 8° й міститиме короткі статті з найріжніших відділів української мови: історія української мови, її давні памятки, історія українського мовознавства, життя слів (семантика й етимологія), українська літературна мова й вимова, відміни мови наддніпрянської від наддністрянської, український наголос (акцент), подвійні форми нашої мови, українська діялєктологія, мова церковно-словянська й українська, архаїзми нашої мови, українська палеографія й палєотипія, правопис, чужі слова в нашій мові (особливо ж москалізми й полонізми), питання складні нашої мови, чистота й правильність української мови, помилкові й невдалі вирази в нашій письменницькій мові, українська наукова термінологія, методика навчання рідної мови, листування з читачами в справах мови, мовні завдання, головні питання загального мовознавства, україністична бібліографія, рецензії, мова наших часописів та книжок і т. п. До співробітництва в журналі сердечно запрошуємо ще раз усіх наших україністів та знавців рідної мови.
Закликаємо всіх щиро обєднатися на сторінках »Рідної Мови« й спільними силами допомагати розвиткові української літературної мови. Кожну поважну думку в справах нашої мови приймемо з подякою, не оглядаючись на те, чи вона йде від фахової чи нефахової особи. Хочемо створити з »Рідної Мови« загально-українську трибуну, де кожний заінтересований знайде потрібну йому відповідь на сумнівні питання чистоти й правильности нашої мови. »Рідна Мова« — перший того роду журнал на українському ґрунті, тому ласкаво просимо наших читачів бути вибачливими до наших можливих недостач, а може й прогріхів. Віримо, що спільними силами ми таки знайдемо правдиву дорогу й підемо нею до головної мети нашої — допомоги нормальному розвиткові української літературної мови. Для того будемо оминати непотрібні дискусії, подаючи якнайбільше навчального матеріялу. Приступаємо до цього важливого видання без усякої матеріяльної бази і без потрібного числа передплатників, але в повній надії, що всі, кому дорогий добрий розвиток української мови, всіма засобами підтримають нашу культурну ініціятиву й численною передплатою забезпечать існування »Рідної Мови«. Хочемо оперти свій журнал хоч на нечисленній, але міцній духом ґрупі правдивих прихильників культури рідної мови, що не пожаліють ані гроша, ані труду на цю висококультурну ціль. Для них при »Рідній Мові« засновується також »Бібліотека Рідної Мови«, де будуть друкуватися більші відбитки або й окремі праці з україністики. Звертаємося до всіх наших щирих Прихильників із сердечним проханням прикласти всіх своїх старань, щоби мале число наших передплатників у найближчому часі вдесятеро збільшити, бо тільки тоді буде забезпечене нормальне існування »Рідної Мови«. Для цієї ж цілі при »Рідній Мові« постійно буде окремий »Фонд Рідної Мови«, і про нього просимо ніколи не забувати наших Прихильників та Добродіїв української культури. Щоби дати змогу й широким кругам нашого громадянства глибше зацікавитися своєю рідною мовою, призначуємо на наш журнал загальноприступну передплату. Для теї ж мети частина статей в »Рідній Мові« буде зовсім популярною змістом і формою, запроваджуємо й сторінку для наших молодших. В десятках теплих листів до Редакції наші Прихильники бажали нам щасливого успіху й доброго поводження. Сердечно всім дякуємо. Віримо, що голоси ці були щирими, і що наші Прихильники доложать тепер усіх сил своїх, щоби вторувати »Рідній Мові« рівну дорогу до корисної й спокійної праці. З глибокою вірою в світлу будучину, повні добрих надій і мужнього запалу, сміло приступаємо до своєї відповідальної праці.
