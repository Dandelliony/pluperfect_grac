Притча про самоцвіт.
Недавно, передивляючись листки літературного збірника, натрапила була я на поему В. Самійленка: »Притча про самоцвіт«. У ній каже поет ось що: У куряві на дорозі лежав блискучий самоцвіт, ні від кого не замічений. Ніхто не турбувався, що ось під ногами скарб йому лежить. Аж надійшов чоловік, що уважно придивлявся довкруги, знайшов той самоцвіт, обтер його з куряви. І засяв самоцвіт блеском небувалим та здивував байдужу товпу. Тею людиною, що підняла самоцвіт — нашу рідну мову — із забуття, це, каже поет, був Тарас Шевченко. За його старанням, у сяйві його талану, забута наша »рідна мова« дійшла до небувалого значіння. Кожне серце стрепенулося на голос чарівних звуків рідної мови. Люде пізнали, що отся звичайна народня мова — це невичерпне джерело, з якого можна брати повними пригорщами. Із цієї ж бездонної скарбниці черпала й наша велика письменниця — Марко-Вовчок. Вона — правдивий мистець народнього вислову — всією своєю ніжною істотою додає чару рідній мові й творить дивну музику слів. Продовжуймо ж традиції наших великих попередників і плекаймо нашу рідну мову! Головно ми, жінки, з природи вражливі на красу, не можемо остатись байдужими у цій важливій ділянці нашої культури. Мусимо свято берегти наші цінності, щоб передати їх майбутньому поколінню, мусимо чутко стояти на сторожі чистоти рідної мови, бо вона ж — підвалина нації. Творімо літературні гуртки, читаймо якнайбільше. Духовий провідник і покажчик у нашій культурній мовній праці вже є, бо ось появилось перше число довго очікуваного журналу »Рідна Мова«. Тепер за нами слово: доложімо всіх своїх зусиль, щоби піддержати цього нашого мовного провідника, що високо триматиме »блискучий самоцвіт«, щоби зберегти його від теї куряви, в якій тоне байдужа товпа.
