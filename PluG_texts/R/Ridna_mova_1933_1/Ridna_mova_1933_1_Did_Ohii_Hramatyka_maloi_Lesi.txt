Граматика малої Лесі.
Сторінка для наших молодших.[Також матеріял для бесід на годинах рідної мови в школах народніх і в молодших клясах шкіл середніх.]

І. „Моя маленька" й „Мій старенький".
Леся палко кохала свого татка, а той щиро пестив єдиначку »маленьку Лесю«.
Правду вам кажучи, то Леся не така вже там і маленька, — третій рік бігає до гімназії, а »моя маленька« як говорилося на Лесю давніше, так все позостається й тепер. На те Леся не дуже зважає, бо чи ж їй пристало поважно гніватися такого »старенького«?
Пообідній час Леся найбільше любила. Вона швидко забиралася до тихого таткового кабінету, вигідно клалася на просторій канапці й годинку безтурботно спочивала. Розкривалося таємниче стареньке таткове бюрко, а там все не переводилися смачненькі несподіванки. А зо стін, густо заставлених товстелезними книжками, приємно поглядали на Лесю десятки лагідних очей зо старих образів. »Мій старенький« вигідно сідав і собі на тій же канапці й зачинав милу гутірку зо своєю »маленькою«. Він був професором і вмів захоплююче розповідати про нашу мову та про окремі слова такі цікаві речі, що залюбки слухав би його аж до самого вечора. Леся бувало засипує його найріжнішими питаннями, — все їй розкажи! — а татко рівно й тихо говорить та говорить, і його люба бесіда невпинно точиться, немов те безконечне прядево з куделі чи той густий мід із пляшки, що така на нього ласа »маленька«. Леся пильно вчилася граматики в школі, але там була якась інша граматика. Нецікава. Суха. А оповідань про мову »мого старенького« слухала б цілими днями, захоплено ловлючи кожне словечко його. Усе в нього живе було, все розумне, все потрібне, а що найважніше — все тобі ясне, як на долоні серед дня. Годинки граматики глибоко позоставались у Лесиній душі й вязали її ще міцнішими нитками з любим татусем. Дещо з тих оповідань »мого старенького« підслухав і я, записав собі немудро й коротенько та й хочу оце подати їх на науку нашим молодшим, усім отим Юркам та Орисям, що такі цікаві знати трохи більше про свою рідну мову. Сідайте ж, любі, до мене близенько й слухайте пильно-пильненько. А чого не второпаєте — запитайте.

II. Як живе кожна мова.
Коли ми пильненько глянемо навкруги себе, то відразу запримітимо, що все росте, все живе. От тобі родиться людина, росте й помирає; ми скрізь бачимо малих дітей, дорослих людей і старих дідів. Так само родиться й рослина, росте, цвіте, потім сохне й зникає. Живуть і пташки; навіть каміння живе; воно зароджується, збільшується й зникає. Так самісенько живе й мова наша: вона теж зароджується, росте, цвіте й потроху зникає. Між життям людини й життям нашої мови нема великої відміни, — тільки мова живе незмірно довше за людину. Люде живуть родинами, родини гуртуються в села, із сіл складаються округи, а з округ — держава. Так само живе й мова: із звуків складається слово, із слів повстає речення або думка, а з думок — оповідання, а зо всього — мова. Давно-давно колись люде говорили не так, як ось ми тепер говоримо. З бігом віків мова невпинно змінюється і буває, що змінюється дуже багато й глибоко. Слова ростуть і потроху зникають, замість одних слів виростають другі. Скажемо, було колись у нас слово пиро й визначало воно пшеницю; слово це жило й колосилося та згодом помалу заникло. Але слово не гине безслідно, — від цього слова пиро пішли інші слова, що живуть ще й досі: пиріг — перше то був пшеничний хліб, пир, пирувати — перше визначало їсти пироги. Але згодом позникали й слова пир, пирувати, замість них пішли слова бесіда, бесідувати або гуляння, гуляти і т. п. А тепер вам завдання перше. Роспитайте-но дідів своїх, чи тепер говорять так само, як говорили за їх молодости? Роспитайте й запишіть також усі нові слова, що про них до війни нічого не знали. А довідавшись про все те, роскажіть, »Як живе й росте мова«; чого не знатимете — питайте в старших. А своє оповідання присилайте нам до »Рідної Мови«.
