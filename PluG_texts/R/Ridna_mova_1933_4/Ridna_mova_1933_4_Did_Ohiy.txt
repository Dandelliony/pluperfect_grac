Граматика малої Лесі.
Сторінка для наших молодших.
VI. Впливи на мову.
Мова вічно росте й завжди невпинно змінюється. Одна людина, за коротке життя своє, звичайно не помічає цієї безперестанної зміни, але коли будемо читати стародавні рукописи та стародруковані книжки, — ці красномовні свідки давноминулих часів, — тоді відразу побачимо, як справді сильно змінюється зчасом наша мова. З пів тисячі літ тому в нас говорили: з добрими столи, дал всім псом, а тепер кажемо: з добрими столами, дав усім псом і т. п.
Окремі особи сильно впливають на повільну зміну нашої мови, напр. учителі в школах, священники в церквах, — їх усі слухають, переймають їхню мову й пильнують говорити так, як вони. Зайшлі чужі люде колись сильно впливали на наше життя, а разом із тим і на нашу мову; напр. колоністи німці, чехи й інші занесли вдавнину до нашої мови багато своїх слів, все дуже важливих у нашій мові. А вже з одного села таке нове слово переноситься до сусіднього, а там і далі, і йде собі те слово світами, і всі його знають, хоч давніше не знали.
А то часом мова змінюється так, як би й не треба того. А щоби це стало тобі яснішим, розповім коротку казку про село Шепеляве. Жив собі в одному селі хлопчик і звали його Василем. Пройдисвіт із нього був на всю oкругу: цілим селом верховодив. А до того й розумний був Василь, хоч на старшину настановляй. Усі діти в селі так і липли до нього, як ті мухи до меду, і він завжди ними крутив, наче тобі справді сотник. Що робив Василь, те саме робили й усі діти.
Але Василь був шепелявий — не міг прорізно вимовляти шиплячих звуків. Перше з нього через це сміялися й прозвали Шепелявим, але він хутко оговтався з того й почав сам глузувати з тих, хто не говорив так, як він. Діти потроху переймали Василеву мову, а згодом і зовсім звикли шепеляти. А як повиростали, то багато з них так і не відстали від своєї звички.
Пішли потім у селі другі діти, і з них уже багато шепеляло, а дедалі ставало таких усе більше. От через це село те й прозвали Шепелявим.
Завдання. Чи не знаєте ви родини, що би в ній усі шепеляли, або якось інакше непрорізно балакали ? Чи не знаєте родини, що говорила б трохи відмінно від усього села? Як говорять у вас у селі зайшлі люде? Чи одна людина може трохи відмінити мову села ? Прислухайтеся, чи однаково говорять старі баби й парубки? Чи однаково говорять письменні й неписьменні люде? Як говорять у вас ті, що служили в місті або в панів ? Як говорять хлопці, що в війську побували ? Розпитайте про все це й складіть оповіданнячко: »Як змінюється мова«.
VII. Ще про милозвучність нашої мови.
Бачу, що головні правила милозвучности нашої мови (с.67-68) ти вже добре знаєш, тому розповім тепер ще й про деякі подробиці, що поможуть тобі краще писати й говорити.
1.На початку речення, а особливо коли далі йдуть дві чи більше приголосні, пиши і та у. Ось як, напр., Тарас Шевченко пише (і дальші приклади з »Кобзаря«): І босе, і голе. Ідуть дівчата в поле жати. У латаній свитиночці. Утни, батьку.
Але цього правила не додержуємо конче скрізь, — на початку речення звичайно не пишемо й, але можна писати в, напр.: В селі довго говорили. Вміла мати брови дати. Коли ж по такім в ідуть дві приголосні, тоді не зміняй у на в, пиши у: У страха очі великі.
2.По знаку розділовім, напр. по пepéтинці (знак ,) так само частіше пишемо у, і, як і на початку речення: І над водою, і над гаєм. Зійде сонце — утру сльози.
3.Не кожна людина говорить плавко, рівно, а все робимо хоч маленькі перерви (павзи) в своїй мові. Ось ці перерви змінюють нам головні правила милозвучності мови, бо по такій перерві легче починати дальшу мову з у чи і, як і по знаках розділових. Ці перерви звичайно робимо по своїй уподобі в мові, але в писанні ліпше їх оминати.
4.Коли в слові і, у йдуть за приставкою, що кінчиться голосним звуком, то звичайно вони змінюються на й, в, напр.: прийми, вийде, знайде, прийменник, займенник, неймовірний, найпевніше, навчитись, навчитель, завважити, повчитись, вивчитись, завмирати, завтра.
5.Коли наголос (акценту падає на початкові і чи у, то вони тоді ніколи не змінюються на й, В, напр.: інший, Ївга, усміх , уcпix, уxo.
6.Чужі слова так само ніколи не міняють свого початкового і, у, на й, в, напр.: Ірод, Урал, університет.
7.Коли по злучнику і далі йде слово, що починається з двох приголосних, а попереднє слово кінчиться голосною, тоді ліпше заміняти таке і на та, напр.: Я та всі (або: Я й усі), горе та страх.
8.Коли попереднє слово кінчиться приголосною, а дальше починається голосною, тоді часом уживають подвоєного прийменника ув, напр.: Роби до поту, а їж ув охоту. Як ув око вліпив. Зоставсь ув убозстві. Кохатись ув одних книжках. Мигтить ув очах.
9.У слозах Україна, український початкове у ненаголошене, а тому може мінятися на в. Шевченко пише: А Вкраїна, Заснула Вкраїна, На свою Вкраїну. Так само: На вкраїнських нивах. Але тепер слів Україна, український частіше вживають незмінно.	
