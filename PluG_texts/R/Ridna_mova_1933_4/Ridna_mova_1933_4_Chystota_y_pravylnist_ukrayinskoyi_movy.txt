Чистота й правильність української мови.
1. Замітки про окремі слова.
„Любов до батьківщини"' напишуть у велико-українській літературній мові, а не любов батьківщини. »Світ Дитини« ч. 6 ц. р. ст. 159 подає: »Є то величавий памятник китайської любови вітчини«, а це й неясне, ліпше б: »любови до«.
Знов, знову — панують у придніпрянській літературній мові, там форма »змова« невідома. Місцеве »знова« і в Галичині в літературі вже перемінюється на »знову«. »Вогні« ч. 5 ц. р. ст. 5.: І знова розшматовано, й знову опинилася, і знова остала, — ліпше скрізь уживати одної літературної форми: »знову« чи »знов,« чи обох, але не плутати наддніпрянського з наддністрянським.
„Оплеском нагороджають" (»Світ Дитини« ч. 6 ц. р. ст. 151). Українська мова знає »оплески«, що вживаються тільки в множині, однина »оплеск« в стосунку до артиста хіба не був би нагородою, »Російсько-український Словник«, видання укр. Академії Наук в Київі, 1924 р. т. І ст. 5 пише: »Аплодисменти — оплески, гучні оплески«, а однини »оплеск« навіть не зазначає, як нелогічної.
Буков, а не букв. »Мета« ч. 2 ц. р. ст. 2 пише: »нових букв«. У придніпрянській літературі міцно защепилося писати родовий множини (G3) буков, назов, молитов; такі форми не раз я чув і в західноукраїнській живій мові.
Назов. У велико-українській літературній мові форма родового множини (G3) »назов« стала вже звичайною. М. Гладкий (»Наша газетна мова«, Київ, 1928) пише: Не має назов ст. 22. Пор. так само: буков, молитов, »Рідна Мова« ст. 71.
2. Архаїзми.
Весь, увесь. В літературній наддніпрянській мові панує займенник »ввесь« чи »увесь«, що помалу заступає стару форму »весь«. »Вогні« ч. 5 ц. р. ст. 4: Святкував весь нарід, ліпше буде: Святкував увесь нарід.
Залізо — загальнознана східно-українська форма, вона ж панує в літературі. Теж залізний, залізниця. »Нова Зоря« ч. 1 ц. р. ст. 1 пише: зелізничих транспортів. В західно-українських говорах справді дуже поширене архаїчне желізо, желізний чи зелізо, зелізний. Стародавнє желѣзо.
По вимагає по собі місцевого відмінку, а не давального, як встаровину. Треба писати: по лісах, по горах і долах, »Нова Хата« ч. 1 за цей рік ст. 2 пише: По вказівкам Орисі, треба: По вказівках Орисі. Архаїчний по з давальним давно вийшов із нашої літературної мови, позостаючись іще лише в деяких говірках.
Старатися про, а не о. Ужгородське »Українське Слово« ч. 1 ц. р. ст. 1 пише: Постаратися о більше число передплатників, Вже не йде о існування одиниць, Постаратися о такі фінансові засоби і т. п. У всіх цих випадках треба про (або за), але не о. »Старатися о« — це наша архаїчна форма, що панувала в старій нашій мові, але з бігом часу вийшла з неї, позосталася тільки в архаїчних західних говірках, у тім числі й на Закарпатті. Літературна придніпрянська мова знає тут тільки про, рідше за. В мовах: російській, польській і чеській панує тільки о. Наше про при дієсловах говорення, старання і т. п. — це наша оригінальна форма і ми мусимо плекати її.
3. Полонізми.
Вперед — згори. »Нова Зоря« ч. 1 ц. р. ст. 1 пише: »Хто присилає цілорічну передплату згори«. Так само цього »згори« частенько вживають й інші видання. Думаю, що це польське zgóry. У східноукраїнських говорах не чув я цього слова, але в західно-українських воно добре знане. Словник Б. Грінченка подає його з Камянецького повіту, а академічний »Рос,-укр. Словник« 1924. І. 113 подає »згори« з творів Свидницького, що, як подолянин, має в своїй мові багатенько західно-українських слів. Замість »згори« маємо добрі свої: наперед, вперед. Добре пише черновецький »Час««: Висилайте передплату наперед.
Святковий — святочний. »Неділя« ч. 1 ц. р. ст. 2 пише: »Святочний настрій«. »Нова Зоря« ч. 1 ц. р.: Святочних днів, Торговля святочними дарунками. Слово »святочний« мало знане в Вел. Україні, там панує »святковий«. Академічний »Рос.-укр. словник правничої мови« 1926 р., з пильної редакції проф. А. Кримського, слова »святочний« зовсім не знає, а на ст. 143 подає тільки: святковий, празниковий, святний. Словник Б. Грінченка так само не знає слова »святочний«. Але академічний »Російсько-український Словник« 1928 р. т. III., як видання »Комісії складаня словникаукраїнської живоїмови«, вже знає це слово, але, певне, яко місцеве західно-українське.
Сгоронничий. »Ніхто не міг посудити Бєрнсона, що він сторонничий або підкуплений«, »Життя і Знання« (ч 1 ц. р. ст. 11). Це полонізм, stronniczy. В Вел. Укр. це слово було зовсім незнане, там скажуть: партійний, субєктивний, особистий, несправедливий, пристрасний. Тепер це слово починає ширитися й там. Так Словник правничої мови 1926 р. на ст. 154 під словом »пристрастный« подає вже його. Але Словник Б. Грінченка зовсім не знає цього слова.
Відділ, а не діл. »Нова Зоря« ч. 1 ц. р. ст. 1 пише : »Має старанно ведений діл літератури«; ч. 2 ст. 11: Зачинаємо окремий діл під заголовком...; на сей діл звертаємо увагу. Це полонізм— dział. У Вел. Укр. пишуть: відділ, розділ, частина, куток. Академічний »Рос.-укр. сл. правничої мови« 1926 р. на ст. 107 подає: »отдел — відділ, розділ«. В значінні »відділу« не знає цього слова й Словник Б. Грінченка.
Байдужий, а не обоятний. В »Діти у творах українських письменників« М. Куція, 1932 р. ст. 5 читаю : »Чи дитина вражлива чи обонятна«. »Обоятний« — це щирий полонізм, obojętny ; у нас кажуть: байдужий. Пор. »Повісті« Івана Левицького, 1874 р.: Погляд її очей був недбалий, байдужий 297, Українська байдужність 297. Б. Лепкий, »Мотря«: Мотря байдуже слухала тої балачки 384.
Піддаватися впливові, а не улягати впливові. У М. Куція, »Діти« ст. 5 читаю: »Чи дитина улягає чужому впливові«. Тут »улягає« з польського ulega, по-українськи просто: чи дитина піддається чужому впливові.
Головувати, а не „проводити нарадам". У Галичині під польським впливом (przewodził sądowi), дуже часто пишуть: проводити нарадам«; напр., »Громадський Голос« 1932 р. ч. 49 ст. 3 пише: Нарадам проводив Вітос«, »Діло« ч. 15 ст. 5 ц. р.: Перед трибуналом, якому проводив суддя. Цього виразу наддніпрянська літературна мова зовсім не знає, там напишуть: На нараді головував Вітос, або : Нараду провадив, Перед трибуналом, що на нім головував суддя. Академічний »Рос.-укр. словник« т. III ст. 450 подає: комісія за (чи під) головуванням (проводом) робітників.
„Племена о ріжних культурах", пише В. Окунь-Бережанський в книжці своїй: »Чому Русини або Малороси називаються Українцями« 1932 р. ст. 5. Це полонізм, по-нашому кажемо: племена ріжних культур.
4. Відповідь на запитання наших читачів.
Хто з Вп. Читачів „Рідної Мови" хотів би одержати від нас і листовну відповідь на своє запитання, той мусить прислати на те відповідного почтового значка.
Наголос у прізвищах на -енко. Микола Негребецький із Устрік Долішніх запитує нас про наголос прізвищ на -енко. Пануюча літературна вимова - -енко, цебто наголос на передостаннім складі; найчастіше це буває тоді, коли слово, що від нього повстало прізвище, двоскладове або має кінцевий наголос: Коваленко, Слюсаренко, Вдовиченко, Кононенко, Грінченко, Тимченко, Стешенко, Петренко, Юрченко, Чикаленко, Дорошенко, Золотаренко, Короленко, Kapпéнкo, Линниченко, Лисéнко, Никитенко, Стороженко, Ханéнко, Шевчéнко, Ярошéнко і т. п. Крім цієї головної й пануючої вимови прізвища на -енко часом вимовляють із наголосом на тім самім складі, як і в слові, що від нього повстало прізвище: Макар-Макаренко, Омéлько-Омéльченко, Івась-Іващенко, основянин-Основяненко і т. п,; це буває частіше в словах чотирьох- і більше складових. У »Руні Орошеннім« Димитрія Ростовського 1683 р. на л. л. 104-105 читаю: Забѣленко, Ларченко, Опанасенко і Онищенко.
Прізвища на -ович, -éвич мають наголос завжди на передостаннім складі: Баранович, Лукашéвич, Маркевич, Прокопович, Самойлович, Тишкéвич, Хоткéвич, Шашкéвич, Олександрович, Абрамович, Богданович, Григорович, Сергієвич і т. п. Коли ж слово на -ович чи -евич не прізвище, а назва по батькові, тоді воно має наголос на тім складі, як і слово, що від нього воно повстало: Іван Іванович, Марко Прокопович, Степан Олександрович, Андрій Абрамович, Семен Богданович, Сергій Григорович і т. п. Отож, треба розріжняти: Григорович (прізвище) і Григорович (по батькові).
Прізвища російський письменників вимовляються тільки так (відповідь на запитання): Лєрмонтов, Пушкин, Толстой, Григорович, Богданович, Грибоѣдов, Дéльвиг, Державин, Жуковскій, Козлов, Ломоносов, Майков, Некрасов, Озеров, Достоевскій, Горкій і т. п. Див.: І. Огієнко: Обь удареній вь собственныхь именахь, Київ, 1912 р.
Прізвища на -овський. Запитує мене п. Сергій Яковець із Шубкова, »як правильно писати: Стефанівський чи Стефановський?«. Це цікаве питання. Українці віддавна звикли до своїх прізвищ у чужій формі: до метрик їх записували старою мовою, а в пашпортах — російщили. Закінчення -овський, -евський у прізвищах уперто не українщаться (пор. польські прізвища на -owski), все пишуть: Грушевський, Ніковський, Андрієвський, Стефановський. Безперечно, це протиприродне явище, викликане неправдивим забобонним поглядом на »вульгаризацію« прізвищ. По-українському може бути тільки Грушівський, Ніківський, Андріївський, Стефанівський. Кажуть: наше вухо до того не звикло; на це одна рада: частіше говорити так, то звикне. Народня наша мова знає тільки Петрів, ковалів, а тому й буде: Петрівський, Ковалівський. Полтавські акти 1665 р. вже мають: Петрувская, цебто — Петрівська.
Вікопомний. Вд. Ю. Редькові. Слово »вікопомний« давно приняли ми до своєї мови; в наших памятках XVII віку воно часте. Частеньке воно й тепер у придніпрянській літературній мові. Його подає Словник Б. Грінченка; Академічний »P.-у. Сл.« І 244 на рос. »достопамятнный« дає: »вікопомний, вікопамятний, памятний, памяти годний (вартий)«; як бачимо, подає це слово навіть першим; тут же й »вікопомність«. Академічний »Сл. правничої мови« на ст. 81 (незабвенный) так само подає й »вікопомний«, поруч із »незабутній«. В Галичині кажуть: »пропамятний«, але й »вікопомний« не рідке, напр. у Б. Лепкого, »Мотря« І 224: Для добра і слави вікопомного війська запорожського. Цікаво, що в мові польській »wiekopomny« тепер дуже рідке. Див. вище ст. 113-118.
Злотий чи золотий? Вд. п. Л. Сідлецький питає нас, як правильніше казати: злотий чи золотий, бо в українських часописах пишуть по-ріжному. Як у всіх мовах, так само і в нашій принято назви грошей вимовляти й писати так, як їх вимовляється на їх батьківщині, українізуючи лише необхідне: лея, динар, франк, марка і т. п., тому й »злотий«; зукраїнщена форма »золотий« була б і невідповідна, бо ж »злотий« не золотий.
Борг. Чи добре слово борг, питається о. І. Вовківський. Зовсім добре. Походить від нім. Borg, відоме в нашій мові вже з XVI в. Перше вживалося тільки в виразах: на борг, в борг (на віру), тепер дуже в нас поширилося: борговий, боргувати, набір (= на борг), уборг. Маємо ще: позичати, позика, позичка(але не пожинати, пожичка), винне, винувате. Позичають речі (позич мені воза), боргують крам у склепах чи крамницях; Ще арендар поміркує, нам горівки поборгує, Чуб. V. 1094. »Борг« стало в нас своїм словом, а »кредит« відчувається за чуже. Старе наше »довг« часте в мові народній, але оминається в літературній: нпр. Академічний Словник на рос. долг серед українських виразів слова »довг« не подає.
Додаток, а не прилога. В »прилозі« пише о. Д. Лещишин із Торонто. Слова »прилога« українська літературна мова вживає дуже рідко, звичайно пишемо »в додатку«. Академічний »Російсько-український словник правничої мови« 1926 р на ст. 151 рос. слово »приложение« передає »додаток, долучення, придаток«. Академічний »Poc.-укр. словник« т. III. 1928 р. на ст. 503 згадує слово »прилога«, але тільки один раз, і то непотрібно. Словник Б. Грінченка зовсім не знає слова »прилога«.
Підручні книжки для вивчення нашої літературної мови. Інж. Ф. Гай-Гаєвський із Подєбрад просить порадити йому »належну поважнішу літературу« для вивчення нашої літературної мови. На жаль, хоч маємо вже не малу літературу для вивчення окремих питань, суцільних курсів у нас не багато. В Великій Україні праця Проф. О. Курило: Уваги до сучасної української літературної мови, вид. З, Київ, 1925 р., 250 ст., найліпша. Менше значіння має популярний »Порадник української мови« Проф. О. Синявського, Берлін, 1922 р., 150 ст. У Львові вийшли дві праці, яко одна цілість: Проф. Іван Огієнко: »Український стилістичний словник, Підручна книжка для вивчення української літературної мови«, 1924 р., 496 ст., видання »Української Книгарні й Антикварні«; друга частина: »Чистота й правильність української мови, Підручник для вивчення української літературної мови, популярний курс із історичним освітленням«, 1925 р., 215 ст., видання Книгарні А. Бардаха. Дві останні праці, крім широкого зазначення русизмів, скрізь зазначають ріжницю між мовою східно- й західно-українською. А для п. Сергія Яковця із Шубкова, що питається про те саме, додаємо ще добру працю Д-ра В. Сімовича: »Граматика української мови«, вид. 2-е, 1921 р. Для п. Л. Смовської : для вивчення теперішнього правопису радимо книжку : »Український правопис із словничком. Упорядкував М. Возняк«, Львів, 1929 р.
