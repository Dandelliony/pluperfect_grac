Дещо про переклади на українську мову.
З приводу одного „зразкового“ перекладу.
В місяці лютому ц. р. почало »Діло«, по довшій перерві, друкувати на своїх сторінках новий повістевий додаток, цим разом переклад М. Рудницького повісти визначної англійської письменниці Емілії Бронте. Явище це дуже відрадне, що щоденник, донедавна найбільше читаний у галицькій Україні, який до того ще й піклується про чистоту української мови, звертаючи у своїм »Кутку« пильну увагу на всякі мовні »прогріхи« — бажає познайомити своїх читачів у зразковім перекладі з кращими творами всесвітньої літератури. Та вже після перечитання першої сторінки цього перекладу, з доволі немудро перекладеним заголовком »Буреверхи« (англ. Wuthering Heights = гомінкі, вітряні верхи), находять на хоч би й не дуже вибагливого читача деякі сумніви, щодо справжньої вартости цього придбання для української перекладної літератури. Цими сумнівами ми й бажали б у »Рідній Мові« поділитися з українським громадянством.
Щоб якийсь переклад можна було назвати цінним вкладом у рідну літературу, повинен він відповідати двом вимогам. Із них перша — це мусить бути переклад одного з найкращих творів усесвітнього письменства; друга, важлива: сам переклад мусить бути вірний, тобто вірно віддавати думки первотвору й ні в чому не суперечити духові рідної мови. Першу з цих двох вимог тут сповнено: авторка займає поважне місце в англійській літературі, а про твір її, перекладений у повістевім додатку »Діла«, слушно каже сам перекладач, що це »архитвір світової літератури, перекладений на ріжні мови« (ст. 3). Тим більше жаль, що другій із згаданих вимог цей переклад зовсім не відповідає: він аж надто часто не віддає вірно думок первотвору, а крім того стрічаємо в ньому й чимало прогріхів проти чистоти української мови, - так і чується, що роблено його »на коліні«. Прикро вражає читача недбала та нелогічна будова чи сполука речень або й зовсім неукраїнська складня, з чого часто виходить неясний сенс або й мимовільні комізми. Прикладів можна б подати багацько; ось декілька з них: »Хвилину задумалась з руками на подолку, хмара пройшла по її обличчі і сказала«. Або: »Вона кинулась на шию цьому бовванові, не знаючи, що на світі є кращі« (тобто боввани«?). Виходить і неясно й смішно (в англійськім оригіналі: »better individuals«, »кращі люде«). Або: »Я поцікавився (може »зацікавився«?), людиною, непомірно більше стриманою від моєї вдачі« (ст. 7, хіба ж може бути якийсь чоловік більше стриманий не від якогось іншого чоловіка, а від його вдачі?). Часто подибуємо в перекладі скорочування речень, що виходить на шкоду змісту й логіки. Прим.: »Він розложився у фотелі, сопів зі сміхом і сказав«. А вже таки чудернацькі оттакі слова: »північний хлібороб« (замість »хлібороб із північної Англії«), »підплечасті штани« (замість »штани по коліна«), »з голеними« (13) замість »голими« раменами, »цимбрована частина подвіря« (замість: »вимощена«— див »Словарь« Грінченка т. IV 429. 440 під »цимбриння = колодезный сруб«, Словар Желехівського т. II під »цимбрина = Brunneneinfassung«; також у народній поезії читаємо про »цимбровану керницю«) і багато, багато подібних.
Автор думає, ніби збагачує українську мову, коли вводить денебудь випорпані слова, як лицівки (замість: щоки, лиця), кипятити (русизмі), пуделко (замість: скринька, коробка), ватран (замість: ватра, огнище), перерізати (русизм в значінні: вирізати).
А що сказати про таку сполуку речень, тяжку й дуже негарну в нашій мові — надто дослівний переклад із англійського оригіналу: »Та коли я встав від обіду (для пояснення: я обідаю між 12-ою і 1-ою год., бо моя господиня, поважна дама, яку я мусів узяти разом із рештою інвентаря в хаті, не могла чи не хотіла зрозуміти мого прохання, що я хочу обідати в год. 5-ій) і коли ввійшов уверх ліниво по сходах, я побачив, як служниця навколішки(!) на землі, зі щітками й ведром з водою, счиняла пекольний дим, коли гасила полумю (може »полумя«?) водою« (ст. 14).
Часто трапляються в цьому перекладі й незрозуміння англійського оригіналу. От хоч би зараз на початку, ст. 8,: »Осип був старший, ні, таки добре старий, хоча кремезний і бодрий (може »бадьорий«?). »Дай Боже,..« пробурмотів він до себе невдоволений, коли брав від мене коня. А глянув на мене такий скривлений, що мабуть треба було йому аж божої помочі, щоби стравити свій обід і то так, якби його побожне зітхання не мало ніякого відношення до мого несподіваного приїзду«. Хто це зрозуміє? Тимчасом воно повинно бути ось як (перекладаю з видання Everymans Library, Wuthering Heights, by Emily Brontë): »Осип був підстаркуватий, ні, мабуть таки добре старий, хоч іще кремезний та жилавий. »Господи, змилуйся над нами«, пробурмотів він невдо-волено сам про себе, беручи від мене коня. Увесь той час він так якось кисло споглядав на мене, що я подумав із почуттям: »Мабуть треба йому аж божої помочі, щоб він стравив свій обід. Його побожне зітхання хіба не має ніякого відношення до мойого несподіваного приходу«.
У другому ж місці перекладач переплутав дві подібні англійські слові: coach — читай ковч — = карета, та couch — читай кавч — = ліжко. А вийшло ось що: »Я сам занадто змучений, щоби почувати цікавість, зачинив двері і обернувся, шукаючи ліжка. Вся обставина (!) складалась із крісла, вішала (!) і великої дубової шафи (!) з шибами (!), що нагадували кариту. Коли я підійшов ближче, побачив, що це була середина оригінального старомодного повозу (!), що мабуть по необхідности виповнював замість меблів іще одну кімнату« (? ст. 26).
А вірний переклад більш-менш ось такий : »Надто запаморочений (stupefied), щоб дивуватися, я замкнув за собою двері й оглянувся за ліжком. Ціла обстанова складалася з крісла, шафи на речі (сlоthes-press) та великої дубової скрині (case) з чотирокутніми отворами з одного боку, що нагадували вікна карети. Я приблизився до неї й заглянув у середину. Було це доволі незвичайне, старомодне ліжко (couch), вельми хитро придумане на те, щоб кожний член родини мав кімнатку для себе ..«
Трапляються в перекладі й вульгарні вислови, ще до того й вжиті зовсім невідповідно: виґзити (в значінні »піддурити«), де йде річ про заграбування чужого майна, напудити, погаратати й т. і.
Крім того перекладач химерно та без ніякої причини пропускає слова, речення, ба навіть цілі сторінки з оригіналу. У своїй передмові він, що правда, натякає про причину ріжних скорочень. »Коли зважити — каже він — нинішній смак широкого кола читачів, то жаль бере, що саме таку повість треба скорочувати« (ст. 6). Навіщо таке надто образливе становище супроти публіки, на яку рахує перекладач, коли мабуть простіше буде сказати правду, а власне: Перекладач мусів декуди скорочувати первотвір, бо не все зрозумів відразу, а попрацювати над перекладом із слівниками в руках не хотілося...
І так пропускає він цілий опис сну гостя (стор. первотвору 17-20), дарма, що той сон тут дуже важний. Ситуація ось яка: Гість ночує в чужому домі, високо на хребті узгіря, обвіяного бурхливими вихрами. Мешканці того дому дивно поводяться зо своїми гістьми; це якісь непривітні, дикі чудаки. Ту несамовиту атмосферу самітнього дому підкреслює ще опис сну, що приснився гостеві. Той сон зацікавлює читача й напружує його увагу. Навіть переконання про кепський смак української публіки не повинно було спонукати перекладача до таких пропусків. Така легкодумна поведінка з текстом оригіналу мусить повернути вістря його критики смаку читачів проти нього самого.
Таких незручно або зовсім хибно перекладених місць можна б навести бзліч...
Наприкінці ще кілька слів про транскрипцію англійських прізвищ та імен. Перекладач міг би або писати їх за оригіналом, не звертаючи уваги на їхню вимову (так роблять поляки й німці, що пишуть латинкою), або подавати по змозі вірно справжню вимову. В жадному разі не можна імен таких, як Zillah, перехрещувати на Циллю, бо правильна вимова Зілля (англійська мова не знає в вимові букви ц за малими винятками, як: Tsar), Gnasher на Ґнашер, правильно: Нешер, бо в сполуці ґн, кн, вр першої букви ніколи не читаємо; але це знає вже й учень на першому ступені науки англійської мови... Hareton у перекладача Га-ретон, правильна вимова: Гертен. Earnshaw — Ерншо, а не Ерншов.
Побажати б, щоб бодай у дальшій частині перекладу не стрічалися подібні занадто важливі прогріхи й незрозуміння первотвору.

