Важка проблема.
Відношення мови літературної до народньої.
Широкий розмах у розвитку української мови останніми роками, коли український елемент здобуває щораз нові ділянки людського життя й знання, поставив нас віч-на-віч із важним питанням: яка повинна бути літературна українська мова й яким шляхом іти їй у дальшому розвитку. Літературна українська мова опинилася відразу на великих розхідних дорогах і не легко їй визнатися в тій плутанині стежок і стежечок. Теоретично основою її повинна все полишитись народня мова, але практично народня мова — поняття доволі пливке, вона не вистачає для всіх потреб розвиненого життя, а до того літературна мова (мова письменників) бореться також за свої права. Так вийшов важкий і затяжний конфлікт між літературною й народньою мовою, конфлікт, що передусім галичан доводить іноді до справжньої розпуки. На щастя справа помалу починає розяснятись. До її розвязки ще далеко, дуже далеко, але шляхи тієї розвязки вже намічуються. Появився цілий ряд прецікавих праць про літературну мову в Україні (Булаховський, Веселовська, Ганцов, Гладкий, Горецький, Грунський, Ізюмов, Йогансен, Кримський, Курило, Наконечний, Німчинов, Огієнко, Осипів, Плевако, Синявський, Сімович, С. Смаль-Стоцький, Смеречинський, Судима, Тимченко, Шаля й ін.), а з тих праць виходить ясно, що українська літературна мова повинна йти за народньою мовою передусім у відміні слів і в синтаксі. Щодо словотворення, то й воно в своїй основі повинно бути народнє, але лексика мусить уже, розуміється, вийти поза народню мову. Все те видавалось би дуже просте й зрозуміле, — одначе тільки теоретично. Практично ця справа дає декуди такі поважні труднощі, що не подивуємось, коли найповажніші дослідники не можуть тут дійти до якоїсь одної гадки. І тому такі питання треба постійно обговорювати, пробуючи їх вирішити шляхом докладного й строго наукового досліду. Для такого досліду потрібний передусім багатий фактичний матеріял; його маємо покищо небагато й тому від призбирання такого матеріялу треба зачинати дальшу працю на тому полі.
Що може дати добре призбираний матеріял— це показує недавно видана книжка: »Сергій Смеречинський: Нариси з української синтакси у звязку з фразеологією та стилістикою. Київ, 1932« (283 стор., 8°). Це, без сумніву, одна з найкращих праць на полі української синтакси, і тільки жаль, що нечисленні її примірники на землях Зах. України не дають змоги познайомитися з нею ширшому загалові. Автор використав пребагату літературу предмету й зібрав справді показне число прикладів із мови; народньої, сучасної (XIX і XX ст.) літературної, а для порівняння й дещо з староукраїнської книжної. До того він добре познайомлений із усіма словянськими мовами й усюди порівнює з ними українські мовні явища. Також нераз притягає він порівняння й з іншими європейськими мовами (класичними, французькою, німецькою, англійською). Усе те висвітлює дуже пластично українську синтаксу. Та найважніше характеризує автора глибоке й справді тонке розуміння й правильне почуття української складні й стилю, а йдучи за добрим прикладом Потебні й ін., він сягає іноді й до коротких філософічних міркувань на мовні теми. В цілому ряді доказів обговорює він фальшиве ставлення передусім школи до важних синтактичних питань і показує — здається, перший раз у такій повноті—те, що було досі звичайно тільки фразою, чи скоріше передчуттям без спромоги доказу: величну красу української мови в її образовому вислові й просто неймовірному відтінюванні ріжних родів чинности (а тих прикмет не знаходимо в такій мірі в ніякій іншій словянській мові). Словом, Смеречинський дав працю, що її ждали ми довго, хоч він нераз пильно використовує праці своїх попередників: Тимченка, Огієнка й ін.
Ось зміст 29 розділів цієї цінної книжки: І. Безпідметові речення з неособовими дієслівними формами минулого часу на »-но«, »-то« та їхні особливості в українській мові. II. Безпідметові конструкції, що в них діє ніби щось »таємне«, невідоме, якась сила. III. Конструкції з присудком на -ся (-ться, -лося), — але не пасивним, — та їхні особливості в українській мові. IV. Особливості в згоді дієслова-присудка (коли він ув однині, а коли в множині) з підметом. V. Особливості та стилістична вага ніякого роду. VI. Часові конструкції та їхні особливості в українській мові. VII. Прийменники (деякі). VIII. За невластивість українській народній мові родового присвійного та які конструкції знає вона на його місці. IX. За невластивість українській народній мові т. зв. присудкового орудного і за велику поширенність натомість присудкового назовного, знахідного, давального та всіляких прийменникових, ба й інших конструкцій. X. »Которий (котрий)«, »який«, »що«, їхні функції та стилістична вага. XI. Особливості числівників та числівникових конструкцій. XII. Як віддає українська мова минулий час моментальний (форми кол. »аориста« та їхня стилістична вага). XIII. Форми минулого часу дієслів доконаних із значенням майбутнього та їхня стилістична вага. XIV. Як українська народня мова комбінує в істор. оповіді ріжні часи (тепер., минул., майб.) та до якого стилістичного ефекту цим доходить. XV. Чи все одно сказати: 1) Я буду мандрувати і 2) Я мандруватиму (майбутній час з »-му« і майбутній час з »буду«). Спроба зясувати їхню природу, їхнє значення та відтінки. XVI. У яких конструкціях та як уживає українська мова дієйменника. XVII. Способи переказувати непряму мову та їхня стилістична вага. XVIII. Конструкції з віддієслівними іменниками замість відповідних особових форм дієслівних (присудків). Їхня стилістична вага. XIX. Іменники якісні замість відповідних конструкцій з прикметниками та прислівниками. XX. Конструкції з прикметниками в функції присудковій та їхня стилістична вага. XXI. Віддієслівні іменники та їхні особливості в українській мові. XXII. Деякі прислівники українські та їхня стилістична вага. XXIII. Які конструкції знає українська народня мова замість невластивих їй у функції відносних сполучників займен. »которий« (»котрий«) та »який«. XXIV. Коли та як уживають сполучників »i«, »та«, »та й« (ріжниця між ними). XXV. Так-як, як-так, як-як, так-так, і-і, хоч-хоч, що-що, чи-чи. XXVI. Коли та як уживають сполучників »аби« та »щоб« (стилістичні відтінки їхні). XXVII. Заперечні конструкції та їхня стилістична вага. XXVIII. Безсполучникові (асиндетон) конструкції в українській мові та їхня стилістична вага. XXIX. Паратактичні (сурядні) конструкції в українській мові та їхня велика вага стилістична. Ці розділи обіймають 138 синтактичних питань.
Я певний, що не один, вихований на шкільній або книжковій мові, не схоче згодитися з гадками Смеречинського, — вони часто перевертають просто те, до чого привик український »книжник«. Але що цей »книжник« має за собою, які докази — окрім звички? А Смеречинський дає йому всюди численні докази з живої народньої мови й показує наглядно, що його »властиві типи« не видумані, або побудовані під чужими впливами, а зачерпані з життя й із справжнього духа української мови. Бо Смеречинський схиляється всюди виразно на бік народньої живої мови та ставить її критерієм для створення »властивих типів«. Так різко й рішуче вирішує він питання відношення літературної мови до народньої й справу конфлікту між ними, ідучи тут за більшістю найкращих знавців української мови (граматиків і класиків-письменників), або прокладаючи сміло шляхи й самому.
Основна думка Смеречинського безумовно зірна, і то єдино вірна — з тим шкода й сперечатись. Але питання, чи практично можна ті гадки все перевести в літературній мові, що має часто інші вимоги, ніж народня. Не кажу, щоб ті гадки зовсім годі було застосувати в літературній мові, навпаки—вони всі можуть там знайти своє місце, тільки питання: чи всі вони будуть там відповідні й чи вони не спричинять деяких труднощів у розумінні й вислові. І ось тут торкаємося меж впливу народньої стилістики на літературну.
Для вирішення таких питань треба передусім, як згадано, великої сили фактичного матеріялу й тому думаю, що шановна Редакція »Рідної Мови« дасть місце для такого систематично зібраного матеріялу, адже ж питання надто важне й трудне!

