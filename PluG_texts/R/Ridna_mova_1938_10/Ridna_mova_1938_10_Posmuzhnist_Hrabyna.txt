Посмужність.
В загальному Російсько-українському словнику ВУАН р. 1937 для російського терміну „чересполосица“ подано, як рівнозначного йому, терміна „посмужність“.
На нашу думку, цей термін не зовсім відповідає дійсному станові речей.
Що таке „черезполосиця“? В землевпорядній і агрономічно-технічній літературі „черезполосицею“ звуть таку форму землекористування, за якої хлібороб господарює на багатьох польових ділянках, розкиданих у роздріб поміж ділянками інших господарів. Отже, простуючи з одного свого поля на друге, доводиться переходити через поля інших господарів.
В Польщі для такого стану розташування земельних ділянок існує; термін „szachownica“, а в Чехії — терміни: „rozkouskovanöst“, „rozptylenost“, „rozdrobenost“.
Ці терміни, розуміється, в різний спосіб відповідають головній суті речей, а саме — роздрібному, як шахівниця розкиданому, землекористуванню.
Якщо звернемося до терміну „посмужність“, то в нім, коли немає жодних інших пояснень, знайдемо тільки вказівку на землекористання ділянками в формі смуг.
Ми не знайдемо тут ані натяку ні на „rozkouskovanost“ земель, ні на „szachownicę“, ні на „черезполосицю“. І дійсно. Уявім собі, що певний обшир землі поділено між x господарями і порізано на x смуг, по одній на кожного. Тоді матимемо землю, нарізану по смугах, цебто форму землекористання, що до неї цілком підійде термін „посмужність“. Але жодної „черезполосиці“ при цьому ще не повстане.
Певне з цих міркувань у підручнику Земельного законодавства та Землеустрою Є. Д. Маркевича (Вид. Київського Губземуправління, 1925 р.) вжито поруч із терміном „посмужність“ ще й терміна „черезполосність“. Я давніш уживав термінів „роздрібність“, „роздрібиця“. Ці терміни ВУАН відкинула. Тоді я зупинився на терміні „черезпілля“, поруч з яким ще напрошується термін „черезнив’я". Але з огляду на складність цього питання, я не роблю підсумків у цій статті, й подаю цей дуже потрібний термін на загальну дискусію.
Прага, 9 серпня 1938 р.
Проф. інж. А. Грабина.

