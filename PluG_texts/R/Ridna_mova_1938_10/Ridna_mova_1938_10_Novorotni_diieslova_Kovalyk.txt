Наворотні дієслова типу: »ломати, прощати, топати« в світлі будови української мови.
Спроба морфологічної інтерпретації на основі структури українського дієслова.
Сучасна всеукраїнська мова (літературна й говори) на цілому своєму мовному просторі знає дві звукові відміні наворотних дієслів типу: ломати... Стрічаються твори з корінним голосним -о-, нпр. мовляти, прощати, догоджати... побіч уже рідших форм з корінним голосним -а-, нпр.: помагати, манати, краяти...
Якщо йде про сучасне географічне поширення цих двох, різних щодо корінних голосних, типів наворотних формацій, то належить загально ствердити, що сучасна українська літературна мова та східньоукраїнські говори знають наші дієслівні твори здебільша з корінним голосним -о-, зате західньоукраїнські говори мають переважно корінне - а -, У західньоукраїнських говорах стрічаються не тільки такі загальноукраїнські форми, як: змагати, краяти, манати.., але й теж: догаджати, пращати, промавляти, перешкаджати... Не будемо тут наводити повного й вичерпного перегляду того роду форм, бо це не є наше завдання. Ми тут тільки ці мовні факти констатуємо, та постараємося по змозі вияснити їх генезу.
Якщо йде про наворотні формації типу: - змагати, оперті на виміні корінного голосного -а-, як кореляції до свого одноразового відповідника з -о- в корені, то зо становища історично-фонетичного розвою української мови, опираючись на письменних пам'ятках, можна ствердити, що давно цілий запас цього роду ітеративів мав т. зв. зітеративізовану корінну голосну в постаті -а-, як вимінну кореляцію до голосної -о-у відповідних творах дієслів одноразових.
Тільки згодом з XІV-XV вв. стрічаються щораз то більше наші твори з голосним -о-. Сам процес та його тенденція розвоєва зарисувалась у мовній творчості вже трохи раніше, поки вспіла відбитися в пам'ятках. З уваги на такий стан історичного розвою дієслів типу: -магати... на українському грунті, можна нам зробити такий теоретичний висновок. Був час, коли всі того роду наворотні формації без вийнятку мали в корені -а-, і тільки пізніше, на переломі XIII-XIV вв., наспіло певного роду морфологічно-словотворне вирівняння в напрямі творів основних. Завданням наших наступних розважань буде — спроба вияснити цей процес, а головно постараємося підкреслити ті чинники, що те явище спричинили.
Дотеперішні досліди з обсягу україністики питання генези тієї зміни зовсім не рушали. Звичайно обмежувались тільки до зіставлення поодиноких прикладів, не входячи ближче й глибше в саму суть причини цього все таки досить знаменного явища української мови.
Як ми вже згадали, то українська мова, подібно теж як і інші слов'янські мови, в зарані своєї історії знала одідичені з праслов'янської доби дієслова нашого типу тільки й виключно з корінним голосним -а-. Тимто, як бачимо, був час, коли того роду деривації (утворення) були в свідомості мовній дуже живі й творчі. Тільки з бігом часу наступило вирівняння корінного голосного -а - з творами основними. При тому для повного образу морфологічно-словотворної будови тих творів мусимо ще підмітити, що тут побіч виміни корінних голосних маємо в того рода формаціях приросток в постаті -а-, у відношенні до відповідних їм і етимологічно споріднених творів основних з одноразовим значенням (є це твори з внутрішньо-зовнішніми формантами). Крім цього маємо теж іще формації наворотних дієслів, що мали в корені первісні довгі голосні й творились тільки за допомогою самого приростка -а- (пад-а-ти: пас-ти...)
Отож, як бачимо, формації типу: -магати... і типу: падати зв’язані з собою не тільки значенево, але й теж посвоячені морфологічно-словотворними елементами.
Семантична тотожність як творів типу „магати“, так і формацій в роді „падати“, опираються на тому, що як одні, так і другі означають наворотну проявність, морфологічно-словотворна лучба й посвоячення виявляється в однородному наросткові. Ця семантично-словотворна близкість лучила їх ув одну громаду дієслів та й тим саме промощувала дорогу до сильної асоціяції тих творів не тільки значенево, але теж формально. Проте питання заміни (а не зміни) давніх формацій типу: -тапати... в напрямі до -топати... належало б розглянути, аналізувати, досліджувати й вияснити в площині загальної й до певного ступеня спільної семантично-формальної будови на тлі творів основних, як їх семантично-формальних корелянтів-відповідників.
Якщо брати під увагу наворотні формації як цілість, то виходить, що найбільш поширеним і заразом найбільш загально-творчим словотворним елементом був формант типу -а- в формі простій -а- (пад- а- ти) або в постаті трохи зложеній-поширеній в постаті: -ва- (да-ва-ти...), -ува- (куп-ува-ти...). Це значить, що ці -а- форманти, як найбільш поширені й майже панівні серед словотворних творил ув обсягу цілої системи наворотних дієсловів, були найбільш прикметні, творили сильну формально-граматичну прикмету й, як такі, були найсильніше „наітеративізовані“ в почутті мовної свідомості та мали вплив на мовну творчість. А проте почуття кореляції корінних голосних -о-: -а-, як формально-словотворного виразника значеневої одноразово-наворотної проявности, що виступало в досить обмеженому лексикальному обсягу, поволі затрачувало свою первісну значенево-видову функцію в користь елементів афіксаційних.
І так, напрям формально-значеневого розвою ітеративних творів пішов тим шляхом, що виміна голосних -о-: -а-, позбавлена своєї значенево-ітеративної функції й вартости, як така, почала заникати. Мовне почуття, а за ним і мовна творчість, пішло по лінії тієї засади, — що формальний елемент-виразник певних значеневих нюансів зберігається так довго, як довго сповняє свою значеневу функцію, як довго має своє семантичне узасаднення, з хвилиною, коли затрачує ту функційну вартість, сам, як непотріб, гине.
Наша мовна творчість неначе б то обмежилась до одного виразника формального по думці тієї засади, що на означення певного диференціяційного значення вистачає вповні один формально-язиковий елемент. Для нашої словотворної діяльности був у даному випадку вповні вистачальний один репрезентант семантично-видового значення, що зараз перейняв на себе повну семантичну функцію наворотности означеного прояву.
Коротко кажучи, на тлі прикладів, при відповідні дієслів типу: пад-а-ти: пас-ти заходить такий формально-словотворний стосунок : зеро-приростків : приросток -а-, (— : -а-) і цей стосунок, ту виміну, як найбагатшу, перенесено дорогою зміни деривації й до таких творів як: ломати... (на місце давнішого лам-а-ти). Аритметична схема нашого явища в постаті пропорції так виглядала б : пас-ти : пад- а- ти-ломити : лом- а- ти. Коли обидві формі дієслів у першій частині пропорції різняться одиноко формальним приростком -а-, то для однородности структуральної будови формації наворотних дієслів цього типу маємо те саме відношення у другій частині пропорції. Отож, як випливає з наших дотеперішних дослідів і вияснень, то субституція форм типу „топати“ на місці давнішого „тапати“ не є явище фонетичне. Бож українська мова не знає на протязі своєї історії такого закону, на основі якого звук а ≥ о. Проте наше явище, спричинене чинниками позазвуковими, що спирається на зміні деривації, в творенні наших ітеративів, треба зачислити до явищ морфологічної натури.
Справді, стрічаються ще й сьогодні такі форми, як -магати.., що зберігають давню постать вокалізму. Дуже можливо, що це сталось з приводу затрати почуття етимологічного споріднення між формами основними й похідними того типу. До розриву цього зв'язку міг до певної міри причинитись факт зміни самого реального значення слова (нпр. „мог-ти“ означає можність до чогось, „магати“ вже означає саму чинність.
Якщо так дивитися на розвій наших ітеративних формацій, то наші думки коротко можна з'ясувати так:
1. Українська мова на протязі своєї історії, а в деяких випадках ще й тепер, знала твори типу „ломати“ побіч давніших форм типу „ламати“.
2. Ітеративи з корінним голосним -а- виступають головно (поза малими виїмками в мові літературній і сх.-укр. говорах) в зах.-українських говорах.
3. Поява нових творів типу: „топати“... замість давнього „тапати“... наступила з приводу пересуву значеневої функції наворотности з давньої кореляції корінних голосних (-о- : -а -) на елемент приростковий, що згодом став одиноким і вповні вистачальним формальним виразником наворотности.
4. З під цього процесу пересуву виабстраговано тільки ті твори, що затратили свій живий зв’язок з творами основними з приводу переміни реального значення дієслова, чи з причин наразі укритих.
Львів.	І. Ковалик.


