Кілька уваг до сучасної часописної мови по цей бік кордону.
Критерієм-мірилом кожночасного стану часописної мовної справи — так само й белетристичної справи — не є, як цього хоче в літературнім питанні м.р.: суб'єктивізм, кожночасний химерний смак, чи індивідуальний „несмак" критиків (пор. Бєлінскій-Шевченко!), і не тільки стан-рівень чужих, далеких, по-своєму розвинених літератур (франц., еспан., італ., англ. etc.), а є ним — за логічними й психологічними законами, що керують усім живим, — можливий об’єктивізм, що лежить у порівнянні до попереднього стану, в ствердженні поступу чи відсталости (об'єктивізм), в конфронтації з потребами й вимогами часу й громадянства (об’єктивізм), у справдженні кореляції з вимогами розвитку мови, з вимогами естетики й етики, що їх нема ані сто, ані десять ув однієї суспільності, а й двох не може бути.
Це нічого не доводить, що один твір одному подобається, іншому не подобається. Якщо він має свою високу вартість об'єктивну (напр. Пісня про Ігорів похід, Кобзар — і Золотий гомін, Дума про трьох вітрів, чи Арфами; Іліяда-Одисея — і Діонісійсько-елевсінська пісня; Aeneis — і Eheu, fugaces, Postume-Postume; Фавст, Пісня про нібелунгів — і Лісовий цар; Пісня про Роланда — і Марсельєза; Пан Тадеуш — і Smutno mi, Boże...), все одно буде признаний архитвором-шедевром літератури.
І такий твір не конче мусить відтворювати ідеї всіх, не конче буде займатись чужими людьми та діями, він може співати тільки про своїх, про дії й переживання народні або й особисті. Тільки дві речі необхідні. Необхідна думка (ідея), що промовляла б до душі (розуму), і необхідна форма естетична, що промовляла б до серця (чуття) читача. Що досконаліш і сильніш одна й друга промовлятимуть, то більш буде подобатися твір, то більшу й тривкішу здобуватиме собі славу.
Крітерієм мовного (й іншого) стану нашої преси по цей бік буде теж порівняння: а) до попереднього стану, і ствердження поступу, чи брак його і б) до найкращих, з мовного боку зразкових прикладів наддніпрянського друкованого слова.
В останньому часі з радістю треба ствердити загальне зусилля плекати й шанувати свою мову, треба ствердити й поступ у напрямку піднесення мовного рівня української преси й видань по цей бік кордону. Кілька видавництв ідуть у проводі, інші виструнчуються, щоб дотримати кроку. Не будем тут говорити про місце „Р. Мови“, що має на цьому полі власне головне й спеціяльне завдання. З інших: зразкова мова в „нашій культурі“, „дзвони“ славляться У. Самчуком і Б. І. Антоничем; „Вістник“ — Кленом-Бургардтом; „Нова хата“ спілими споминами С. Русової; „Обрії“ — Кравчуком; „Назустріч“ — Ю. Косачем і Б. І. Антоничем; „Неділя“ вгощає своїх читачів незрівняним романом Ю. Смоляча; „Новий Час" містить запальні статті П. Сагайдачного, а „Діло“ (й „Бюлетень“) виблискує вибагливою журналістикою І. Кедрина. Інші, чимало їх, намагаються доганяти, доходити, рівняти фронт.
Ось ще донедавна дуже неприємно вражала незвичайно поширена газетна й крамнична реклама мороженого, або ледів. Тепер уже всі перейшли на своє чистоукраїнське: морозиво. Ось „Новий Час“ пише вже тільки: в Україні, „Діло“ схиляється теж до цього.
Місцями й по кращих виданнях ще трапляються неконсеквенції, хоч їх не стільки вже, що за попередніх років; тож 3-4-5 років тому поцейбічні часописи засіяні були й зарослі таким мовним бур’яном, що до них і заглянути було страшно. Правда, ще й досі не всі встигли позбутися регіоналізаційного звороту „на Україні“; напр., див. видання Укр. Наук. Інституту в Варшаві, в-ва Укр. Вид. Інст. у Львові, в-ва Варяг, Стяг, Хортиця, „Вістник“, „Укр. Книга“, „Назустріч“ і ін. Тож то дивно (не казати б: дико) було читати напр. у бібл. оголошенні Літ.-Наук. Дод. „Н. Ч.“ ч. 7 (29.ХІ. 1937 р.) таке поруч: Степан Сірополко: „Історія освіти на Україні“ і Остап Мисевич: „Український вес. обряд у Бойківщині“. Чому не навпаки: в Україні, на Бойківщині? Або чому друкарня Наукового Т-ва ім. Шевченка у Львові не мала б зарекламувати себе поправною літературною мовою? В ІV-му Українському Статистичному Річнику 1936-37 року, читаємо, що вона (друкарня) „заосмотрена в найновіші крої черенок“. Чому не: забезпечена, чи вивінувана? Чому не: разками, чи типами?
Ось іще деякі типові мовні недомагання різних сьогорічних видань. 1. У звучні й правопису. Напр.: кождий народ, кождий провідник, — зам.: кожний, „Вістн.“ кн. 4, стор. 260; пановання — зам. панування, там же, ст. 261; богато завдячують — зам. багато, там же; се, сеї, ся, сю — зам. це, цієї, ця, цю, там же, стор. 260-262; моглаб, хотілиб — зам. могла б, хотіли б, там же, ст. 262; трівогу — зам. тривогу, там же (262); істнувала — зам. існувавала, „Діло" ч. 175 (15.006); втечою — зам. втечею, „Діло“, там же; моглиб — зам. могли б, там же; істновання — зам. існування, „Н. Час“ ч. 71; скорше — зам. скоріше, швидче, „Н. Хата“, ч. 13-14, в статті О. З. Про Укр. Педаг. Вист. у Львові; догіднійша, догіднійше — зам. догідніша, - іше, „Н. X.“ там же; давнійше — зам. давніше, там же; вірнійше — зам. вірніше, там же; найгарнійшій — зам. найгарнішій, там же; інтереснійша — зам. інтересніша, цікавіша, там же; богатий (поруч: багато) — зам. багатий, там же; шкіри — зам. шкури, „Діло“ ч. 175; кілько — зам. скільки, „Діло“, там же.
2. У формі й роді. Напр.: згаданої часописі — зам. згаданого часопису, „Вістн.“ 4, ст. 287; є стара піснь — зам. стара пісня, „Вістн.“ 4, ст. 305; в останньому десятиліттю — зам. в ост. десятилітті, „Н. Хата“ ч. 13-14; мазурському селові — зам. маз. селу, „Діло“ ч. 175; з продажі — зам. з продажу, там же; падуть — зам. падають, там же і „Н. Час“ ч. 165 (стаття Мар-ка); втікне (пол. ucieknie) — зам. втіче, „Н. Час“ ч. 71.
3. У складні й фразеології. Напр.: ви знаєте, хто є я — зам. ви знаєте, хто я, „Вістн.“ кн. 4, ст. 263; знаю, хто є ви — зам. знаю, хто ви, там же; постать теж д. мило виджена (пол. postać b. mile widziana) — зам. бачена, там же; співчували з справою — зам. справі співчували, там же, ст. 266; що тобі до того (пол. co tobie do tego) — зам. яке твоє діло, або: не суй свого носа, там же, ст. 248; пальці віддалилися — зам. відсунув, узяв руку геть, там же, ст. 248; ми доправди не є заздрі (пол. my, do prawdy, nie jesteśmy zazdrośni) — зам.: ми, справді, не заздримо, там же, стор. 261; він нам не відзаємнится (пол. on się nam nie odwzajemni) — зам.: він нам не віддячить (орт. помилка: відвзаємниться, там же, 261; у брами сплячого міста (пол. u bram [у] śpiącego miasta) — зам. під брамою (біля воріт) сонного міста (або: міста, що спало, міста у сні), там же, ст. 262; кричати на тривогу — зам. бити на сполох, там же, ст. 262; обняв команду (пол. objął dowództwo) — зам. (як і є далі): взяв у свої руки, перейняв: бо: обняв дівчину, жінку, діточок, „Н. Час“ ч. 176 (4376); при помочі видаваного ним тижневика — зам. п. п. тижневика, що його видавав, „Діло“ ч. 175; масовий процес на совітській Україні — зам. м. п. у совітській Україні, „Діло“, там же; у мандрівці по шляхах дерев — зам.: у м. по деревах, „Діло“, там же; якнебудь ще в 1935 р. уряд УССР вирішив збудувати памятник Шевченкові в Києві, то досі ще його нема... Якнебудь Канада опамяталася доволі пізно... Якнебудь Дартанян не мав найменшого уявлення... Якнебудь знаю, що це ґасконець... — це наче prima aprilis „Н. Часу“ ч. 70, чи того добродія, що складав шпальту культурної хроніки й перекладав Трьох Мушкетерів Алєссандра (чому не: Александра?) Дюма. А може перекладач і впорядчик — дві різні особі? Тоді, хто на кого мав такий сильний мовознавчий вплив? Доречі, польське jakkolwiek не перекладаємо словом „якнебудь“, тільки допустовим: хоч. Друкарня Наук. Т-ва ім. Шевченка заосмотрена в найновіші крої черенок — зам.: вивінувана найновішими разкаками типографії — IV. Укр. Стат. Річн. 1937; вікна затворені — зам. вікна зачинені, „Н. Час“ ч. 141 (4341).
4. У словництві-лексиці. Нпр.: ричить — зам. реве, гуде, „Вістн.“ кн. 4, ст. 262; (село) остало — зам. зісталось, (за)лишилося, „Н. Час“ ч. 176 (4376); Шуткова Неділя, „Літер.-Наук Дод.“ ч. 15 (27) до „Н. Часу“ ч. 83 (4283), Пальмова Неділя, „Літер.-Наук. Дод.“ ч. 16 (28) до „Н. Часу“ ч. 88 (4288) — зам.: Вербна Неділя; інтересних — зам. цікавих, „Н. Хата“ 13-14; опять (моск.) — зам. знов(у), „Н. Час“ ч. 165 в статті Т. Марітчака: „Наш Корпусний Командант"; судьбу (моск.) — зам. долю, там же; платком (моск.) — зам. хусточкою, там же; тріс — зам. луснув, репнув, прорвавсь, „Н. Час“ ч. 141; у жолудку — зам. у шлунку, там же; пунських — зам. пунійських, там же; хлопака — зам. хлопець, козак; від хлопця літ. мова не творить аналогічного до: неборака, невмірака, рубака, „Нов. Час“ ч. 71; хлопця — зам. хлопчище (літер, мова ще не витворила, — і не буде творити від слова „хлопець“ аналогічного до: копиця, мазниця й т. п., „Н. Час“ ч. 86; позискати, зискує, зиск — зам.: прихилити, здобуває, користь, „Діло“ ч. 175; вскорі, скоро — зам.: в короткому часі, хутко, швидко, „Діло“ ч. 175; чи ще повернеться проф. Шмідт, „Н. Час“ ч. 71, — „повернутися“ можна: вправо, вліво, вбік чи набік, як оце казав Тарас Бульба до своїх синів-бурсаків, оглядаючи їх з усіх боків; але звідкілясь назад додому треба: „вернутися“. Наприклад: а) Я вернуся, серденько, восени, як опаде листячко з калини... (нар, пісня). Промовила: не вернуся (Шевч.: Катерина). А молодість не вернеться, не вернеться вона (нар. пісня). б) Сюди-туди повернуся (нар.). Повертається, як слон (нар.). Повернувся на другий бік, та й захріп (зап. в Луцькому, 1938).
В післямові хочу порушити справу надзвичайної ваги, — справу, що її треба було поставити на першому місці цих уваг, та й взагалі всюди й повсякчасно треба було б її висовувати на чоло. Це справа наших дитячих видань.
Годі тут робити доклада-реферата про важливість правильного виховання дітей, — либонь усі про це знають (див. про це „Наука про рідномовні обов’язки“ І. Огієнка ст. 42), а проте дитяча (не: діточа!) література, що я її 1937 р. бачив у Львові (вид. Рідної Школи, Таранька etc), ясно доводить, що ми цим питанням цікавимося найменше, що цій справі наче чужі, що нею мало, або й зовсім не турбуємося... Пробі! Рятуйте душі наших дітей!
Не годуймо їх змалку кошлявим, кострубатим, шкідливим стовбуряччям!
Якби виправити одну з таких дитячих (не: діточих!) книжечок, треба покреслити 1/2 — 3/4 кожної сторінки, — не передаю куті меду, — це істинна правда! Змилуйтесь, це ж якесь непорозуміння!..
Годі тут зараз давати приклади (на бажання Шановних Читачів можу послужити прикладами), цьому треба було б присвятити окрему велику статтю, — я на цьому місці хочу тільки звернути (хоч спізнену) увагу громадянства на занедбану ланку нашого культурного життя. А згадаймо київські дитячі видання (напр. Лелека-здалека, Моє телятко, Півень-хвалько, Голубина пошта, Залізниця і б. ін.). — то чи не сором нам буде нашого недбальства? Якою мовою ті діти, підрісши, будуть писати в часописах? Хто їх у сьогочасній школі научить доброї літературної української мови? Чому зацікавлені видавці й видавництва не заангажують до цього діла фахових людей, знавців мови й дитячої душі? Хто за прогаяний час і всі шкоди несе відповідальність?
Луцьке в липні 1938р. Б. Кобилянський.


