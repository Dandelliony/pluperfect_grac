Розгнівана земля.
Розгнівалась Божа земля, порепалася зовсім від громів, червоні тумани висмоктали їй, як камінь, сухі груди...
Погоріли зелені руна гаїв і лук, бугри й гори розсипаються в порох. Ржава коса скрегоче по жужелиці зчорнілого поля.
Кажуть, були колись горобині ночі — три тижні котилися по землі огняні громи. А тепер — котяться роками...
Насунули нові половці й нові татари на Землю Українську. Кончак поганий через Дніпро крилатим конем ступає, стрілометами б'є в Київ.
Буде забирати в ясир красних жон київських і вивозити мальовані скрині з їхнім добром.
Впали полки дніпрівські, і хоробрі полки галицькі полягли під Києвом...
Небагато нас відходило. Інші зривали з уцілілого на рідній землі оріха зелене листя й ховали на спомин до серця. А я нахилився, взяв у руку грудку гарячої землі й положив собі на рамена в торбу.
Перейшли кордон і розійшлися по світові...
Десять літ ішов я країнами золотої весни. Був ранок. Цвіли луки й цвіло рожеве тіло повногрудих мораванок.
„Навраться, Єнічку, до мого дворечка, Маш врата отевржена“.
Співали на полі веселі дівчата. І коли я підходив до них, одна вибігла була назустріч, обійняла мене і, зазираючи мені до очей, шептала: „Де ж ти, де ж ти так довго був?“
А коли настала ніч і срібна парча місячного проміння заслала білу дівочу постіль, мої очі п'яніли від приваби її голих рамен. Я хотів був скинути свою подорожню торбу, але з жахом відчув, що вона була тяжка, як камінь... Схопивши торбу обома руками, я з усіх сил смикнув її й остовпів від страшного болю: тяжка торба ніби приросла до моїх рамен. Я просунув руку в торбу й хотів викинути грудку землі, але не міг діткнутися до неї, — вона була розпалена, як огонь!.. Тоді я вибіг із хати і, як підстрілений олень, утікав із села...
Потім дальших десять років переходив я країнами красного літа.
Наливалися золотогрудні лани й воркувала в гаю горлиця. Зелене село гуло, як рій бджіл, — був відпуст.
Коли я підійшов до одного колодязя, щоб напитися, жінка, що держала в руках відро з водою, якось дивно стала дивитися мені до очей. Раптом із її рук випало відро, впала мені на груди й плачучи промовляла: „Сину мій, сину мій, — я тебе ледве пізнала!“
Ми сиділи з господарем у садку за хатою на розісланім рядні.
— Я тобі, сину, тепер показав наше господарство. Бачиш, як ми вдома без тебе господарювали — все для тебе, — говорив господар.
Господиня принесла меду, овочі, масло й паляницю.
— Сьогодні в нас відпуст, а тебе Бог навернув додому. Їж, сину, від обіду вже минула добра година.
Коли повернувся я до хати, господиня винесла чисту сорочку й миску з водою.
— Вимиюся й передягнуся, кажу, на ніч...
А як упали на землю сумерки, я втікав із села. Я знав, що тяжкої подорожньої ноші з себе не скину, бо рідна земля, грудку якої я положив був собі в торбу, приросла до мого тіла й відірвати її від себе довіку не зможу...
А тепер третій десяток років іду країнами хмурої осени.
Пожовкле листя падає з дерев на прозору воду ставу. Схиляюся над водою, прогрібаю рукою листя й дивлюся на свій образ у воді. Не пізнаю себе. Невже то я? О ні, це дивний привид якогось незнаного мужа, з засніженим чолом і суворими рисами обличчя, заглядає з-поза мене в воду. Зриваюся з місця й утікаю від ставу в поле.
Виходжу на шлях. Білі берези роняють роси на холодні груди вмираючого поля. Зупиняюся й дивлюся в німу далечінь. Шлях рівний, як натягнена струна, що далі, все вужчає, і тонкою темною смужкою вливається за обрій.
Понад шляхом, ніби чорні віхи, один за одним хрести придорожні.
Як дійдеш до рідної землі, згадай про нас...
читаю написане на одному з хрестів.
Колись давно-давно розійшлися були по світові. Лежать тепер під хрестами...
А я йду та йду, й не можу спинитися, й не можу спочинути, доки не здійму з себе тяжкої ноші, доки не положу на те місце, звідки взяв був грудку рідної землі, з якою ходжу по світові...
Михайло Обідний.

