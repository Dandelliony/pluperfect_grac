Старослов’янська азбука та мова.
Проф. д-р Іван Огієнко видав біжучого року вельми цінну книжку за заголовком: „Повстання азбуки й літературної мови в слов’ян“, що в ній на 291 сторінках великого розміру докладно розповів, як саме з’явилася слов'янська азбука та перша слов’янська літературна мова. Автор, як славіст-спеціяліст, використав й обговорив усі дотеперішні праці вчених славістів, висловлюючи при тому свої власні погляди та здогади. Висліди праці проф. Огієнка для нас такі важливі та цікаві, що треба, щоб із ними познайомились найширші круги нашого громадянства, а що може не для всіх приступний згаданий твір як з огляду на ціну, так і на багатство зібраного в ньому матеріялу, наукових теорій і складних питань, коротенько подаю в цій статті найважніші речі за порядком подій, пильнуючи бути щонайбільш зрозумілим. Хто хоче докладніше про все це знати, — звернеться до самої праці проф. І. Огіенка.
Слов’янські книги вперше прийшли до України з Болгарії головно разом з християнською вірою після хрищення України 990 р. (не 988 р!). До тієї пори мали українці якусь свою власну азбуку, а також уживали грецької, але яке воно було, не знаємо. Про стародавнє українське письмо згадує вже арабський письменник X віку, Ібн- ель-Недим, у своїм творі з року 987. Він пише, що одна людина, яка заслуговує на віру, розповідала йому, що цар гори Кабк (на Кавказі) послав її раз до царя русів, і там вона переконалась, що руси мають своє власне письмо, що його вирізують на дереві. Людина ця навіть показувала йому привезений з країни русів кусок білого дерева з якимись значками. Ібн-ель-Недим подає двічі подобу тих знаків. Їх досі ніхто не прослідив і не відчитав.
З життєпису Костянтина (пом. 869 р.) з X віку, розділ 8, довідуємось знову, що св. Костянтин, званий у чернецтві Кирилом, прибувши, по дорозі до хозар, до Херсонесу (або Корсунь, місто на південному березі півострова Криму), „Обріте тоу Євангеліє и Псалтирь, роусьскыми письмены писано, и чловіка обріть, глаголюща тою бесідою, и бесідовавъ съ нимъ, и силу річи приимъ, своєй бесіді прикладая различьная письмена гласьная и съгласьная, и, кь Богоу молитвоу творя, въскорі нача чести и съказати. И мънози ся ємоу дивляхоу, Бога хваляще“. Свідоцтво це має для нас велике значення, бо воно встановлює, що українці вже за життя того апостола слов'ян (помер 869 року) мали Євангелію та Псалтиря в своїй рідній мові, а разом із тим — своє власне письмо. Св. Кирило тими перекладами сильно зацікавився та навчився їх мови.
Усе це, само собою, з умовою, що слово „роусьский“ треба розуміти як „український“. Із всього виходить, що годі йнакше пояснювати те місце; тому проф. Огієнко та інші вчені приймають, що були це незнані нам ближче переклади на живу мову наддніпрянських слов'ян, цебто українців.
Від давнини маємо дві азбуки, вживані слов’янами: глаголицьку та кирилівську. Учені довго диспутували, хто їх вигадав і котра з них старша. Вкінці переміг погляд, що старшу, глаголицьку, зложив чи впорядкував св. Кирило десь коло 862 р., а пізнішу, кирилицю, на основі грецького письма один з учнів св. Кирила та Методія.
Можна говорити, звичайно тільки про впорядкування якої-небудь азбуки, отже й глаголиці, бо, як виказала історія повстання всіх знаних нам азбук, вони творилися збірною працею багатьох поколінь, а заслуга одиниць — тільки в викінченні та устійненні цілости їх.
Питання, де шукати джерела глаголиці, досі не розв’язане. Глаголиця дуже штудерна; повно в ній коліщат усякої форми, трикутників, простокутників і простих у найрізноманітніших укладах з питомими їй додатками та прикрасами. Найдовше трималась думка, що глаголиця походить від грецького мінускульного письма. Греки мали три формі письма: уставну чи унціяльну, вживану в поважних, церковних цілях, скорописну чи курсивну для буденних потреб і мінускульну, зроджену з бажання писати швидко, але читко. Різниця між мінускулом та глаголицею надто велика, щоб, за малими вийнятками, можна прийняти їх обопільну залежність. Просто накидується здогад, що св. Кирило використав українське письмо, що з ним познайомився був у Корсуні, до впорядкування слов’янської азбуки. Остання має букви, запозичені зо сходу, від жидів, як к, ш, ц. Вони легко могли через сусідніх зжидоватілих хозар дістатись до України.
Знак щ непотрібний у мові полудневих слов’ян, особливо болгар. Старослов’янська мова, як полуднево-болгарська, знає тільки шт. Зате щ, тобто шч мусіло бути в українській абетці, що вкупі з іншим доводами промовляв за те, що глаголиця чисто або в значній часті — українська. Згодом на наших землях глаголицю виперло уставне грецьке письмо, прозване помилково кирилицею в пам’ять заслуг св. Кирила. Глаголицю досі вживають по церквах тільки в Істрії, прибережній Хорватії, Далматії та сусідніх островах.
Приладнання грецького уставу до слов’янської мови мало місце не довго після смерти слов’янських апостолів. Найімовірніше зробив це їх учень св. Климент, єпископ Охридський, що помер 916 р.
Дальше важливе питання, — якою саме слов'янською мовою послуговувались св. брати Кирило та Методій при своїх перекладах св. Письма? Ця мова, як відомо, згодом стала загальною літературною мовою східніх і полудневих слов’ян на довгі віки. І в цім питанні напочатку теж не було однозгідности поміж ученими. Повставали різні теорії; кожна з них мала за собою якісь історичні та мовні докази, своїх завзятих оборонців і противників. Найгірше, що крім підстав чисто наукових мали тут чимале значення потайні честолюбні побажання представників найбільш зацікавлених народів.
Головні теорії про повстання старослов’янської мови такі: сербська, паннонська (словінська), моравська та болгарська. Спочатку дуже перешкоджувало правильно розв’язати це питання слабке знання болгарської мови, що її славісти вважали тоді за сербську. Коли ж ту перешкоду усунули, то здобули такі сильні докази правдивости болгарської теорії, що вона вкінці перемогла свої суперниці. Тоді вияснилось, чому в старослов’янській мові і вимовляли як я. Так і досі вимовляють цього звука рупалани чи рупці з південної Фракії та східньої Македонії в окрузі Солуня, по-грецьки Салонікі, міста, положеного на побережжі Егейського моря. Послідовно глаголиця на і та я має тільки одну букву.
Подібно тільки в болгарській мові існує найбільше старослов'янських слів, напр.: слово аз, відома старослов’янська назва букви а, цебто я. А втім, на користь болгар свідчить проречисто обставина, що слов’янські апостоли походили з Солуня та добре знали тільки тамошню македонську говірку болгарської мови.
Найдавнішим та найдостовірнішим джерелом нашого знання про слов’янське письмеництво вдавнину являється твір за заг. „Оповідання про письмена“ болгарського ченця Хороброго з Х-го віку. Ближчих відомостей про нього не маємо. З деяких місць його твору можна здогадуватись, що він жив у полудневій Болгарії та писав в обороні слов'янських богослужбових книг перед грецькою сектою т. зв. триязичників, що стояла на тому, що Слово Боже вільно читати тільки трьома мовами: по-жидівськи, грецьки та латинськи, бо тільки тими мовами зготовили написи над розп’ятим Христом. Мабуть за його відвагу у тій боротьбі назвали незнаного автора Хоробрим.
Кирило та Методій були греки. Уродились і виховувались у Солуні, де жили греки всуміш зо слов’янами. Старший Кирило, перше професор у Царгороді, згодом укупі з братом віддався ввесь службі Божій. Обидва вони поставили собі за ціль життя ширити Христову віру поміж слов’янськими народами. Воднораз з цим захопились ідеєю перекласти святі книги на слов'янську мову, бо зрозуміли, що тільки за допомогою рідного слова їх місіонерська праця ввінчаєтьси повною удачею. Цю ідею здійсняли вони впродовж цілого свого трудящого життя, починаючи від упорядкування слов’янського письма, званого глаголицею.
Зразу трудились св. брати між хозарами, в роках 860-862. Цей фінсько-турецький народ, що жив над долішньою Волгою в сусідстві України, цікавий тим, що одинокий в історії прийняв жидівську віру. Слов'янські апостоли певно не обмежились тільки хозарською землею, бо сліди їх праці помітні й у Наддніпрянщині. Дослідники схильні прийняти, що хозарська місія насправді була слов'янська, тим більше, що йшло про навернення на християнство в першу чергу слов’ян.
Коли солунські браття були в Болгарії, прийшли посли від велико-моравського князя Ростислава до грецького царя Михайла з проханням прислати йому християнських місіонерів-учителів. Цар призначив до цього наших братів, і на Моравію припадає найбільша частина їхньої діяльности. Там продовжували вони перекладати св. Письмо, й тому в старослов’янській мові стрічаємо багато моравізмів. При нагоді пробували в сусідній, теж слов’янській, Паннонській (словінській) державі, гостюючи у тамошнього князя Коцела.
У 867 р. папа Адріян V. поблагословив слов’янське богослуження та працю св. Кирила й Методія. Незабаром після того перший помер в Римі (869 р.), а другий іще цілих 16 літ, правда, не без перешкод, сповняв обов'язки архиєпископа в Моравії.
Десь коло 870 року на приказ зальцбурського архиєпископа Адальвіна, Методія схопили та зачинили в суворій манастирській в’язниці, де той перемучився півчварта року за свою ідею молитися рідною мовою... А навіть 189 літ пізніше, на Сплітському соборі 1059 р., за папи Олександра II, названо св. Методія єретиком, а слов'янську азбуку — готською, цебто аріянською...
Велика була заслуга обох слов'янських учителів — в швидкому поширенні між слов’янами Христової віри та більшої культури, бо завдяки спільному писанню та спільній літературній мові приходило до частих культурних взаємин між народами, що з них користали.
З другого боку годі замовчати, що старослов’янська мова, з бігом часу трохи наблизившись до місцевої, сильно закорінювалась, і тим ставала на перешкоді розвоєві власної мови. Виробилось на довгі літа переконання, буцім то літературною мовою може бути тільки старослов'янська, а коли врешті зрозуміли потребу рідної, до неї підсвідомо вдирались усіма шляхами слова та питоменності старослов'янщини, що панувала неподільно в слов'ян до половини XVІІІ-гo століття.
Щось зовсім інше бачимо у народів, що були підо впливом латинської культури. Тут велика різниця між рідною та церковною (латинською) мовою, що її простий люд зовсім не розумів, викликала дуже рано потребу вживати народньої мови перше усно, а згодом і в письмі.
У нас, навпаки, подібність обох мов зменшувала потребу писати по-своєму.
Бучач. Ярослав Марків.

