Будинок у Харькові в українському стилю.
Наша молода українська архітектура збогатилась ще на один будинок, роблений по проекту талановитого українського архітектора Є. Н. Сердюка. Відродження українського будівничого стиля почалося зовсім недавно і, хоч де-які окремі архітектурні та орнаментальні деталі зробилися вже типовими, так сказати фіксирувались, але поки-що, тому, хто візьметься за якусь будівлю в українському стилю, доведеться не користатись вже готовими взірцями, а творити щось нове, на підставі окремих елементів народньої творчости. Це доля всіх піонерів якогось мистецтва, що беруться до відродження народнього стиля. Беручи окремі форми та елементи народнього мистецтва, вони пристосовують їх до вимог сучасного життя і таким чином творять новий національний стиль. Не важко зробити хату в українському стилю, але ж збудувати в тому же стилю кам'яний будинок на два поверхи, підлягаючи всім сучасним вимогам, для цього вже мало знати народнє мистецтво, мало мати талант виконавця, — треба мати талант творчости. Тим то кожна будівля в українському стилю, що тепер виникає, вимагає на себе далеко більшої витрати знаття та творчої енергії, ніж десятки тих будинків „під модерн", що робляться по трафарету або копіюють закордонні взірці. Отже в будинкові сельсько-господарського товариства архітектору Є.
Н. Сердюкові пощастило досить влучно виконати це важке завдання. Звичайно, як розбірати цю будівлю дрібніше, то може найдуться якісь хиби та помилки, але ж для того, щоб їх добачити, треба вже бути фаховцем. На погляд же ділетанта, людини звичайної, будинок робить дуже гарне загальне вражіння свіжостю, орігінальністю форм та орнаментації. Поки що фасад і взагалі весь будинок знадвору ще не викінчений, не оброблений, так що про останнє вражіння говорити передчасно. Але й те, що вже є тепер, виглядає досить гарно. Як довелося нам чути — навкруги цього будинку мають бути сад та квітники також в українському стилю. Звичайно, що до дерев та квіток, то тут стиль може виявитись тільки в одборі та комбінації улюблених українських рослин. Треба пам'ятати, що кожна така будівля —це є крок наперед, бо на ній виявляються ті хиби, яких можна вже позбутися при дальшій праці, а таким чином і утворюється міцніший грунт національного будівництва. Остається тільки побажати, щоб д. Сердюк зробив якомога більше таких кроків, на славу та на розцвіт української архітектури. Одно тільки жаль, що будинок цей стоїть серед степу, верстви півтори од Харькова, бо як би він стояв серед міста, то цеб далеко більше спріяло популяризації українського будівничого стиля серед суспільства. М. Міллер.
