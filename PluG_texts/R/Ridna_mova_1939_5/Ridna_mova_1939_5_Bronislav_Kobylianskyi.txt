Мова сьогобічних (львівських) видань для дітей та молодняку.
Давно вже, бо ще до світової війни, перед 1914-тим роком, актуалізувалась справа сьогобічної дитячої літератури, — згадати б хоч історію видань Лиса Микити, — а за часу революції й державности стала вона негайною й невідкличною потребою. Та час не був пригожий. На закликах і незамітних спробах скінчилося.
По визвольних змаганнях це питання виринуло знову. Конечність розв’язки його зміцніла й виросла до почуття громадського обов'язку.
На протязі 30-ти років бачимо, як деякі видавництва — свідомо, то інстинктивно — роблять перші кроки в напрямку підтягання й рівняння місцевої говірки до загально-літературної мови. Це перші ластівки нової весни, їх усе ще таки мало. До повного ренесансу ще далеко. Бо коли зважити велику кількість водночас друкованих „жаргонових" видань, тоді кілька цих перлинок пропадають серед них, як крапельки в морі.
З кожним роком зростають домагання кращої дитячої літератури, в першу чергу домагання батьків, що розуміють вагу доброго виховання. Може замало ще про це пишеться, зате щораз більше говориться. Щораз менше тепер таких батьків, що, не заглянувши до змісту, купують дітям „казочки", аби купувати; вже багато таких, що дивляться, хто й як скомпонував їх. Купецька калькуляція видавців повинна б зробити з цього висновок — і замість реклямуватися псевдопатріотичною роботою, могла б просто служити великій ідеї для власного ж інтересу. Треба тільки на річ подивитися глибше й ясніш; треба не боятися грунтовної реформи, яка — до речі — для одних і других дуже корисна.
Що така реформа конче потрібна, підносив п'ять років тому в своїй глибоко продуманій і переконливій статті (див. Р. М. 1934 р.) проф. І. Огієнко. На стор. 85-88 читаємо: „Навчання української мови в школі сьогодні не задовольняє всіх потреб народу вже хоча б через те, що шкіл цих тепер занадто мало. Отже, навчання дітей рідної мови стає обов’язком батьків і письменників". А шостий висновок-постулят цієї ж статті такий: „Всі дитячі журнали мусять покинути регіональну мову й перейти на мову літературну". Таку думку висловив теж у цьому ж часописі (стор. 5-8) Ф. Коковський.
При кінці статті „Кілька уваг до сучасної часописної мови" (див. РМ. ч. 10, 1938 р.) порушив я теж питання мови дитячих видань, ствердивши незадовільний стан цієї важливої справи. На жаль, і сьогодні можна повторити, що тоді було сказане: „Рятуйте душі дітей! Чому шановні видавці й видавництва не приєднають для цього діла фахових людей, — знавців мови й дитячої душі?"
Дивне диво... Тож друкуються різні речі, заповідаються щораз нові, — а чи справді цією культурно-виховною віткою нема кому заопікуватися? Чи шановні автори й видавці справді не бачать, в якому стані знайшлась дитяча література?
А щоб не взяли автора цієї статті під підозру, наче б то писав ці рядки підо впливом якогось упередження, треба (sine ira et studio) підтвердити сказане, показавши факти. Мета? Її треба теж ясно сказати: добра воля й бажання причинитися до перегляду сучасної дитячої літератури, до відповідальної ревізії її стану, — з думкою послужити справі, яка варта уваги громадянства.
* * *
Матеріял, що на ньому збудована стаття, не надто великий, — усього кілька десятків брошурок. Певно, що це тільки мала частинка того, що досі тут надруковано (чи то ж не заширокий заголовок?), проте можна й на підставі цього матеріялу багато сказати.
---

Завваги до групи першої й другої. „Читаночки", „Нашим Найменшим“, „Байки“ Видавничого Т-ва „Українська Книжка“, що перелічені в групі першій, це народні казки, названі чомусь неслушно „байками". Мова в більшості гарна, літературна, тільки місцями говіркова. Найкраща київська серія („Читаночки"). У багатьох виправити б застарілий (довоєнно-галицький) правопис, нпр.: сїно, дїда, наїли ся і т. п.
У групі другій знайшлись кращі твори дитячої літератури. На першому місці треба поставити зразкову мову майстра слова Діда Модеста (Мод. Левицького: „Лихо з вогнем" і „Дві казки"), потім переклади-перекази з нім. мови Харченка-Супруна-Корзуна: „Казки братів Гріммів" та „Казки Бехштайна". Гарна мова в „Українських народніх казках" (Рудч.) видання Ю. Магалевського; поправна теж — з незначними вийнятками — в журналі „Сонечко". На особливу увагу заслуговують „Зух-Клаповух" В. Королева-Старого, „Дика Рожечка" Я. Вільшенка і його ж „Казка про змія, князівну та Гриця", та частинно „Золота Гвіздка" В. Пачовського.
Останні дві книжечки поруч гарної мови, вражають кількома регіоналізмами, варваризмами та архаїзмами (їх у новому виданні дуже легко виправити). Ось вони в „Золотій Гвіздці" : тоскувала (стор. 20), суче клак (стор. 26, 29, 40, 42...), филя (19), провернулися (22), мус добути (32), мус приказує (33), хвіється (37), персти (50, 54), зве на пир (51, 52, 53), рать (51). А в „Казці про Змія": в злости (4), в вогни (5), вісти (5), близше (6), туда (7), дальше (8), споро (9), в груди (9), мече (10, 12), лаби (10, 19), що є з вами (11), чіснику (12), глип (12), храпить (14), злитися (14, 16), попри (17), оба (20), з уст йде пісня (23), весільний пир (24); наголос: І не бу́ло б нам біди, треба: не було́ б то нам біди (стор. 10), Він ладе́н — краще: Ла́ден він (19), товчуться се́рця — треба: серця́(товчуться) б’ються (19), Ми ожи́ли — треба: Ожили́ ми.
Можна б ще туди залічити з третьої групи „Золоту Рибку“ Мирона Долі та „Пригоди Качурика" Герца в перекл. Коробочки, Коректура їх вимагає трохи більше праці. Ось кілька помилок з „Пригод Качурика“: отверто (4), впрочім (5), подриптав (б), калабаня (7), з лошатем (9), не маю коли (11), цямкати (10-11), їди (зам. їжі 14), побідив (16), чорного птаху, незнайомий птах (19), вспіла (23); правопис застарілий: мігби, подвіря, бавивсяб і т. п., застарілі (діялектичні) форми: гостеви, ловленнєм і б. ін.
Кілька прикладів з „Золотої Рибки": глипнув (3), злапав (5), филі (6), хлоп (8), вдоволити (11), в подвірю (11), когут піє (11), ґаздиня (13), велію (14, 22), смердіти хлопством (14), перси, гараку (14), псула, псути (16, 17), кришу (16), станув (16, 18), повертає (19), богато (16, 19) і б. ін.
Я тут подав тільки неправильні форми та місцеві слова, а що цьому відповідає в літературній мові, див. у „Словнику місцевих слів" проф. Ів. Огієнка. (Група третя — щодо мови найслабша — потрактована буде окремо в додатку).
Завваги загального характеру. Перша (та й найважніша тепер) річ, що впадає ввічі, — це брак, у всіх виданнях дитячої літератури, доброго літературного наголосу. Взагалі ніякого нема. Коли справа наголошення в наддніпрянських виданнях для дітей, розв’язана фактом більшої одностайности наголосу, то надзвичайно строката місцева різноманітність його — в говорах Наддністрянщини, Підкарпаття, Волині, Полісся, — рішуче домагається зазначення наголосу в дитячій літературі. Треба навчити малих літературного наголосу на гарних казочках, віршах і піснях, щоб їм пізніш облегшити працю, яка старшим вже так легко не дається. Старші самі цього наголосу не знають, то й залишається цей єдиний шлях до вивчення його — за допомогою літератури.
Друга річ — це розшифрування й методичне впорядкування великої (квантитативно) скирти різнорідних образків, брошур, часописів-журнальчиків, книжечок і т. п.
Такої класифікації на підставі педагогічно-психологічній, що давала б ясний образ розмежування відповідних, щодо зацікавлення, літературних груп за віком дітей — і досі ані автори, ані видавці не зробили (на творах цього не позначено). Те, що знаходимо в назвах видавництва „Дитяча Бібліотека", чи „Світ Дитини" — занадто вже загальне (якої дитини?) й майже нічого нам не каже. Правда, в останніх каталогах (Р. Школи) почали вже дещо зазначувати, та тільки в каталогах; на книжках нема нічого. А було б добре чітко й недвозначно погрупувати, що для: а) дошкілля, б) молодших школяриків І-ої й ІІ-ої класи вселюдної школи, в) середніх школярів ІІІ-ої й IV-oï кл. вс. школи, г) старших школярів V-ої й VI-ої кл. вс. школи, ґ) гімназистів молодших, д) гімназистів старших, е) ліцейного юнацтва, є) самоосвіти (самонавчання).
Певно, є такі люди (вчителі, батьки), що сортують собі самі цю літературу (для своїх дітей), але ж багато більше таких, що на це часу, або охоти не мають. А воно повинно бути для всіх.
Третя річ — загальна наша епідемія поплутання деяких слів та невластиве вживання синонімів. В авторів третьої групи часто здибаємо помішання різних розумінь одного слова. Але про мову цієї групи поговорю окремо.
Рівне.	
Б. Кобилянський.

 
