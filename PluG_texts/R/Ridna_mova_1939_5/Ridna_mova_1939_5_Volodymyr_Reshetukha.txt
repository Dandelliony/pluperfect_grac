Ідея чи форма?
Закінчення. [Друкуємо цю статтю тільки як дискусійну. Ред. Див. РМ ч. 74, ст. 61-64.]
Таким „душним і тісним" комфортом є звичайно форма кожного безідейного твору. Важнішим у мистецькому творі є не „як", але „що". Оці „як" і „що" незвичайно субтельно розмежував у своїй поезії Шевченко. Тому дуже характеристичне для нас оце Шевченкове: „за що?“
...„І сам не знаю, за що караюсь!
А тяжко караюсь“...
...„Його святого мордували,
Во узи кували
І главу його чесную
Терном увінчали...
За що?“
...„За кого ж Ти розпинався,
Христе, Сине Божий?“...
Навіть у романтичних творах Шевченка на перше місце висувається оце саме істотне питання:
...„О, Боже мій милий!
За що ж Ти караєш її молоду?..
Прости сироту!“
...„За що мене, як росла я,
Люди не любили?
За що мене, як виросла,
Молодую вбили?
За що ж бони тепер мене
В палатах вітають?“...
А дальше Шевченко вчить нас, як маємо розуміти наші мистецькі твори: ...«Подивіться лишень добре,
Прочитайте знову
Тую славу, та читайте
Од слова до слова;
...Все розберіть, та й спитайте
Тоді себе: що ми?
Чиї діти? Яких батьків?
Ким, за що закуті?
Та й побачите, що ось-що
Ваші славні Брути“...
„Ні ґвалт, ні крик, ні гармонія, ні музика" не ентузіязмували Шевченка
ніколи, коли поза блискучою формою бачив „гірку правду". Звідсіля походить важкий та правдивий докір Шевченків: „Якби ви знали, паничі!"...
Формою ентузіязмуються тільки люди примітивної культури, люди ж вищої культури завжди шукають ідеї.
Примітивна публика в театрі шукає „комедії“, шукає „блискучої форми", її вдоволяють „дрібні характери й примітивні ідеї“. Тому звичайно ця примітивна публика в театрі регочеться на цілу губу тоді, коли публика вихована наставлена незвичайно поважно — святково. Бо коли одна вдоволилась формою, друга відкривала — ідею. Щоб справді зрозуміти мистецький твір, треба передусім зрозуміти його ідею. Критика мистецька говорить часто про якийсь „ритм крови“, про якусь „внутрішню музику", про якесь „містичне визволення"... Та профан не вміє „вдивлятися“ в твір штуки, не вміє відкривати „містичних сил", він вдоволяється... формою. Тому так часто профани розчаровуються на правдиво мистецьких творах. Мистецький твір вдоволяє профана настільки, наскільки зможе вдоволити його „на перший погляд".
Примітивна публика має навіть свою філософію, ніби... на користь форми. Ось хоча б таку: „Як тебе бачать, так тебе пишуть". Отже пише, як бачить. Вифраченого Івана пише — за „правдивого пана", а мальовану Параню — за „найправдивішу паню". Опінія про „правдивого пана" йде з роду в рід, а профани ніяк не можуть вирости понад неї. Та й нині ще вона зморою висить над нами й чавить нас, як давній гріх. Тут усе передумане, „хитро, мудро й невеликим коштом". І чому не скуштувати б овочів такої „практичної філософії? Вони ж такі дешеві, а їх так багато І.. Нема виходу, і профани все підуть за своєю філософією. Та ці, що повинні знати, нехай знають, що тут саме границя життя або смерти нашої культури! Або підемо за формою й спрофануємо її, або підемо за змістом - ідеєю та виведемо її на „чисті води“.
На щастя, є в нас своєрідна філософія, що вказує правильний спосіб класифікувати життєві явища. Вона каже: „Не все те золото, що світиться". І справді, не тому манить нас золото, що воно світиться, але тому, що воно „золото". Ця, сказати б, позаформальна сторона надає йому дійсну вартість. Напівдикі індіяни не вміють оцінювати правдивої вартости золота; користають з цього хитрі європейці й за фарбовані пера, тандитні зеркала й інші „миляні баньки" беруть цілими пригорщами щире золото й дорогі брильянти. Коли нас тягне тільки блискуча форма, то ми тоді подібні до індіян, а в найліпшому разі до наших хлопців-недолітків, що добачують „правдиву вартість" у блискучих фарбах товченого скла чи кольорових камінчиків.
Коли змагаємось за нове життя, то хіба не змагаємо до того, щоб біле перемалювати на червоне, або червоне на біле. Ми хочемо тоді нового змісту, нових людей, нових ідей. А що не легко приходить ані одне, ані друге, то найчастіше зміняються власне самі тільки форми. Та вони культури не посувають ані кроку вперед; вони правдиву культуру „формалізують" (деморалізують), а культура „формальна" плодить примітивних горожан, як мудреців, — і копає гріб правдивій культурі. Коли ж від часу-до-часу деякі з цих горожан „оглянуться" й побачать пустку в своїй культурі, в них збудиться туга, — туга за чимось, без чого не годні жити, туга за „змістом". Тоді їх природа не стерпить порожнечі, цією порожнечею заволодіє чужа культура — своїм змістом. Між культурами завжди йде боротьба, а на полі бою завжди конає культура формальна, як колись мусів сконати Сим — „мерзенний старець".
Не легковажмо думки, що в культурі народу живе його душа! Цю власне душу треба віднайти й її плекати.
Якийсь час наші молоді малярі в Парижі тішилися великим признанням серед французів; якийсь час Франція була захоплена нашим малярством. Але французи — не індіяни, вони скоро отямились; отямились і здивувались, бо в сотнях образів українських артистів вони не могли „відкрити"... України!...
В українському малярстві (є виїмки) вони хотіли бачити „ідею" цієї далекої й чужої їм країни, хотіли ввійти до її „святині" — і прикро розчарувалися...
Мистецтво „формальне" не сповнить ніколи жодної місії ані між своїми, ані між чужими; сповнити її зможе тільки тоді, коли в його формі пізнаємо „нашу Святиню“, а в цій святині знайдемо „нашого Бога".
Не співати нам про чужі „Мадонни", коли наша Софійська заплакана стоїть!...
Мистецький твір — це „наш край" — „наша внутрішня музика".
Кажуть філософи, що в формі всесвіту маніфестується ідея Божа, що Бог на те тільки створив світ-форму, щоб заманіфестувати своє існування. Отже, в формі всесвіту живе його безсмертний Дух. Кожного дня дивуємося цією формою й шукаємо в ній Божої ідеї.
Коли говоримо про першорядне значення ідеї, не можна незаслужено обезцінювати форми. Щоб дух міг лишити по собі знака, він мусить втілитися, мусить прийняти тіло. Так само ідея мусить прийняти форму, коли хоче себе зазначити. Коли в тілі живе здоровий дух, таке тіло напевно пошанують (бездушне складають до гробу); коли в формі заживе здорова ідея, її теж пошанують і дадуть довготривале життя.
Не можна не признати, що їм обидвом (ідеї й формі) судилося жити разом. Як мати хоче мати свій плід — свою дитину, так ідея змагає до своєї форми. Та з другого боку гірко тій дитині, що не може назвати своєї матері по імені! Твір мистецький — це якби мати з дитиною на руках. І немає кращого образа на землі, мовляв Шевченко!...

Тернопіль. М-р Волод. Решетуха.

