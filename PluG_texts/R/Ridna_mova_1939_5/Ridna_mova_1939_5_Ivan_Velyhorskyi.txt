Психологічна основа повставання здрібнілих і пестливих слів.
І. Вступ.
У відповідь на питання, що це таке мова, почуємо: мова висловлює наші думки, теж і почуття, а вкінці — й волю. Отже, наша мова складається з двох первнів: розумового (інтелектуального), що його творять наші зображення, й вони рішають про значення слова, й душевного (психічного), що його творять наші почуття, й вони творять чуттєвий тон. У спорі про перевагу одного з первнів у нашій мові переважає думка,
що віддає першенство душевному чинникові. Наша мова — це звукова (артикулована) форма внутрішнього психічного змісту нашої думки. А тому, що форма — мертва, а зміст — живий, то мова розвивається тільки тому, що живий зміст примінює її до своїх потреб. Психічний зміст нашої мови щораз більше висувається на перше місце загального зацікавлення. Фізичний, зовнішній бік нашої мови досліджує звучня (фонетика), а психічну, внутрішню — семантика (семасіологія), цебто наука про значення слів.
Не можна заперечити, що чуттєвий первень — це найбільш розвоєвий чинник у мові, бо „почування — це колиска мови взагалі". Чуттєвий чинник у мові витворив здрібнілі слова (deminutiva) й пестливі (hypocoristica). Українська мова належить до тих мов у світі, що витворила найбільше здрібнілих і пестливих слів, тому хочемо спробувати пошукати причини їхнього повстання.
II. Словотвір здрібнілих і пестливих слів.
Здрібнілі й пестливі слова лучимо разом, бо в усіх здрібнілих словах знаходимо й деяку відтінь пестливости, різно забарвлену. Деякі слова доданням наростка здрібнілости тратять дещо зо своєї чуттєвої вартости, як, нпр.: пан — панок, чоловік — чоловічок і т. ін. Інші знов зискують на своїй чуттєвій вартості, як, нпр.: котик, песик, медведик, слоник і т. ін., якщо думаємо при цьому про милу особу та вживемо їх у відповідній хвилі й серед відповідних відносин.
Перелічу тепер наростки здрібнілих і пестливих слів.
В українській мові — відмінно від інших мов — майже всі частини мови можуть прибирати наростки здрібнілих і пестливих слів.
1. Іменники.
Наростки, що творять здрібнілі йменники:
а) Чоловічого роду: -ець (ьць): загонець, хлопець, голубець, перстенець, вітрець, гребінець, камінець, городець, парканець; -чик (ьць + икЪ): хлопчик (хлоп + ьць + икЪ), кінчик, горобчик, городчик, братчик, любчик, ченчик; --чичок: братчичок, гребінчичок, городчичок, зайчичок, синчичок, одинчичок; -ок (ькЪ, ЪкЪ): садок, пісок, чобіток, візок, лісок, пташок, бичок, дашок, будячок, сірничок, пастушок, гачок, кожушок; -очок (ЪкЪ): городочок, пісочок, синочок, місточок, млиночок, смуточок, хлібочок, голубочок; -ечок (ькЪ): беріжечок, вершечок, лужечок, лучечок, плащечок, поріжечок, пучечок, зятечок; -ик (икЪ, ік): во́зик, загоник, животик, янголик, коник, дощик, столик, королик, вівчарик, косарик, господарик, кучерик; -ичок: столичок, кораличок, кучеричок, метеличок, косільничок, орличок, орчичок, перстеничок, ремесничок; -ичечок: коничечок, полюбовничечок; -иченько: кониченько, льониченько, мельниченько, музиченько, невірниченько, човниченько, чарівниченько, чередниченько; -ич: панич, дідич; -ина: хлопчина, урядничина, писарина, студентина, чоловічина; -ко (ькЪ, ЪкЪ): татко, Левко, любко, Малко, Судко, Садко, Кривко, Глушко, Грицько, хвалько, крутько, сватко; -енько: козаченько, батенько, місяченько, кониченько, воріженько, татусенько, дідуненько; -ейко: батейко, коничейко, місячейко, дожджейко, неборейко, татунейко; -онько: батонько, гетьманонько, даронько, синонько, домонько, старостонько, соколонько, світонько, голубонько, морозонько, обідонько, родонько, сватонько; -ойко: лісойко, соколойко, домойко, сватойко (західньоукраїнське); -ечко: батечко, ненечко, дядечко; -очко: лебедочко, нелюбочко, боярочко, батіночко; -цьо: кумцьо, синцьо, татцьо; -оцьо: синоцьо; -сь: Антось, Івась, кумась; -усь: татусь, дідусь, Петрусь, батусь; -сьо: Івасьо, Антосьо; -унь: дідунь, Грицунь; -усьо: синусьо, татусьо, дідусьо; -усуньо: татусуньо; -уньо: Івасуньо, синуньо, Петруньо, дідуньо, татуньо, братуньо, сватуньо; -унцуньо: (зах. укр.): татунцуньо.
б) Жіночого роду: -ка (праслов. Ъка, ька): голівка, ягідка, гірка, плитка, стрілка, рибка, десятка, хвилинка, любка, крамничка, зозулька, шабелька, тисячка, ручка, нічка, паличка, доріжка, бідка; -ечка: душечка, подружечка, річечка, петрушечка, бабусечка, мамунечка, унучечка; -енька: криниченька, пшениченька, зозуленька, свекрушенька, земленька, неділенька, ноженька, рученька, доленька, ніченька, річенька, вишенька, черешенька, подруженька, доченька, каліченька, унученька; -ейка: зазулейка, княжейка (західноукраїнське); -онька: головонька, розмовонька, зимонька, веснонька, дівчинонька, сусідонька, хустинонька, рибонька, трунонька, смертонька, сторононька, калинонька, дитинонька, ластівонька, корівонька; -ойка: дівойка, дівчинойка, бабойка, буковинойка (західноукраїнське); -очка: головочка, ягідочка, правдочка, десяточка, лавочка, матіночка, невісточка, сиріточка; -ця: церковця, кровця, Любця, Ганця; -иця: землиця, коровиця, сестриця, водиця; -ичка: сестричка, водичка, травичка, пшеничка, молодичка, теличка; -иченька: травиченька, криниченька, чарівниченька, водиченька, полюбовниченька, темниченька, молодиченька; -ичечка: травичечка, водичечка; -ина: дівчина, сиротина, спідничина, запаїцина, челядина, хатина, шапчина; -инка (інка): сорочинка, хатинка, дитинка, дівчинка, солонинка, матінка, п'ятінка; -инонька: хатинонька, хвилинонька, дівчинонька, дитинонька; -иночка: хатиночка, хвилиночка, дівчиночка; дитиночка; -уня: мамуня, бабуня, сеструня, Любуня; -унця: мамунця, бабунця, сеструнця; -унцуня: мамунцуня [Пор. пісню: Ой, мамуню, мамунцуню, який світ гіренький, як полюбить та й покине хлопець молоденький.]
(західньоукраїнське); -уся: мамуся, бабуся, Іруся, Ганнуся, Маруся, подуся; -усуня: мамусуня (західньоукраїнське).
в) Ніякого роду: -це: віконце (окЪн-це), колісце, перце, деревце, озерце, колінце, відерце; -ко (Ъко, ько): колінко, черевко, очко, личко, вушко, яблучко; -енько: серденько, оченько, личенько, лишенько, соненько, весіленько; -ейко: сонейко (західньоукраїнське) ; -ійко: кона́нійко; -ечко: літечко, ліжечко, сердечко, гніздечко, волосєчко, кубелечко, вушечко, містечко, яєчко, горечко; -ічко: сонічко (східнє: сонечко); -ячко: подвір’ячко, здоровлячко; -я (ьа, ѧт): теля, вовча, орля, кача, куря, котя, порося, ягня, дитя, хлоп'я, дівча, горня, збаня, паня́, бараня;      -ятко: серденятко, голуб'ятко, ластів'ятко, дитятко; -яточко: дитяточко, горняточко, немовляточко, рученяточко, ластів'яточко; -еня: каченя, левеня, цуценя, паненя, жиденя, бойченя (бойк-ен-ьа), гусеня, котеня.
(Далі буде).
Яворів
І. Велигорський.
 
