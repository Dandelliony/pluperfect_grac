Дописи Прихильників рідної мови.
Щире. Якось, Високоповажаний Пане Професоре, пройшло наше життя далеко від себе. Ніколи ми з Вами не приятелювали(хоч і не сварилися), тож певне Вам легше повірити в щирість моїх слів: таки справді Вас подивляємо! Бачимо, що й не ми самі. Але ж уявити собі не можемо, як будуть дивуватись Вашій працездатності ті прийдешні покоління, що, читаючи Вашого життєписа, довідаються про умови, в яких ви ведете Ваші праці! Коли б ці слова могли осушити бодай одну сльозу, що Ви їх мусите проливати відрами, то ми мали б велику сатисфакцію. Дай же, Боже, Вам здоров’я й запаси тієї невсипущої енергії та завзяття, за яке сучасники-патріоти кидають Вам під ноги колоди та ще й з колючками. Так має бути: хто творить, той має нагороду в самій своїй творчості. І мабуть та нагорода така велика, що здебільшого всі інші відпадають. В щирій приязні за обох нас В. Королів-Старий. 1938. 14.ХІ.

Праця „Рідної Мови“. Уже сьомий рік розпочинає РМ свою пробойову працю за створення для одного українського народу — однієї літературної мови, вимови та правопису. Праця тяжка, мозолиста й може не завжди належно оцінювана. Однак, коли призадумаємось над тим, що та велика ідея, що її взяла собі за ціль-мету РМ, була в нас довгі століття так дуже занедбувана, то тільки тоді зрозуміємо вагу й значення цього великого гасла, яке майже з кожної сторінки нашого місячника пробивається. Бож рідна мова — це один із найкращих жемчугів та скарбів, що ними наділив нас Всевишній. Кожен українець мусить пильнувати, щоб його рідна мова була якнайгарніша й якнайбагатша. А Вам припадає велика роля в мовному з’єднанні українців. Це вже не мала радість для Вас! Здається мені, що було б дуже добре, якщо б у кожному числі РМ була поміщувана принаймні одна — під кожним оглядом взірцева — стаття з літературними наголосами. 7.1.1939. Краків, о. М. Г.
До Його Магніфіценції Ректора Доктора Огієнка Івана в Варшаві. Управа Української Студентської Громади в Варшаві та Провід „Видавничо-Викладової Секції" при У. С. Г. в Варшаві складають Вашій Магніфіценції щиру подяку за виголошений в дні 20.ХІ. 1938 р. виклад на тему: „Розвій української літературної мови" та в дні 27.ХІ. 1938 р. на тему: „Найважніші питання української складні". Згадані виклади, що відбулися в рамцях курсу українознавства, тішилися великим зрозумінням та зацікавленням. Вони напевно причиняться до скорішої реалізації важного для української нації гасла: „Для однієї нації— одна літературна мова", що його видвигнув Ваша Магніфіценція. За Провід Видавничо-Викладової Секції Пеленський провідник, Пасічник секретар. За Управу У. С. Г. Васильбний голова, Ортинський секретар.

Лист з нагоди 20-тиліття відкриття Державного Українського Кам’янець-Подільсько-го Університету 22 жовтня 1918 р. Не сплю ніч... Пекельний біль розшарпав сон і мрії... Вже двадцять літ отак святкую найкращий день свого життя! Що дальший рік, то більш боліє голова та нижче хилиться від туги... Не за державністю тужу, — державність прийде, хоч може й не для нас, що пережили її вже раз. Терплю великий жаль до тих, що з поміччю сильних розшарпали мій край, здушили слово, скреслили школи, скарали на темряву українських дітей... Тепер, любуючи це славне діло, вони уразливо доказують відсталість та несвідомість українських селян. — Не доросли, мовляв!.. — Ще двадцять літ тому той самий селянин двигнув на свої плечі високий храм науки, з якою понісся дзвін по всіх кутках, забутих Богом і людьми — по селах, хуторах... скликаючи всю нашу молодь у свої подвої...
За двадцять літ... як вироби б вони! як би помножились в числі!... А що ж тепер? Де діти наші розійшлися?... О, вчаться всі... та тільки на чужій, а не своєю мовою... Хто де діставсь... Де Ви?... Усі ті, що будували дітям України їх рідні школи в рідній мові та на своїй землі?... 22 жовтня 1938 року. Ол. Пащенко.

Побажання. Дозвольте й мені приєднати свій голос чулої й гарячої подяки Вам за невтомну працю на українській ниві. Нехай Бог Милосердний утримає Вас при міцному здоров’ї на довгі літа, щоб Вам незабаром працювати в Престольному Києві над устійненням єдиноі соборної літературної мови. Щасти Боже! З.ХІ 1938. Буенос-Айрес, Аргентина. І. Андрущенко. 

 
