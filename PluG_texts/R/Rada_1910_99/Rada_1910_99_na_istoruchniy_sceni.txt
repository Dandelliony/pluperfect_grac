На історичній сцені.
Швидкою, прискореною ходою наближається кінець першої половини світової драми. Культурні країни всього світу з великою цікавістю, з великим спочуттям дивляться на цю драму і пильно стежать за розвоєм подій на історичній сцені, що протяглася від Петербургу аж до Гельсінгфорсу. На одному краї ції сцени стоїть гельсінгфорський сейм з заступників фінляндського народу, на другому — Державна Дума також з заступників і не одного, а великого числа народів, що входять в склад Російської держави. На однім боці свідомість своїх прав і одностайна, непохитна рішучість обороняти їх, а також щире бажання, як висловився Д. Мехелін, „знайти шлях до дружного, спільного життя « з усією державою, аби тільки „на цьому шляху не було нападів на право Фінляндії»;  на другім боці —хоч і неодностайний, а все ж рішучий замір зламати не раз в усяких державних актах запевнені права. Фінляндський сейм, стоючи на варті своєї конституції, не міг дати иншої відповіді, окрім тої, яку він дав. «Через те, що законопроект має на меті змінити в самому коріні основні фінляндські закони, а сейм не може сам зріктися права, яке йому належиться по закону, розглянути законопроекти в порядку законодавчому, то сейм вважає для себе неможливим подавати тільки свої міркування з приводу законопроекта» . Тим часом противна сторона не
хоче зважати на цю цілком лойяльну по формі і слушну своїм змістом резолюцію сейма. Думська комісія, що розглядала законопроект міністерства що до Фінляндії, повела справу так, що примусила опозіційних членів Думи зректися дальшої участи в засіданнях. Одностайність більшости комісії допоможе законопроектові незабаром дійти і до самої Думи. І молоде народне представництво російське опиниться у дуже трудному і небезпечному становищі. Ввесь час проводирі третьої Думи твердили й твердять, що на їхню долю випало важне завдання дати міць основам нового конституційного ладу в державі; тут же їм доведеться підкопувати ці основи. Третій Думі, розглядаючи законопроект про Фінляндію, прийдеться доводити, що касування автономії Фінляндії а ні трохи не йде наперекір праву, яке тепер істнуе... Але скасувати конституцію, запевнену в законах і довести, що скасування зроблено по закону і не суперечить йому,—це для народнього представництва значить, як сказав один фінляндський депутат в сеймі, „самому собі написати присуд смерти“.


