На оборону краси.
Останньою своєю постановою про те, щоб росташуватися краєвою виставою в Царському саду, київська міська дума закінчила цілу низку своїх безглуздих учинків що до міста. Краса Київа— це його сади, купи зеленого дерева, що надають йому своєрідну фізіономію. Знищте буйну рослинність —і од Київа нічого не лишиться оригинального; буде громада бездушних будинків, покриті порохом улиці, поганий брук, — одно слово, все те, що есть у кожному иншому місті. Душі ж, свого обличчя не стане... І от на цю душу Київа робить тепер замах злочинна рука „батьків міста"... Почалося це не з учорашнього дня. Років тому з десять, напр., вирубано великі, пишні дерева коло Золотої Брами й натомість поставлено огидний фонтан, до того ж і без води: стоїть собі величезна порожня, пилом припала миска і наочно показує турботи київської думи за „благоустройство города". Торік почали вже нищити й Царський сад, невідомо з яких причин порішивши будувати там громадську бібліотеку та прорізавши його ввдовш проїзжою дорогою. Торік звели і всю рослинність на Гоголівській вулиці, між иншим чудові тополі, тільки через те, що трамвайному товариству прийшла до голови безглузда примха покласти колію не по середині вулиці, а конче з боків... Можна б навести ще десятки фактів, коли київська дума в своїх піклуваннях про „благоустройство" не спинялась перед такими заходами, яким одно назвисько: варварство, безглуздя і вандальство. Але до такого ще й вона, здається, не доходила. Царський сад, над високою кручею коло Дніпра, це найкращий у Київі куточок, якому рівного рідко де можна знайти. Нам доводилось бачити багато на ввесь світ славних садів, напр. знамениті сади Боболі в Флоренції, але зовсім щиро можна сказати, що поетичний закуток старого Київа не подасться перед ними своєю природною красою. Ріжниця хиба в тому, що за кордоном красу природи бережно і любовно стереже і рука людини, а у нас... ми бачимо, що робиться у нас. За для мизерного прибутку, „за-для лакомства нещасного", що дасть в результаті ламаний шаг у міську касу, батьки міста наважились знищити красу Київа, оголити його старезні гори, лишивши їх сиротами по-над Дніпром... Вистава в Царському саду —це смерть для його. Треба тільки собі уявити, як можна поставити великі ятки поміж деревом, щоб одразу сказати — дерево пропаде. Частина пропаде зараз же під невблаганною сокирою будівничих, частина хирітиме ще довгі літа по тому, як про виставу й згадка загубиться. Але все одно — кінець-кінцем смерть деревам, смерть красі Київа... Ми вже маємо одну територію з-під вистави, коло Троїцького базару, і знаємо, що це значить. Тринадцять вже років світять обдертими дахами та облупленими боками пишні на одну годину будування і тільки серед ночі пожежами вряди-годи нагадувала про себе ця засмічена пустеля. І таку ж пустелю хотять зробити тепер з Царського саду і його на довгі літа прикрасити обдертими й облупленими будівлями, замісць свіжого зеленого дерева. Ми не знаємо нічого огиднішого від такого дикого вандальства. Часто нарікають на селян за те, що вони ніби то без жалю нищать „культурні гнізда", скоро до них допадуться. Але то темні люде, що не розуміють иноді, що творять, —до того ж вони мають і поважне виправдування: їм землі треба. Що ж за-для свого оправдання скажуть наші київські „культурні дикарі’’, які насмілились оце вбити душу Київа й замісць неї поставити — огидну миску для сухого фонтана з пороху та нікому непотрібні
ятки? На таке злочинство оправдання не може бути. По місцевих газетах і серед громадянства йде тепер досить жвава агитація за протест проти такого надзвичайного злочинства. І справді протестувати треба, — треба кричати, треба не попустити те, щоб засмітили своїми вигадками наш старий Київ оці дикі люде. Всі кияне повинні й мусять повстати на оборону свого добра громадського. Вони повинні примусити ,батьків міста" скасувати свою безглузду постанову, вони повинні взяти на бойкот і саму виставу, скоро комитет її почне руйновати Царський сад. На це мусить постачити сили, бо инакше не збутись нам сорому до віку, коли нас питатимуть, —а де ж поділася краса старого Київа? Що з неї зроблено? Що ми одказуватитеме на такі питання? Киянин.