Без межі.
Останнє засідання Державної Думи дало картину такого роспаду, якого трудно було сподіватись навіть од прославлених лицарів з правого боку. Пуришкевич, який ще на попередньому засіданні почав звичаєм своїм бешкетувати, тепер зовсім берега пустився. Ганебні слова злітали йому з уст, яких не чули ще навіть занадто терпеливі стіни Таврійського палацу. Не диво, що опозиції вже зовсім терпець увірвався і вона счинила обструкцію, в результаті якої виключено аж сім депутатів на більше чи менше число засіданнів. А виноватець усієї завірюхи кінчає свою промову, хоч за криком її й не чути було, і сходячи з „високої трибуни" з пихою кидає писаний текст стенографисткам...
 Пуришкевичам вільно все казати, вільно закидати багнюкою все і всіх, що і кого схочуть. І протестувати проти цього дарма. Соромицька атмосфера глибоко роскорінилася в Думі і страшенною іронією бренять оті умовні вирази, як „висока трибуна", „високе зібрання". З „високої трибуни" лунають слова, яких не дозволить собі ніяка путяща людина промовити, а „високе зібрання" вживає кар на тих людей, що не можуть слухати ганебних виразів, не можуть стерпіти одвертого глузування над людською честю й розумом. Коли доводиться торкатись думської атмосфери, то часто говориться, що вже, мовляв, край — останню межу перейдено і далі йти нікуди. І згодом мусиш з соромом признатися, що немає жадних меж для розбещеної фантазії і знаходяться їй усе нові й нові шляхи. 
Далі йти нікуди, — хотілося б сказати і з приводу останніх подій у Думі, але навчені досвідом, ми цього не скажемо. Пуришкевичі знайдуть куди йти, щоб до краю здискредитувати Думу, їхньої вигадливости на це постачить, бо й кінця-краю їй не видко. З другого боку вірні спільники думських скандалмейстрів зуміють заткнути рота всякому, хто схоче протестувати проти таких учинків. Октябристи, що давно вже скинули рукавички в своїх відносинах до опозиції, не дозволять спинити їхнього „буйного товариша". Вони, бачте, „волю слова" обороняють... 
Тим шляхом, що обібрали собі праві з октябристами, очевидно можна ще йти та йти. Можна всю опозицію виключити, можна й зовсім навіть позбавити їх депутатських мандатів. Усе можна Пуришкевичам. Але хоч би що вони робили, а їхній пісні кінець прийде. Він може навіть ближчий, ніж самі переможці в своєму засліпленні думають...
