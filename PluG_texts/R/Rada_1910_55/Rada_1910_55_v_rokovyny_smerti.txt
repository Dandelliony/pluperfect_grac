В роковини смерти В. Б. Антоновича.
Торік, в перші роковини смерти В. Б. Антоновича, ми зробили посильну спробу змалювати постать покійного нашого історіка і громадянського діяча при світлі його автобіографії, та історії. Малюючи постать В. Б. Антоновича, ми в загальних рисах простежили за тим рухом, що з початку XIX ст. прокинувся серед польсько-шляхецького громадянства і під час 60-х років набув собі призвіще „хлопоманії". Тепер з нагоди нових роковин смерти В. Б., ми намірилися зняти розмову про ті наслідки, що мав вчинок покійного історіка і всього того гурту, на чолі якого він стояв.
 „Хлопоманський" рух, в тій формі, яку він прибрав собі в 60-х роках, треба вважати за цілком природний і розумний кінець розвою і зросту соціяльно-політичних, гуманітарних ідей, що прокинулися з початком XIX віку серед українсько-польськ. шляхти, розвою і зросту демократичної свідомости і романтичного народолюбства. Спочатку ці гуманітарні ідеї, як ми бачили й знаємо, це романтичне народолюбство і демократична свідомість виявилися в науці, — найбільше в етнографії та потроху в історії, як от в працях Ходаковського, Вацлава з Олеска то що; а потім—в літературі, в поезіях та белетристичних творах Мальчевського,
 Б. Залєськаго, Гощинського, Словацького, Чайковського, Падури, Грабовського та инших. Від науки та літератури народолюбним думкам треба було зробити дальший ступінь —до політики та громадянських відносин. І цей ступінь зробила українсько-шляхецька молодь на чолі з небіжчиком Антоновичем. На перший погляд може кому вдатися, що зробити такий, цілком природний і розумний один ступінь —річ зовсім легка, бо за для його, мов, підготовила ґрунт вся попередня історія. М. П. Драгоманов, в своїй статі „Восточная политика Германіи и об русенье", згадуючи про литовсько=польський і польсько-український рух в польській науці й літературі та їх значіння, каже, що на його думку „обращенье польскихъ историковъ и поэтовъ отъ Польши къ ЛитвЬ, Руси, УкрайнЬ, было уже началомъ „литовскаго и украинскаго сепаратизма" отъ Польши“. Дарма, що це „обращеніе“ до „хлопа" було аристократичне, проте воно мало в собі вже те зерно, з якого виріс ідейний демократичний рух 60-х років. В другій своїй праці „Историческая Польща и великорусская демократія" Драгоманов подає доволі яскравий факт, що як найкраще потвержує його думку про „сепаратизм" Литви, Білорусі й Руси від Польщі.
Всю громаду студентів університету у Київі в 60-х роках поділено було на п'ять гмін, що звалися так: Корона, Литва, Волинь, Поділля і Україна. Громадяне трьох останніх гмін инакше себе не звали як „ русинами" і за найперше і найголовніше завдання своє вважали працю для простого народу, од якого вони не хотіли нічим відріжнятися. Перед повстанням Польщі громадяне всіх п'яти гмін зійшлися на нараду. Депутат Корони, промовляючи, сказав, що Корона повинна заправляти всим і давати всьому лад, а Русь та Литва повинні її слухати і їй коритися. Ця промова сильно обурила делегатів з Литви й України, і один з їх гостро одказав депутатові від Корони, що як що й инші короняжі однакової думки з промовником, то в такім разі Україна-Русь не хоче мати з Короною нічого спільного і не подасть руки помочі тим, хто хоче панувати над рівними! В цьому факті яскраво виявився вже політичний „сепаратизм" від Польщі; а як що зважити на ту критичну добу і на ті обставини, за яких він трапився, то инакше як многознаменним його назвати не можна. Молоде покоління польсько-української, білоруської й литовської шляхти розуміє й почуває, що воно більше й міцніше звязане з країною, в якій родилося і людом, серед якого зросло, ніж з Варшавою і взагалі з Короною і короняжами, і нахваляється відступитися від Корони, як що тільки вона намагатиметься верховодити й панувати. Навряд такий рішучий протест і таку гостру нахвалку викликав самий тільки один факт намагання до верховодіння й панування. Дійсна причина цього протесту видимо знаходилася десь глибше. Вона крилася в заплутаному клубкові взаємних відносин польської шляхти на Вкраїні, Білорусі й Литві і місцевого корінного українського, білоруського й литовського люду. Клубок цей намотувався і заплутувався в продовж кількох сот літ та до того ще й не з однакових ниток,не однакової масти й неоднакової міці. 
В йому попереплутувалися питання: національні, релігійні, соціяльно-економичні й політичні. Робота українских, білоруських та литовських письменників й істориків польської школи хоч і була „першим ступенем до сепаратизму від Польщі", ( але цей ступінь міг піти у такий бік, що той історичний клубок, про який у нас йде мова, од того може ще дужче тілько заплутався б. Річ у тім, що хоч польська школа письменників й нахиляла шляхецтво до простого народу, хоч вона не тілько викликала людяні почуття в серці шляхтича до „хлопа", а наводила її на стежку де-якої практичної роботи на користь „хлопа", про те в цьому народолюбстві було й зерно небезпеки для місцевого корінного люду. Не вважаючи на свої народолюбні думки, ця поступова частка польсько - шляхецького громадянства все ж таки вважала себе за поляків, а на всю країну — Литву, Білорусь і Вкраїну дивилася, як на частку колишньої Польщі. На превелике диво за польську країну зважали названі землі і поступові росіяне, тодішні публіцисти й політики. Натурально, що „опікуючись хлопом", „хлопомани" з поляків хотя-нехотя навертали б цього „хлопа“ на польщизну.. а вкупі з нею і на католицтво. І як би демократизм серед польської шляхти прокинувся не так пізно, а далеко раніш та широкою течією захопив би не малий гурток людей і пішов би певною ходою, то наробив би великої шкода справі національного відродження місцевого корінного люду. Він би виссав останні соки з його, позбавив би його й тії решти національної інтелігенції, що знайшла в собі силу озватися від імени українського народу в 60 роках. Та тілько що загал польської шляхти не так то легко переймався народолюбними думками. А тимчасом народилася вже, переважно на лівому боці Дніпра, свідома українська інтелігенція, залунав могутній голос Шевченкової музи і для українського народа блиснула зоря національного відродження. Під цей саме час цілий гурт людей молодого покоління, поляків з роду, на чолі з покійним Антоновичем, голосно, на ввесь світ, кажуть, що Україна —не Польща, і що вони не поляки, а сини українського народу і на його користь будуть працювати — одно слово сказали те саме, що одказав Костомаров у відповідь Падалиці та Духинському; „Нащо ви, ляхи, принесли нам ці цяцьки? Маєте собі свою Польщу, а нам наша Україна останеться!"
Проказане устами польсько-української молоді громом прокотилося по всій українській землі, залунало далеко за межами її і наробило багато шуму. Заява гурта польського молодого покоління на Вкраїні, що Україна не Польща, що люд, який заселив цю землю, є український люд і що українське панство мусить і повинно повернутися до свого народу, як що не хоче бути тілько плантатором, ця заява поклала певний початок росплутуванню історичного клубка взаємних відносин двох націй на українській землі, польської та української, а вкупі з цим і двох соціальних шарів,— верхнього, пануючого, знову-ж таки — поляків і спіднього, підлеглого й поневоленого — українського люду. Цею заявою виразно й рішуче розвязувалося питання про етнографичні межі Польщі і про національність люду, що заселює Вкраїну. З такого рішення самі собою випливали вже, як цілком природні, й инші відповіді на всі питання, що стоять в органичному звявку з питанням про національність, —на питання культури: про мову, школу, церкву і т. ин. Все це повинно було стати українським. Така одповідь ставила перед українською інтелігенцією рішучі культурні завдання, накладала на неї певні обов'язки до корінного люду на Вкраїні. Вчинок В, А. Антоновича, як і всеї його громади разом з цим був рішучим ступнем до порішення споконвічних питаннів соціяльних. Польське громадянство на Вкраїні, не виключаючи навіть й тих людей,; що виховувалися під виливом польсько-української літературної школи і були переняті любовю до України, | зовсім не мало на думці не то що перебудовувати соціальний лад на Вкраїні, а навіть хоч сяк-так полагодити й підлатати його. Наскілько воно далеке було від думок про полагодження соціальних відносин на Вкраїні, видко по тому, що готуючись до повстання і закликаючи до його простий народ на Вкраїні, польська шляхта навіть не догадалася поманити хоч на словах цей простий люд обіцянками кращого соціяльного ладу. На прапорі повстанців що до цього питання було порожнє місце.
Нова ж течія, на чолі якої стояв покійний Антонович, піднімаючи свій прапор виразно написала на йому заклик до праці коло перебудовання соціяльних відносин на Вкраїні. В цьому пункті, йдучи наперекір загальній течії, вона навіть перейшла, як то кажуть, через край, вона зацурала, як єсть, усяку політику і геть відкинула її на бік. За це цурання політики не мало дорікали народолюбцям цієї течії, але треба зважати на обставини того часу, за яких все діялося. Політичні думки на правобічній Україні ширилися в тій формі, у яку їх прибрала польська шляхта, котра готувалася до повстання. Поділяти такі думки і пристати на їх представники тієї течії народолюбства, на чолі якої стояв В. Б. Антонович, видима річ, не могли. Польська ж шляхта, лиха на цей гурт, за „зрадництво“, як її вона називала вчинок Антоновича, засипала уряд невгаваючими доносами, лякаючи його новим повстанням гайдамаків; з другого ж боку російський уряд під той час якраз ніби цілком щиро й рішуче став на стежку соціяльних реформ, а надто на правобічній Україні. Ця соціальна політика урядова не могла не викликати до себе спочуття серед нової течії української молоді, що сама написала на своєму прапорі поперед усього полагодження соціяльно-економичних відносин. Натурально, що вона намагалася використати добру годину як найкраще. І через це, щоб їй ніщо не стояло на заваді, рішуче зацурала всяку політику. Таким чином та перевага, яку надавав В. Б. Антонович вкупі з своїми товаришами — однодумцями культурним та соціяльним змаганням була цілком природною і мала велике значіння як для польсько-шляхетського громадянства з поміж якого вийшов сам провідник гурту, так і для української тодішньої і будущої інтелігенції на Вкраїні. В. Б. Антонович в своїй відомій „ИсповЇди" сказав: „НадЬюсь также, что со временемъ среди польскаго шляхетскаго общества, живущаго на УкраинЬ, поворотъ къ народу и сознаніе необходимости трудиться на его пользу раньще или позже станетъ нравственною потребностью не только отдЬльныхъ лицъ, какъ теперь, а вообще всЬхъ, кто въ силахъ обсудить своє положеніе и свои обязанности и не предпочтеть мечты насущному, вызванному собетвеннной совЬстью дЬлу"
 Мало не півстоліття проминуло з того часу, як покійний Антонович висловлював свої надії. Чи справдилися ж вони? Чи зрозуміло польсько-шляхетське громадянство своє становище на Вкраїні і свої обовязки до українського народу і чи покликало воно себе на суд перед власною совістю, як зробив це у свій час В. Б. Антонович з своїми товаришами? Справа національного нашого відродження показує, що покійний історик не помилився в своїх сподіванках. Та ідейна течія серед українських поляків, представником якої був Антонович, не припинилася і не замерла. Як тільки повіяло новим та свіжим духом, вона виявилася і загомоніла. Серед теперішньої поступової шляхти чимало вже знаходиться людей, від імени яких молодий історик д, В. Липінський в своїй брошюрі „Шляхта на Україні", заявив, що вони сміливо підіймають прапор батьків своїх і визнають себе за українців. Нове, молоде покоління польської шляхти на Вкраїні, так само як і його духовні батьки у свій час, поставило тепер себе перед судом своєї совісти і голосно, на увесь світ сказало: „Ми, тутешня шляхта, і тілом і душею українська, що поляками тільки з культури шляхетської та традицій булисьмо, тепер, коли та культура шляхетська в Польщі замірає, коли панство польське тут счезає, ми мусимо вибірать між сьогочасною польськістью і нашим народом, що відроджується... Без повороту гине тип поляка „gente Ruthenus", гине з романтичним Вернигорою і инший реальний, живий Вернигора заступав його місце 44 . Вернигора цей —„український люд, що з мертвих воскрес і будує тепер свою будучність" . 
До спільної праці з цим людом і стають люде молодого покоління польської шляхти на Вкраїні. Ф. Матушевський.
