Неологізми Йосипа Лозинського з половини XIX. сторіччя.
1. Вступ.В добі, коли творилася наша літературна мова в Галичині, на досвітку нашого національно-літературного відродження, важко було писати тодішнім нашим письменникам і ученим. З одного боку прихильникам чисто-народньої мови не легко було орудувати цією мовою, як було треба слів інтелігентських, наукових, тому теж і вони, при недостачі власних слів із цієї ділянки, нераз і проти своєї волі, зверталися за поміччю до церковщини (мови церковних книг), російщини чи польської мови. Але видатніші одиниці вибирали важчий, хоч певніший шлях, а саме: самі творили нові слова від коренів нашої мови, або перетворювали чужі слова на український лад. Із цього боку цікава постать одного з перших наших мовознавців і граматиків та вчених у Галичині о. Йосипа Лозинського 1 [Це галицький священик, письменник і учений, мовознавець, етнограф, публіцист, автор першої етнографічної збірки „Ruskoje Wesile“ (1836) і граматики української мови, виданої по-польськи в Перемишлі в 1846. р.],
що один із перших зрозумів значення народньої мови та став просто фанатиком її й уживав її безкомпромісово, ідентифікуючи її наскрізь із літературною нашою мовою. І маючи великий хист та люблячи оригінальність, перший у нас на більшу міру почав творити нові слова там, де народня мова не вистачала.
І читаючи тепер його твори, можемо справді подивляти його сміливість, оригінальність та бистрість і легкість у творенні неологізмів, що в його часах були справді великою мовною сенсацією, тим то й не любили його тодішні книжники, як Йосип Левицький і інші.
2. Справжні неологізми.
Насамперед розгляну справжні неологізми Йосипа Лозинського, що дійсно їх він сам витворив, хоч деякі з них тепер уже не відчуваємо як новотвори: недужниця 1 [Цитую для скороту сторінки брошурки о. Йосипа Лозинського „Житъе Іоанна Снѣгурского“, Львів 1851. стр. 46. мал. 8°] 10 — шпиталь; годиновказ 37 — годинник, далекоглядня 37 — лорнетка 2 [Так перекладав він слово „perspektywa“, вжите в заповіті єписк. І. Снігурського. Потім уживано в Галичині слова „далекогляд" на означення телескопа]; казати 11 — проповідати; казатель 22, 23, 38 — проповідник (пор. в Україні казання — проповідь), жалобний віз 34 — караван, поволока трумни 36 — покриття, оббиття (поль. powłoka); предпосуваньє (правд віри) 13 — посування наперед, ширення; радник 10 замість загально тоді й тепер ще подекуди вживаного совітник; пастирське рядованьє 12 — управа, керування; ря-дитель 45 — управитель, завідувач; Родство 32 — Різдво з церк. Рождество; ріст 3 [Це скоріш говіркове слово; у „Словарі“ Б. Грінченка значить воно „лихва", але без подання околиці] 24 — процент, а в інших місцях (26, 41) уживає автор слова „відсоток“, може з польського odsetek; смольне світло 35 — смолоскип, смоляник, факел; товарѣшеньє музики 35 — супровід, акомпаньямент. З цих усіх слів прийнялось тільки слово „радник“, інші не прийнялись, бо були занадто сміливі на свій час, а подруге, — мали деякі недостачі, напр. були задовгі (годиновказ), або помилково складені, напр. недужниця зам. недужня, казатель зам. казальник. Цікаве, що Й. Лозинський вживає теж і т. зв. посередніх слів, що очевидно мали бути неначе перехідні між народніми й церковними, напр. Рідство = Різдво, або надіватися 32 посереднє між народнім сподіватися та книжнім надіятися.
3.	Слова-переклади.
При цих нових словах наш мовознавець неначе відчував їх новість і незвичайність, тому теж при деяких подавав у дужках їх загально вживане й відоме значення міжнародніми словами або польськими. Ще частіше й послідовно робить він це при словах, що є переклади чужих слів, головно т. зв. міжнародніх латинського походження, що їх за польським зразком так часто вживали в Галичині й ще досі вживають.
В такі переклади чужих слів любили тоді бавитися тодішні книжники, як про це свідчить м. і. жахливе для нас тепер слово „сіменище“, що означує семінарію (сѣмя — насіння, подібно, як із латинського semen — насіння повстало слово seminarium). Любили це й пізніші москвофіли й творили жахливі слова, що вже давно забулись, напр. собственноручіе — власноручний підпис, чадолюбець і ін. (Ю. Желеховскій: Іоаннь Снѣгурскій, Львів 1894, ст. 96, 49). Тому теж називаю цю групу „слова-переклади“, що становлять неначе вступ до неологізмів, хоч деякі з них зовсім влучні, бо виходять із народньої основи, інші знову важкі й незграбні, бо в них переважає церковщина, цебто панівна тоді складовина літературної галицької мови. Подаю їх у поабетному порядку, здебільш у сучасній транскрипції, а тільки часом у тодішньому правопису: благоузнати 1 [Слово церковно-книжне, тому зазначую скоротом церк., інші скороти: нар. = народнє. Як дуже любить Й. Л. складені слова, про це пізніше згадую окремо] 16 — апробувати, затвердити; без судового вдаваня ся — без судової інтервенції (посередництва); виноградъ Хрістовъ 32 — перекл. церковн. вертоградъ, частіш вживають у нас у цьому значенні винниця, сад; годованець 9 (нар.) — вихованець семінарії, перекл. латинського alumnus, що його перекладали в нас словом „питомець“ і його ще й досі вживають; голосова музика 39 —	вокальна; Дворова Комісія — Надворна, Двірська (нім. Hofkommission); запомога 42 (нар.) — стипендія; краяння 45 — секція (тіла); крилос, крилошальний 26, 38 — капітула, капітульний, як тепер загально вживають; надгорода 38 —	ремунерація, гал. винагорода, окрема заплата; оглядини в 2 значеннях: візитація (канонічні о. 25) і візита, відвідини (31); острії ізпити 10 — стислі іспити, (по лат. examina rigorosa 2 [Так називають іще й досі по всіх европ. університетах (крім Росії) іспити для одержання ступеня доктора]); періодійні писма 44, часові 25 — періодики, часописи й журнали; покаянними трудячійся 38 — сповідник, тодішнє поль. penitencyariusz; посвящати (церкву) — консекрувати ; почести 26 — гонорарі, грошеві заплати письменникам і вченим; превосходна клясса 8 — лат. eminentia, пізніше галицьке „відзначення“, в Україні „п’ятка“ (рос. пятерка), цебто найкраща оцінка успіхів у науці; приладженьє 35 —	катафальк; присуджувати 37 — записувати в заповіті (поль. legować); публичний розговір 10 — диспут; розвязаньє 9 — постанова, ухвала, переклад слова „резолюція“; сотрудник 10 — перекл. лат. слова „кооператор“; тимчасово 42 —	перекл. поль. провізорично; тѣло учителей 15 — учительський збір, склад; у цьому значенні вживає він іще слова „грозда“ 46, що є в рос. і старосл. мові (гроздъ), а вжив його словотворець, щоб дослівно перекласти поль. слово „grono“, гал. гроно(книжне), а грозно — народнє закарпатське (див. Грінченко s. v.); убѣгаючійся 38 — кандидат, старальник, з поль. „ubiegający się“; умерщвляти 41 — дослівно перекл. слово амортизувати, уневажнювати; фільварок 30 автор передає додатковим словом „футор“ (хутір).
4. Чужі слова.
А все таки зовсім обійтися без чужих слів було важко, тому теж і в такого сміливого мовного новатора, як Й. Лозинський, маємо їх багато. Цікаві вони тим, що деякі з них виступають у зовсім чужій шаті, зовсім незукраїнізовані, як гимназіюмъ 7 — гімназія, инструктор 7 — домашній учитель; стипендіюмъ 8, семенаріюмъ 25, інші в польському вигляді: фундуш 8, а деякі легко змінені, неначе на народній лад, як: губернантка 30 — гувернантка, домашня вчителька, виховниця, Іовілей 31 — ювілей, вкінці холера 32.
5. Складені слова.
Вони були тоді дуже улюблені й широко вживані, бо зразки їх подавали церковна й російська мова. Тоді теж були поширені такі складені слова, що їх дослівно перекладано з чужих слів, як книгохранилище — бібліотека, любомудріє  — філософія й ін. На лад цих слів створив Й. Лозинський слово всеучилище 9, 26 — університет (пор. поль. слово „wszechnica“, тепер досить часто вживане), або мудролюбіє 8, що є перевернення згаданого вже слова любомудріє; подібне теж добродѣланіє 32 — добрий учинок, а на польський лад створив слово „вѣчнотрвалый“ 36 — вічно тривкий, поль. wiecznotrwały [1	Пор. крвавый — кривавий у книжці „Лѣрвакъ зъ надъ Сяна“ з 1852. р., ст. 12, трвожливо — тривожно ст. 16].
Вже краще складені слова: книгосбір 6 — тепер книгозбірня, бібліотека, краіопис 2 [Подібний галицький новотвір „землепис“ — географія не втримався] 25 — опис країни або країн; книгопечатня 26 —	друкарня. Останнє слово в простому виді „печатня“ затрималося в Галичині аж до післявоєнних років і тільки недавно зникло.
6. Церковні й російські слова.
       Легко зрозуміти, що церковний словарний елемент не міг ще тоді безслідно пропасти, бо він тоді загально панував і мав перевагу, тому теж видно його і в Й. Лозинського, але в меншій мірі, ніж у тодішніх письменницьких колах, бо церковних слів уживав він з-за недостачі наших власних слів, подруге, він теж творив нові слова при допомозі церковних елементів, як напр. „возваніє“ 31 — звання, фах (рос. воззваніе — заклик, відозва) або згадане вже слово „надіватися“. Загально вживане церковне слово, неначе церковний термін, це пѣніє 34 — спів, а головно церковний спів 3 [Ще в 1890-их роках уживали цього слова в укр. гімназіях у цьому значенні. Пор. Михайло Дуркот: 3 юних днів... Звідомлення Виділу Кружка Родичів при Держ. Гімн, з укр. мовою навчання в Перемишлі за 1935/36. р. ст. 104]. Інші творили незаступний тоді лексикальний засіб церковно-російського джерела, а саме: содѣйствовати 32 —	брати участь (російське); присутствіє 33 — присутність; всеобщій 37 — загальний; путешествіє 45 — подорож, увещественіє 4 [З рос. вещество = матерія, річ; по-російськи це слово звучить „осуществленіе“] 45 — здійснення, зреалізування; искуство 25 — штука, мистецтво.
Деякі з цих слів уживано без сумніву тому, що дуже різняться від польських і могли тоді видаватись суто українськими, як це можна нераз завважити й тепер.
7. Слова говіркові й інші.
Чисто народній елемент у Й. Л. дуже великий, бо він народню мову дуже любив і цінив. Говірковість бачимо в нього більше в формах, але є вона теж і в лексиці, напр. суто перемиське слово „стріж“ 44 — сторож (пор. перемиське слово „старіство“ — староство); візниця 44 — візник; тямити 45 — пам’ятати, що в Україні мав значення „розуміти“ (пор. „Словарь“ Б. Грінченка том IV. ст. 302; Проф. І. Огієнко: Словник місцевих слів, ст. 107). Є теж і слова з В. України, безумовний слід начитання автора в наддніпрянських творах, напр. „домовина“, невідоме в Галичині, бо тут уживають замість нього: трумна, трумло, деревище й ін. Полонізми трапляються теж, але їх, порівнююче, менше. Коли Й. Л. уживав їх, то рівночасно пробував подати щось окреме, неначе на своє оправдання, так, напр., уживаючи слова „знакомитий“ 27 (поль. znakomity) додає в дужках „вѣдличный“ (з рос. „отличний“), що в тім виді проіснувало в Галичині аж до світової війни, а саме в значенні „найкращий“ (успіх у науці) 1 [Інші полонізми, як працовитий — працьовитий, обрядок — обряд (поль. obrządek) не разять].
8. Словотворення.
а) Іменники. Найбільш уживано тоді ненароднього наростка -тель 2 [Про слова з цим наростком у сучасній літературній мові писав я у своїй праці „Неологізми в сучасній українській літературній мові“. Жовква 1936, ст. 32-34. — У першому перемиському альманаху „Лѣрвакъ зъ надъ Сяна“ (1852) маємо багато слів із цим наростком, як ось: доводитель 107 — вождь, просвітитель VI — просвітник, сочинитель II — автор, ревнитель 67 — ентузіаст, правитель 105, собиратель IX], тому є він теж у словах Й. Л-ого в варіянтах -атель, -итель, а саме: завідатель, надзиратель, предсідатель, писатель, сочинитель, предстоятель 40 — начальник, слышатель Богословія 13 — слухач, студент, рядитель 45, казатель 22, любитель наук 26. Хоч тепер уже не творять у нас слів із нар. -тель, а все таки із поданих тут ще й досі вживають у Галичині в більшій, чи меншій мірі аж 5 слів. У зв'язку з наростком -тель творив Й. Л-ий теж і слова похідні від цих слів, напр. „дѣятельность“ 33 — діяльність. Ненародні теж, бо при допомозі церковно-російського наростка утворені слова на -ичество, -ительство, як: священничество 32 — духовенство, Превозходительство 28 (рос.), Владычество 15, одначе побіч цього є й народне слово Владицтво 17. На лад слова „священник“ пише Й. Л-ий ученник 15.
       б) Прикметники. Тут переважають уже народні, чисто українські наростки, а саме: -ний, рідко -альний, у чужих словах -ійний, як ось: богословний (краще, ніж теперішнє богословський), владичний (палата 15) зам. теперішнього владичий, погребний 45 — похоронний, искусный учитель 16 — фаховий, мистецький, від рос. слова искуство 25 — мистецтво, майстерство; крилошальний 26, 38 — капітульний, а в чужих словах: філософійний — тепер. філософічний, філософський 1 [Проф. І. Огієнко вважає за правильну форму філософський із давнього филосфкский. Пор. Український Стилістичний Словник, Львів 1924. ст. 436.], періодійний, анатомійний 45 — періодичний, анатомічний. Останні 3 чужі слові різняться тим від тепер уживаних, що Й. Л. творив їх безпосередньо від чужих іменників (анатомія й ін.), а ми взяли наросток -ічний від чужих прикметників, латинських у вигляді: philosophicus, periodicus і т. ін. З чужих наростків зазначу тут нар. -ческій у слові „священническій“, але побіч цього вживав Й. Л. частіше правильного „священничій" 37, 40. З оригінальних прикметникових новотворів зазначую ось ці: мѣсткій 15, предмѣсткій 34 — міський, передміський, а вкінці прикметник посередньої формації, а саме дійственний — дійсний, утворене від російського дѣйствительный.
в) Дієслова: Замість приростка про- вживає Й. Л. пере-, що дає дивоглядні слова: перемовити 15 — промовити. Цікаве теж слово народньої етимологічної будови: ущастливити 30 — ущасливити, й віддієслівний іменник на польський лад: перевѣтренъє ся 31.
Перемишль.	Євген Грицак.
             
