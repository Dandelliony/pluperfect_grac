М. Максимович про український правопис.
Останнього дня грудня р. 1840-го написав відомий учений М. Максимович своє новорічне привітання Основ'яненкові, яким закінчив свій досить розсяглий лист-розвідку на теми українського правопису. Скоро мине 100 літ з того часу, а ось і до сьогодні ці міркування М. Максимовича не втратили свого інтересу та навіть придбали ще більше значення, якщо думати про історичне освітлення розвитку нашої мови та її правопису.
Допис М. Максимовича, як то він і сам зазначає, був викликаний Основ'яненковими закликами висловитися в справах українського правопису, що був, між іншим, і в п’ятій книзі „Маяка“. На цю статтю власне й відповів М. Максимович. [О правописаніи Малороссійскаго языка.
Письмо къ Основьяненку. „Кіевлянинъ 1941 г.“ Київ. 1841, сс.. 153-180].
Він спирає свої твердження на традиційність грамоти українського народу, шукає доказів у письмі, яким були писані гетьманські універсали, писання духовних осіб, судові документи тощо та рішуче виступає проти свавільности сучасних йому письменників. На думку М. Максимовича правопис кожної мови, хоч і дуже підлягає впливам часовим, але в основі своїй має розвиватися згідно традицій старовинної письменности народу та мусить заховувати все те, що вже освячене звичним, віковим уживанням. Зокрема наш правопис має, крім заховання історичної традиції, дбати ще про внутрішні, етимологічні закони мови, з узглядненням всіх її говірок від Карпатських гір до степу Задонського й берегів Кубані. Отже, — один правопис для всіх українців!
Після цих загальних вступних завваг Максимович переходить до розгляду окремих питань правопису. В першу чергу висловлює осудження »еропудовому ы«, яке українським словам бачится, мило, ходили, гуляти надавали несуразного й чужого виду: бачьыцця, мыло, ходылы, гуляты. Наша давня Київська Русь так не писала, твердить Максимович. Українці ніколи не „ерыжничали“ в такій мірі. Навпаки, встаровину часто-густо замість ы писали и, бож висловлювали ы завжди м’яко, як і всі інші південні слов’яни. Натомість північно-слов'янське ы з його твердим висловом проникає тільки в деякі області нашої мови та є надбане, наносне явище.
З тогочасних правописів Артемовського та Вагилевича, — Максимович більш прихиляється до цього останнього, а взагалі віддає багато уваги Котляревському, якого правопис „більш інших підходив до звичного й навіть належного правопису Малоросійського". Недостачу останнього добачує тільки в неясности щодо букви и, коли її висловлювати м’яко (і), а коли „остро“ — йи (сучасне ї).
Наслідуючи письмо XVIII. ст., Максимович приєднується до проєкту Основ'яненка зазначати особливим значком „остроту“, тобто м'якшення и в і, ї. Таким значком мала бути риска з точкою або дужка. З цієї нагоди Максимович нагадує, як він уже 13 літ тому (1827) почав відзначати „остре и“ особливим значком, та тому, що в друкарні не знайшлося потрібної літери, фактор Н. Басалаєв запропонував користатися французькою літерою и з accent circonflexe. Ось так випадково й об'явилося наше м’яке и в писаннях Максимовича в незвичній формі на французький лад (й). Назвав його Максимович „паєрчатим“, та, гадаючи, що вже іншої форми для того не знайдеться, закликав і Основ'яненка прийняти його за своє й поширювати в своїх творах.
Обговорюючи інші особливості правопису, яким писав Основ'яненко, Максимович не погоджується з уживанням й замість ѣ у всіх випадках та замість о та інших голосних, які вимовляються як і.
Про староукраїнське ѣ Максимович оповідає так Цю літеру наші предки пізнали з церковних книг, де вона зазначає той самий звук, що в „южнорусскихъ и нѣкоторыхъ другихъ Словенъ“ вимовляється як „Остре и“ (тобто і), а в „Великороссіянъ, Бѣлоруссовъ, Сербовъ“ — в тих само словах змінюється В „Остре е“.
Українці дуже добре розпізнавали ці дві літері, та ніколи не вживали ѣ замість е, але натомість часто ѣ замінювали на і, чому й писали іноді одну замісто однієї. Вимовляли її завжди як і (во вѣки вѣковъ, — во віки віків, або назви літер: віди, живіте, зіло, а не веди, живете, зело...; тому й прізвища: Квѣтка, Палѣй, Гордѣєнко, Забѣла, Свѣчка — Квітка, Палій, Гордієнко, Забіла, Свічка тощо).
Багато уваги присвячує М. Максимович і дуже поширеному вже в найдавніші часи серед українців звичаю вживати ѣ не тільки в багатьох церковнослов'янських словах згідно правопису цієї мови, але часто-густо й не відповідно до цього правопису, в словах, де вірно написати треба було б і (отже й). Ці випадки характерні ще й з іншого погляду. Вони доводять, як ідентично тоді розуміли і й ѣ. Так, часто писали чужі слова, як унѣверсалъ,, Домѣнѣканъ,, компанѣя, линѣя, баталѣя, конфѣрмація. Виразно це в прізвищах, як Савѣцкій, Ступнѣцкій, Гулянѣцкій, Рогозѣнскій й т. ін. І ім’я російського князя Голіцина писали Голѣцин. З прадавніх часів чернігівці писали своє місто Чернѣговъ,. Подібне й на закінченні слів при їх відміні: „моѣ дѣти“ читаємо в грамоті київського князя Мстислава Володимировича 1128 р., або в договорі Ігоровім „мечѣ своѣ“, або в грамотах Льва Даниловича „вѣчниѣ, будучиѣ, нашѣ“. Зустрічалося й „Украѣна“, а в універсалах гетьмана Самойловича (1672) „зъ особливоѣ своєѣ“ та (1673) „ректоровѣ, игуменовѣ“. В пам’ятці Видубицького манастиря, де „сѣчевѣе“ або запорозькі козаки вписували свій рід для згадування в молитвах, читаємо: „1752. Сентября 26. Родъ, Іоанна Гаркушѣ, козака куреня Тимошѣвского“.
Ці та інші приклади, що їх наводить Максимович, дають йому підставу для висновку, що українці з давніх давен вживали ѣ для зазначення звука і та робили так залюбки. А тому він висловлювався за заховання ѣ в українськім правопису при умові обмеження вживання ѣ за належними граматичними правилами.
Максимович наводить іще й інші літери, що вимовлялися як і, як то о (мой, попъ, пошовъ,, войско), у (за-мужъ) тощо. Він рахував за потрібне й їх заховати, як корінні голосівки, а щоб показати, що їх треба вимовляти як і (ї), придумав ставити наданими „паєрокъ“ (отже: â, ê, й, î, ô, у). [Буквы, означенныя паеркомъ — â, ê, й, î, ô, у, также букву ѣ, должно выговаривать, какъ острое и (йи); а букви и, і, ы должно произносить мягко, а не такъ твердо, какъ Великорусское ы”. Там само, ст. 172].
Йому здавалося, що від того читання стане зручніше, аніж від уживання фонетичного правопису, який вважав тяжким для вживання. Добачав він у своїй методі ще й ту вигоду, що українська мова наблизиться до інших слов’янських, чого не треба, мовляв, уникати.
Те, що поляки та чехи пишуть латинськими літерами та зазначають звук і тільки двома знаками: і та у, Максимович наводить, як „латинську азбучну скудоту“, що нам „не указъ, когда мы давно имѣемъ, свою богатую, Словенскую азбуку, свои вѣковыя привычки въ правописаніи“...
Максимович полемізує з Павловським, який у своїй Граматиці пішов дорогою фонетичної методи.
Обговорюючи вживання літери е, Максимович стоїть на тій позиціі, що прийнята й тепер: вимагає писання е й є. При цім посилається на „Дністрову Русалку“, в якій Вагилевич писав власне так. На цього ж автора посилається ще раз при міркуваннях щодо у, яке завів Вагилевич для в, коли воно вимовляється як напівголосне. Погоджуючись в основі з Вагилевичем, Максимович вважає за потрібне обмежити цю новоту на випадки, коли у дійсно скорочується в вимові (наприклад: „уже у насъ на Украйнѣ научились“), але не так, як то в Вагилевича всюди, де має бути в. Не погоджується Максимович і на заміну ы на и, а и на і та на викинення ъ.
Українське письмо пішло не тією дорогою, яку назначав М. Максимович, — фонетична підстава, всупереч запереченням, перемогла. Навпаки, штучні значки, що їх повидумував був Максимович, забуті. Однак не забуде їх наша наука, як не забуде й думок визначного вченого, що мають і будуть мати певну цікавість історичну та являють не абиякий матеріял для дослідників нашої мови.
Прага.	
Петро Зленко.
      
