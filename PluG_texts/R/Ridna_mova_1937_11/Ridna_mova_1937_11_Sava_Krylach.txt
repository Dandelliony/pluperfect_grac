Рукавиці й пальчатки
В серці України, обаполи Дніпра, — в Київщині, Чернігівщині та Полтавщині, переховалося серед нашого народу гарне слово, що його наша інтелігенція — підо впливом біднішої мови наших західніх сусідів — майже зовсім забула, та ні в мові ні в письмі не вживає, — це слово пальча́тки, що означує рукавиці з пятьма пальцями. Це гарне чисто українське слово, та варт було б його привернути до права бути вживаним у нашій літературній мові. Так досі називають по наших селах „панські пальчаті рукавиці“. В інтелігентській і літературній мові російській це слово збереглось і звучить воно „пєрчаткі“ (від слова „перст“ — палець). Воно переродилося з староруських „перстатиц“. В моїй родині слово „пальчатки“ вживалося й уживається не менш, як у чотирьох поколіннях: „пальчатки“ говорили мої дідусь із бабусею, мої батьки, я сам, і тепер говорять так само мої діти, й ніколи ми в тому не помиляємось, і ніколи не вживаємо на означення „пальчатих рукавиць" невідповідного слова „рукавички“.
Радість. Сава Крилач.
             
