Чешсько-німецький компроміс.
Так врешті після 2 1/2 річної сеймової обструкції з боку чешських німців дойшло до політичного чешсько-німецького компромісу, що має уможливити парляментарну працю чешського сейму, скликаного цісарським декретом на 30-го вересня (по нов. стилю).Нам не раз доводилось писати на сторінках „Ради" про чешсько-німецький конфлікт та про його суть. 
Тому обмежимося тут тільки загальною характеристикою цього конфлікту в звязку з останніми подіями. Чешсько-німецький конфлікт цілком випливае і є наслідком укладу національних відносин в австро-угорській державі. А саме-безглуздої тенденції австрійських німців до виключного панування у Ціслейтанії та до трактування її, як „искони" німецького краю.В Чехах, де національна емансіпація чешського народу зробила за останні півстоліття незвичайний поступ, а германизація краю зараз цілком належить до часів минулих, оці заборчі тенденції чешських німців, які ще й досі у своїй більшости нехтують права чехів на самостійну, національну культуру, — зустріли категоричний відбой.Згодом й чешські німці побачили та переконались, що їх мрії про панування у всьому чешському краї належать до сфери утопій.Тоді вони висунули на перший плян ідею территоріяльного поділу Чехії на дві самостійні частини: німецьку та чешську. Але чехи не згоджуються на це, а саме тому, що з етнографичного боку такий поділ майже неможливий; бо крім суцільних національних областей (чешської та німецької) —у Чехії є райони з мішаною людністю, не кажучи вже про більші чи менші національні гнізда на цій території.Тому для чехів є таке палюче питання т. зв. „меншин", се б то чешських осель на німецькій території Чех. 
Робітнича еміграція, наслідком економичних причин та стосунків у чешському краю, дуже причиняється до загострення цього останього питання.Коли не можна було досягти чешсько-німецького modus vivendi, власне через перебільшені претензії чешських німців, то останні вжили дуже радикального способу — змусити чехів до признання своїх „національних" постулятів.Цим способом була сеймова обструкція, що не допускала пражський сейм до нормальної праці. Але німці дуже помилились у своїх сподіванках. Вони забули, що економична та промислова руйнація краю, яко наслідок цеї їх обструкції, своїм тягарем пригнітить не тільки чехів, а й німецьку людність Чехії.Так після 2 1/2 рокової сеймової бездіяльности довелось знову шукати розумних умов та підстав для чешсько-німецького modus vivendi, на разі та передовсім на ґрунті пражського сейму. Треба було з огляду на критичний стан краю вернути можливість діяльности цеї інституції.Це власне сталося на празькій конференції парляментарних комісій обох народів, яка відбулася 20 вересня. Як відомо з газет, досягнуто згоди принаймні з формального боку. Чешські німці згодились на порядок для празького сейму, запропонований чехами, (який досі відкидали).Таким чином на першому плані цього порядку дня стануть біжучі фінансові та адміністративні питання, а доперше після цього — німецька пропозиція — зміни адміністративної організації королівства чешського, у якому виложені мають бути національно - політичні постуляти чешських німців.Ця згода, або ліпше тимчасовий компроміс, який уможливлює скликання та початок сеймових нарад, зробила загалом дуже добре вражіння, не зважаючи на усю свою непевність та хиткість.Як чешська, так і німецька преса в Чехах—загалом дуже прихильно відгукнулись на цей перший крок чешсько-німецького порозуміння, досить солідарно бажаючи, щоб він не був тілько хвильовою примхою, а стався підвалиною справжньої та трівкої згоди між чехами й німцями. Але не тілько в Чехах так прихильно зустрінуто цей факт. У парляментарних та урядових сферах всеї Австрії теж дуже радо відгукнулись на нього. 
Та й не диво. Аджеж чешсько-німецький конфлікт дуже гальмував нормальний розвій парламентарного життя в Австрії.Затяжний страйк празького сейму міг кінець-кінцем унеможливить діяльність віденського парламенту і таким чином привести Австрію до стану конституційного абсолютизму з славетним § 14 на чолі. 
Нам здається, що майбутня сесія празького сейму щасливо обмине усі чешсько німецькі Сціли та Харибди, і австрійському ' політичному та конституційному життю поки що не загрожують згадані смутні та неприємні перспективи.У кожному разі на час усунено один, до того ж найнебезпечнійший для Австрії, національний конфлікт. Для „felix Austria", якої офиціяльна політика хоча й цілком тільки опірається на національних конфліктах, за сучасних політичних обставин та кон'юнктур ця згода прийшла дуже в час та на руку.Але чи цей чешсько-німецький компроміс буде трівким та чи він дійсно причиниться до розвязання чешсько-німецького вузла —це вже цілком инше питання, на яке — мабуть незабаром — само життя дасть свою рішучу відповідь. Н. В. Прага 23—IX, 1910.