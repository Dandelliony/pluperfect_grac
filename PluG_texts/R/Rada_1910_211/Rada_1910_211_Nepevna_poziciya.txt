Непевна позиція.
Недавно в одному з повітових міст на Чернігівщині гурток парафіян за приводом одного свідомого українця постановив вдатись до архирея з проханням: 1) щоб в їх церкві казання говорилися українською мовою; 2) щоб на Великдень, коли читають євангелію на всяких мовах, було. б читано євангелію і мовою українською і 3) щоб їм самим було дозволено на тій же мові читати під Великдень Діянія апостолів. Таке своє бажання мотивують вони тим, що тубольці-міщане — природні українці і не гаразд розуміють мову російську в казаннях та церковно славянську в відправах; тим часом всякі секти користуються з цієї нагоди, і вживаючи простої, зрозумілої всім їм, української мови для поширення свого вчення, тим лекше відхиляють православних від лона їх церкви.Що тичеться казаннів, то відомо, що на правобережній Україні і в Холмщині української мови не рідко вживають, як певного засібу в боротьбі з католицтвом. Саме життя вказало цей шлях. Знаємо також, що з уст такої достойної особи, як арх. Парфеній, лунала ця мова в його архипастирських казаннях. Не так давно часописи зазначили факт, що коли гурток правих депутатів з гр. Бобринським і єп. Євлогіем на чолі прибув до Холмщини для ознайомлення в справі одлучення її від Польщі, то, зустрічаючи їх, якийсь священик обернувся до селян з казанням, виголошеним тією ж українською мовою. На жаль не всі священнослужителі ідуть за вказаними вгорі прикладами, і певно мають на це підстави, наражаючись на перешкоди з боку єпархіяльного начальства, що не має відповідних вказівок з синоду. Справді, синод займає в цій справі якусь хистку позицію: з одного боку з його благословення його ж синодальна друкарня друкує українську євангелію і тим самим за українською мовою признається її церковно - громадянське право, з другого за вживання цієї мови в церковних казаннях на священиків може впасти кара, а для читання на Великдень виданого з благословення синоду українського євангелія ніби треба прохати спеціяльного дозволу. Можна б навести цілий ряд фактів, коли на Великдень читалось українське євангеліє, так мовити, на риск самих священиків і факти ці дуже яскраво свідчать про те, яке то гарне вражіння робила на слухачів рідна мова.От же потреба нашої мови в церкві викликається самим життям і, здавалося б, дивним було самим пастирям йти їй наперекір, як що не хотять вони порвати останньої звязи з народом.Та мабуть пастирі дожидають, щоб пасомі поступали так, як велить євангельський наказ, що каже: „стукайте й одчинять вам“. Що ж, нехай і так. В такому разі дуже бажано, щоб за прикладом чернігівців пішли й инші гуртки парафіян на Україні. Коли ж єпархіяльне начальство не задовольнятиме домаганнів парафіян слухати Святе Письмо й казання церковні в рідній мові, то тоді справа необхідно мусить бути перенесена до синоду. Може хоч тоді нарешті синод вийде з своєї непевної позиції.Микола Вороний.