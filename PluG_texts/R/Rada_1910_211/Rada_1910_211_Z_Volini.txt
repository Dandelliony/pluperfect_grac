З Волині.
(Записки подорожнього).Доля закинула мене цим літом на Волинь. Попав я у міста глухі, куди майже не заглянула культура людська, де ростуть ліси, а земля —ох, хіба то земля?— трохи не самий пісок; де не де якимсь чудом островки „чорнозьому", як називають їх тут селяне, та до чорнозьому тим островкам, як до місяця. На півночі більшість земної поверхні, вільної від ростин, коли не рахувати пісків—болота, або "сінокоси", як названо їх у дарствених та викупних грамотах. Про тії сінокоси селяне на питання, коли вони косять і збірають сіно, відповідають: - Коли вода спаде. - А коли спадає?   - Коли немає дощів. А це трапляється дуже рідко. Мимоволі питаєш, що ж роблять селяне, щоб краще використати ті болота-сінокоси. Адже по чужих сторонах якось люде додумались до висушування болот канавами та дренажем. - Та ми-б викопали канаву, але біда в тому, що земля наша так лежить, що нема куди воду спустити; можна-б було, як би через казьонний ліс, та казна не хоче... Хто то казна — невідомо. Здавалося-б, що під цим назвиськом слід розуміти державу, так ні, це — щось таке міфичне! „Звертались до казни, та казна не дозволяє". Нарешті мені пощастило добитися трохи світу в цій справі. Звертались селяне до лісничества і звідтіль одержали відповідь—„неможна". Це було так у м. Кашівці, ковельського повіту. Чи пішло „ходатайство" далі за лісничество - невідомо, але факт зостається фактом: для порання сіна приходиться чекати поки вода спаде. Серед місцевих людей є навіть вираз: „моє сіно втопилося"—це значить: скосив, пішов дощ і сіно пропало; так і лежить у воді й гниє. Та взагалі з осушкою болот ціла кумедія. Недалеко од Ковеля єсть болото, площа більш як 300 —400 десятин; належить воно селянам с. Колодяжного. Село на самій залізниці, недалеко від города — верстов з 6, культура в ньому більш замітна, є скілько грамотних, що цікавляться книжкою. Прочитали вони, що можна висушити болото канавою. Та й тут біда. Через болото проходить колія залізниці, себ-то полоса „отчужденія". Прокопали селяне канаву по один та другий бік колії, а через „полосу" тую не можна. Але що з того, що прокопали, треба щоб вода кудись стікала. А тут місток залізної дороги от і підогнали як раз так канаву, що як-би ще й під містком то і стік був би. Треба подавати до управління залізниці прохання, що ось, мовляв, понизьте рівень містка. Подали цеї весни і ще й досі ніякої відповіді. Мабуть приїде комісія, буде оглядати і винесе резолюцію, а до здійснення тієї резолюції чимало пер будуть на білім папері скрипіти по канцеляріях! Та ці два факти —це квіточки тільки. А ось і ягідки. На півночі Полісся стикається з Пінськими болотами. Земство, хоч і „куце", подумало про загальну осушку, треба ж таки не відстати од культури! Роздивились ті болота, все зробили як слід, і виявилось... що вода тому добре так держиться, що Дніпровсько-Бужський канал , який проходить через ті болота , вище ніж самі болота , тому вода замісць того, що з болота через канали текти до Дніпра або Буга, з каналу тече у болота. Такий високий рівень води в каналі виправдується „ц?лями судоходства“, як поясняє міністерство доріг. Цікаво було б знати, до якої округи належить Дніпрово-Бужський канал. І таке робиться у той час, як копають Панамський канал! Та хіба ми американці? Сідаю раз у поїзд — спека страшенна, знайшов місце і зараз же ліг спати; діло було ввечері, я втомився і вмить заснув. Коли наче щось мене штовхнуло: здалося мені, що почув слово „малорос". Прокидаюся. Вже день. Біля вікна стоїть якась пані і розмовляє з студентом, здається, харьківського технологичного інституту. Я таки не помилився. Слово „малорос" дійсно було сказане. Пані їде з Київа і була у крамниці кустарного товариства. - Ахъ, если бъ вы знали, какія тамъ красивыя малороосійскія вещи, вышивки, глечики (так і промовила глечики!) и знаете, барышни, которыя тамъ сидятъ и продаютъ, даютъ другъ другу клятву, что он? будуть говорить только по малороссійски! Що це таке? Може то мені сниться? Де є у нас на Вкраїні такі особи, що дають один одному „клятву" говорити тільки українською мовою? Та ще при чужих! - Ужасно (подумаєш? Г.) странно, когда интеллигентная особа говоритъ по малороссійски. Тут я не витерпів і: - Вибачайте, кажу, що ж тут ужасного? Пані подивилась на мене з ніг до голови, а не навпаки, хоча мені здається, що треба б було подивитись іменно „навпаки“, і ласкаво привітливим, трохи насмішкуватим тоном промовила:- И вы тоже, в?роятно, кому-либо давали клятву? —і трохи прищурила праве око. Я одрекомендувався, познайомився і з студентом. Розмова з кустарного склепу перейшла на инші теми і під час розмови не раз моя собесідниця казала мені: - Какъ вы прекрасно говорите по малорусски; совершенно, какъ наша нянька —не без сарказму додавала вона. Ця репліка дала мені нагоду поговорити на тему про школу, літературу. Як дійшла розмова до останньої, моя пані почала на всі боки розносити українську літературну мову, і „непонятныя" слова, і те і се, одно слово весь арсенал „тоже малороссовъ" і знов таки, (без цього не можна обійтись), „єсли б писали языкомъ Шевченка"! Я обіцяв, коли пані згодна, прислати їй де які твори нашого красного письменства, та під час тієї обіцянки поїзд став зменшувати ходу, пані заметушилась, почала збірати свої речі і, вже прощаючись, сказала „Только, пожалуйста, на понятномъ малороссійскомъ язык?".І пішла. „На понятномъ малороссійскомъ язык?"! Гм. Чи є непонятний „малороссійскій“ язик? Або німецький, французький, англійський? Розуміється, є! Коли ти мови не знаєш, то вона „непонятна“. Як не можуть до цього додуматись панове „тоже малороссы“. Приїхав і я на ту станцію, куди мені треба. Найняв коней у почтаря і повіз мене він з дзвониками. Їдемо повз будинки, що вистроїлись біля станції, аж кріз дерева видніється трьох кольорова вивіска! Хто був на Волині, той знає, що то крамниця —„потребительская лавка“ такого-то відділу „союза русскаго народа". Зачувши дзвінок, прикащик вискочив на ґанок і, дочекавшись, поки бричка вирівнялась з крамницею, одвісив мені низенький поклін. Питаю погонича, хто то такий? — Та це прикащик союзницької крамниці, його настановив тут батюшка з сусіднього села. Коли тільки хто їде почтою, завше вискочить так і кланяється, навіть євреям, коли часом, назад вертаючись, везу.   - Ну, як, добре торгують? - Де там! все дорожче і гірше. — Та то, питаю, потребительська, товариська крамниця? - Яка там товариська! Піп з сусіднього села на свої гроші одкрив і торгує собі. — Та ви знаєте, що то таке товариська крамниця? Виявилось, що не знає. І згадалась мені суперечка, що сталася торік на засіданні „Общества Экономистовъ", коли один з членів того товариства сказав, що „союзники" примазуються до кооперації, а другий, співробітник „Кіевлянина", протестував проти подібних закидів. І справді таки примазався цей батюшка. У другому селі діла „ союзницької лавки“, як називають її оеляне, так погано йдуть, що рада, чи хто там, прикладає всі сили, щоб підняти свій авторітет, і дійшла до того, що розповсюджує відозви „московського союзу потребительних обществ" , а селяне читають і кажуть:- Ні, вже цим не піддурите, не так ви робите, як тут пишеться, а навпаки. І де тільки є така крамниця, то настрій там противний тому, чого хотіли б досягти керманичі справи. Тямущі люде кажуть, що за союзників ніхто тепер руки не держить. І тут на Волині, як це ни здається парадоксальним, роль поступових сил грають союзники: вони показують селянам, якими не треба бути. Ось тобі й „милійони"! Два роки тому просто брали з кожного по полтинникові і записували до союзу, а тепер селяне тільки й чекають, щоб знов прийшли. Та знає кішка чиє мясо з'їла — не Йде. В тих місцевостях, де топографичні умови сприяють виходові на хуторі, селяне після умовляння членів землеустроїтельних комісій виходять. Але як стоїть ця справа, видко з отсих фактів. С. Жмудче, ковельського повіту, ще три роки тому склало приговора і ще й досі земля не переверстана, тепер селяне хотять вернутись до попереднього, та вже пізно - не вільно. Літом знов приїзжали землеміри, знов міряли. Вийти на хуторі можна буде тільки тоді, як вбито буде межі. А коли це буде? В с. Новім Дворі селяне кажуть, що вийшли б на хуторі, та через селянський банк не можна. Справа така. Громада купила в пана землю через банк і згодна перейти на хуторі в тім разі, коли б банк згодився, щоб і банкова земля входила в ту площу, що має бути переділеною, а банк не хоче, через що — невідомо. Ще справа з криницями. По закону землеустроїтельна комісія мусить зробити на скілька дворів кри ницю. В с. Дажві один селянин на свої гроші викопав криницю і після поїхав у повітовий город, надіючись одержати девяносто карбованців, потрачених на роботу. А замісць того получив „нагоняй" від непремінного члена; яке мовляв, право мав без мого відому копати! З цього літа губернське земство почало організацію агрономичної допомоги селянам. Справа нова і селяне поки що ставляться неймовірно; хоча треба зробити маленьку увагу: в тих місцевостях, де є чехи і німці колоністи, селяне прихильніше ставляться до агрономів, бо вони на власні очі бачать користь вищої культури агрономичної; є навіть села, де селяне займаються хмілеводством. Багато труднощів стрічатиме агрономичний персонал, але з поміччю сили, знання та любови до діла ніякі перешкоди не страшні. З будучого року земство буде організовувати товариські крамниці і земські позичкові та ощадні товариства. Де-що в цій справі вже робиться у Володимир-Волинському повіті. С. Гадячанин.