ПО ЗАКОНУ... (Бувальщина). У Крем'янці знайшли на вулиці, коло ятки на базарі, покинуту дитинку, дівчинку, що не більш, як півроку з-роду їй було. У великих містах то річ звичайна: що дня тих підкидьків по скілька знаходиться і нікого воно там не дивує; у маленьких містах не так часто воно буває, бо трудніше сховатися від людського ока та суду тій нещасній матері-покритці, що зрікається своєї дитини і покидає її на вулиці. Але буває воно скрізь, навіть по селах, бо скрізь є досить дурних, лехковірних дівчат, а ще більше недолюдків, без совісти й чести, що тих лехковірних дурять… Тай знайшлося у Крем'янці на вулиці таке немовлятко, що з пуп’яночку вже каралося без провини, покуту відбувало за матір свою та батька нерозважних, за жорстокі, нелюдські погляди та звичаї, за гріх... чий? Зібралися люде, поміркували, погомоніли, осудили й прокляли невідомо кого, невідомо за що, а дитинку занесли у поліцію. Там списали протокола, — перший юридичний документ дитини-підкидька, — і передали знайду у земську управу, бо вона повинна дбати про долю „казенних" дітей. Здебільшого таких дітей земська управа, записавши їх по книгах, за №, передає у притулок, „пріють-ясли" або віддає охочим людям на годівля, за гроші. А що в Крем'янці такого притулку нема, є він тільки у „губернії", у Житомирі, то почали шукати таких людей, що згодились би взяти дитину на годівля. І на щастя чи на нещастя дитини така людина знайшлася зараз, тут таки: сторож земської управи. — Своїх дітей у мене нема,— сказав він; — було їх четверо, та всіх Бог узяв. Візьму я оцю дитину, може й за свою запишу. І забрав дитину до себе. — Пощастило бідному підкидькові, — говорили чиновники в управі. — Хоч і бідні люде, та добрі і до пуття-розуму її доведуть. Так міркували люде, а сирітська доля судила зовсім инакше. Жінка того земського сторожа Данила поставилася неприхильно до дитини, а чоловікові вчинила добру бучу. — Бач, який добрий! Взяв дитину за свою, а мене питав, як брав? Хто буде з нею ночей не досипати —ти чи я? Хто її буде обходити, обперати, обшивати? Кому будуть руки обриватися, поки воно на свої ноги стане? Га? Мало я здоров'я вклала на своїх дітей, щоб іще з чужим байстрям побиватися? Я ж не здужаю, я вже спочинку хочу, не сила моя... Сам із нею носися, коли взяв, а я не хочу! — Та ну-бо, Ганю! - несміливо змагався збентежений чоловік. То ж усе одно, що сиротятко... Спасеній душі тобі буде... — Чого ти так про мою душу дбаєш? „Сиротятко"! Добре мені сиротятко! Ще та хвойда проклята, що підкинула, буде собі з мене глузувати, що дурна стара чуже байстря викохує! Чому не спитав мене, як хотів брати? Ти ж на моє безголов'я брав, не на своє. Не хочу, тай годі, хоч та надсядься! — Та як же бо? Я ж в управі як брав, то сказав, що за своє візьму… — А тепер іди й скажи, що не береш. Або бери за своє, та не за моє! — Хіба ж так можна? Не годиться ж... з губи халяву робити. — Як собі знаєш, а я не хочу, — вперлася жінка. Данило стояв над дитинкою, що лежала на постелі, загорнута у якийсь старий фартушок, і чухав собі потилицю, не знаючи, як вийти з такої рахуби. — Ну, нехай воно тут полежить, а я піду попитаю... Кума Явдоха чи не взяла б? У неї ж своє померло... Може ще й грудь у неї не заяловіла... Може взяла б та вигодувала… І пішов Данило шукати нового притулку для підкидька. Знов „пощастило” бідній дитині: кума Явдоха згодилася взяти її; і справді грудь у неї не зовсім ще заяловіла, то було хоч на перший час чим нагодувати дитину. Данило заспокоївся і жінка перестала „гризти" його. А тимчасом за „казенну” дитину почалася писанина,— довга, нудна, як воно скрізь по канцеляріях ведеться: Кременецька управа написала рапорт у губернську управу, що такогото дня й місяця, за таким-то № поліція прислала знайдену на вулиці невідомо чию дитину „по наружному виду женскаго пола, около 4 мѢсяцеві» отъ роду", що тую дитину поки що „впредь до распоряженія", взяв на годівля земський сторож, міщанин Данило Губка. Минуло зо два місяці і прийшов з губернської управи приказ: запитати названого Данила Губку, чи бере він дитину за свою, чи тільки на годівля, за платню по 30 карб. на рік.... Спитали в управі сторожа Данила. Він засоромився трошки, але признався, що дитину віддав своїй кумі, міщанці Явдосі; а що вона дуже бідна, то вже нехай буде годівля за гроші. Тридцять карбованців для бідної сем'ї—то копійка не аби яка. Поки те та се, минуло з два тижні. І написала кременецька управа у губернську, що знайдену дитину взяв на годівля не Данило Губка, а „вслѢдствіе семейных обетоятельствъ послѢдняго“—взяла міщанка Євдокія Вабчишина. І знов минуло місяців зо два, поки прийшов з губернської управи новий наказ: взяти підписку з міщанки Євдокії Бабчишиної, що вона бере дитину на годівля за 30 карб. на рік, а з чоловіка Бабчишиної, коли вона замужня, що він дає свою згоду на це. Земська управа послала сторожа Данила по Євдокію Бабчишину. Але Данило вернувся сам і сказав, що Явдоха вже давно віддала дитину своїй сестрі, що за багажним кондуктором на станції, а зветься він Кіндрат Довгалюк, тільки його вже перевели на иншу станцію, у Дубно. Пішла писанина далі. Земська управа написала у дубенську поліцію, щоб відшукала багажного кондуктора Довгалюка і взяла з його підписку, що він бере дитину „женскаго пола около 4 мѢсяцевъ» отъ роду”, знайдену у Крем'янці на вулиці такого то місяця і дня, що її взяв був спочатку міщанин Данило Губка, а потім міщанка Євдокія Бабчишина, а ця остання вже передала йому, Довгалюкові, що бере її на годівля за платню по 30 карб. на рік. Добре говориться у де-яких російських казках: „скоро сказка сказывается, да не скоро дѢло дѢлается”. Минуло з півтора місяця, поки той папір з дубенської поліції пішов до станового, від станового до врядника, а той „немедленно", се б то через тижнів три, довідався на залізничій станції Дубно, що кондуктора Довгалюка за щось увільнили зо служби і він живе тепер у своїх родичів у Славуті. Врядник вернув „переписку" становому, становий у дубенську поліцію, а ця вже переслала всю ту писанину „по мѢсту жительства" у Заслав, а там знов заславська поліція таким самим чином, так само „немедленно" почала шукати колишнього кондуктора Довгалюка. Аж через пів-року довідалася крем’янецька земська управа, що ту дитинку „женскаго пола, около 4 мѢісяцеві» отъ роду". Довгалюк, коли його було скинуто з посади, віддав німцеві-колониотові, що живе коло Дубна і зветься Іоган Штейнберг; а що той німець чоловік заможний і бездітний, то згодився взяти дитину за свою, без усякої платні. Вже другий рік ішов, як та невідома, покинута колись на вулиці дитина жила у німців-колонистів Штейнбергів. Бездітні німці викохали її, як свою рідну датину, і гожа двохлітня кучерявенька дівчинка, гарненька, вбрана, як лялечка, вже добре лопотіла по німецькому, знала, що її звуть Роза, старого Йогана звала „фатер”, а стару Гертруду—-„мутер”. Дуже любили її старі. Гертруда обшивала її, купала, вичісувала, заплітала русяві кучері, співала їй на ніч своїх німецьких пісень, розказувала чудові казки. І Іоаган у всяку вільну хвилину придумував, чим би забавити маленьку Розу: він видовбував та вирізував їй з дерева коників та півничків, робив вітрячки, сам дмухав у них і любенько всміхався, коли дитина аж плескала у долоні з радощів, що вітрячок так гарно крутиться, аж гуде. Бувало над вечір, як вернеться Іоган з роботи коло свого хмелю і сяде на спочинок у великому кріслі, закуривши довгу люльку, Роза моститься йому на коліна і починає щебетати, росказувати, як вона з „мутерхен” годувала курочок і гусочок, як її ущипнув за ніжку гусак, лихий Ганс... Старий гладить її своєю здоровенною, натруженою рукою до м'якеньких, як льон, кучерях, а Гертруда дивиться на них і сльози виступають їй на очах з радощів та щастя, що й вони мають утіху, мають для кого жити й працювати, матимуть, може, на старість до кого й голову стару притулити. — Ві гайст ду, майн кінд? (як звешся, моя дитинко?) — питає бувало Іоган. — Льоза Стейнбель,— лепече дівчинка. І горне Іоган до себе ту гарненьку голівку, і цілу в її у біленькі кучері... Одного літнього вечора, у неділю, коди сидів отак Іоган Штейнберг з маленькою Розою на колінях і допивав свій кухоль пива, покурюючи люльку, зайшов до них урядник. — Добрий вечір, гер Іоган,— привітався він. — Дай Боже здоров'я,— відповів німець, подаючи руку. Сідайте. Пива кухоль вип’єте? — Чому ні? Спасибі. Гертруда поставила перед урядником пиво. — Що доброго? — питав Іоган. — Та нічого... Ось до вас тут справа є. — Яка справа? —У вас та дитина, що віддав вам кондуктор Довгалюк? — Ось вона, — сказав Іоган, гладючи по голівці Розу, що притулилася до нього і зо страхом, широкими очима дивилася на незнайому людину. — Тут за неї бумага є з губернської управи, — казав урядник, шукаючи у свойому портфелі. — А що там пишуть? — спитав Іоган. — Нате. — Та може б ви мені прочитали самі, бо я по руському не дуже розбіраю. — Добре, — сказав урядник, розгортаючи папір. — Пийте ж пиво. Урядник надпив з кухля, витер вуси і почав читати. Губернська управа сповіщала Крем'янецьку земську управу, а ця вже від себе дубенську поліцію, що “по существующимъ ваконамъ не представляется возможнимъ оставить на воснитаніе дитя женскаго пола около 4 мѢсяцевъ отъ-роду у иновѢрцевъ, а потому предписывается вышеупомянутое дитя изъять отъ колониста Іогана Штейнберга, крестить по православному обряду и отдать на воспитаиіе въ православную семью“. Іоган аж вилупив очі з дива. Гертруда не розібрала до ладу, про що йде мова, але серцем почувала, що коїться щось недобре. Маленька Роза ще міцніше притулилася до свого „фатера", бо й її маленьке серце неначе жахнулося якоїсь невідомої біди. — Як же так? Що ж то значить? — питав Іоган урядника. — А так, бачите, що по закону православної дитини неможна лишати у німців. Такий закон. — Та ж вона ще може й нехрещена у православну віру. Ми її хотіли у лютеранську. Бо як ми сами лютери... — Ото ж то й біда, бачите,— мовив урядник, почуваючи себе ніяково. — Ми ж її за свою взяли, то нехай би вона вже й віри нашої була,— змагався Іоган.—Ми її виховаємо, до розуму доведемо, а як виросте, то й заміж віддамо, хату свою їй лишимо і землю... У нас своїх дітей нема. — Та воно було б усе добре... Я й сам розумію, що для дитини то щастя. То що ж ви зробите, коли закон такий? — Хіба ж закон може заборонити людям добре діло зробити? — От, як бачите. Як би ви були не німці, а православні, то ніхто б вам і слова но казав, — доводив урядник. Іоган росказав жінці по свойому, що дитину мають від них забрати. Гертруда заламала руки, заплакала, а потім вхопила дитину на руки й кинулася виряжати вряденка. Роза, бачивши, що „мутер“ плаче, заплакала й собі і міцно обняла Гертруду за шию обома ручками. — Господн, слюшай, — плачучи мовила Гертруда каліченою російською мовою: — зона наш... наш дочка... Вона тепер німець, вона по руску не знає... Не можна... Сачим брать? Вона нещасна... На що брать? Урядник розвів руками. Він і сам добре тямив, що робиться якесь погане діло, та не його сила була помогти. Іоган тим часом устав, пошукав у шухлядці у столі, потім підійшов до врядника і подав йому три карбованці. — Візьміть, — просив він—та не робіть того, не робіть нам лиха, а дитині нещастя. Ій ніде так добре не буде, як у нас. Ми до неї звикли, як до своєї, вона до нас ізвикла. На що брати її. Урядник сховав гроші у кишеню. — Знаєте що? — сказав він. — Не я той приказ писав; мені сказано забрати дитину, я й мушу це зробити. Та ось що я вам скажу: сьогодня я дитини у вас не візьму, а завтра вранці їдьте ви у Дубно до справника і просіть його. Він чоловік добрий, може не схоче таке лихо робити добрим людям та безневинній дитині. Я сам буду там завтра іще попрошу за вас. А як-би вже ніяк не можна було перемінити цю справу, то моя рада вам: згодьтеся на те, щоб дитину охрестили на православну, а вам оддали нібито на годівля. Повірте, що як-би то моя сила була, то я-б оцей папір за-раз шматки подер, або спалив, щоб добрим людям і бідній сироті кривди не робити, —та ба! Що я можу зробити? Я маленький чин: що мені прикажуть — мушу слухати і „не разсуждать"... З тим він і поїхав. Довго ще того вечора ходив по горниці з кутка в куток Іоган Штейнберг, нахмуривши лоба, покурюючи люльку; иноді він сердито спльовував, розводив руками і крізь зуби кляв по-німецькому „ферфлюхте Русланд“. Стара Гертруда сиділа над колискою і плакала, дивлячись на білявеньку кучеряву голівку дитини, що припала до чистої біленької подушечки, закутана у гаптоване червоне покривальце. Виплакалася дитина, а тепер тихо спала, бо не тямила, що може це останню ніч вона спить на чистій, мякенькій постельці, під доглядом любої „мутерхен", не тямила, яке тяжке лихо нависло над нею... Другого дня Іоган поїхав у поліцію до справника. У сінях він зустрів урядника. — Докладував я, — сказав урядник, — про вашу справу, та нічого не виходить: каже справник, що ніяк не можна. Просіть ще самі. Сумний увійшов Іоган до справника, вклонився і тільки що почав говорити про свою справу, як то перехопив його: — Знаю вже про це діло, але нічого, чоловіче добрий, не можу вдіяти: закон такий є, що ніяк не можна, православну дитину в „инородців” лишати. — Та може вона не хрещена, може не православна? — змагався німець. — Ми-б її у своїй вірі виховали. — Все одно —не можна. Коли й не хрещена, то по закону треба охрестити на православну. — Ну, то нехай вже так буде, — згодився Іоган, — Хрестіть її на православну і нехай вона в нас лишається на виховання. — І того не можна, — мовив ісправник. — Православна дитина не може виховуватися в „иновірців". Ніяк не можна. — Що-ж нам робити? -з одчаєм скрикнув Іоган.—-Ми-ж до неї, як до своєї рідної звикли! Вона вже півтора року в нас, як своя дитина!.. Хібаж так можна? Справник зітхнув і розвів руками. — Такий закон! Не я його писав... — Через місяць у земську лікарню якась міщанка принесла хвору дитинку. — Як її звуть? — спитав фершал, що записував хворих. — Овдокія. — А по фамилії? — От і забула... А, бодай тебе! — Як -же так? свою фамилію забули? — Та не свою? То не моя дитина. — А чия-ж? — Казенна. — Годованець? — Еге. Макарова, о! Згадала. — Євдокія Макарова, - записував фершал. А що в неї? — На різачку слаба... Та ще ось з ручкою —не знаю що... Чи вибила вона її, чи зломала — сама не знаю. — Впала, чи що? — Впала... — Неправда, не впала, — озвалася якась друга жінка.—То її так побив чоловік тої женщини, швець. Я з ними у сусідстві сижу, то не раз аж серце заболить, як почую, що там у них робиться. Як п'яний прийде, то всіх б'є: і жінку, і дітей, а найбільше оте „казенне". Міщанка, що держала „казенну" дитину, висякала носа, бо тихо плакала. — Що своїм, що казенним-—одна доля! І сама я з синяків не вихожу... — То на що було брати ще казенну дитину на таке катування?— питав фершал. — Бо які-ж ті наші достатки? — хлипаючи мовила міщанка.—Усе-ж про пиває... без хліба иноді по два дні сидимо, поки зароблю яку копійку поденною роботою. А за оте „казенне“ по два рублі на місяць управа дає. —А-ну роскутайте її, роздягніть, показуйте,— мовив фершал. — Таке воно чудне якесь. — казала жінка, розгортаючи брудне, смердяче лахміття, що в йому загорнута була дитина. — Десь у німців росло, бо по нашому нічого не знає. Плаче тільки так само, як і наші діти, та раз-у-раз кричить: „фатер“ та „мутер". А чоловік мій ще гірше за це на неї лютує... — Боже мій, та як же воно у вас запаршивіло! — казав фершал, оглядаючи дитину. Чи ви-ж її коли купаєте? Чи не маєте-ж ви для неї чистої сорочечки? — Де вже там ті чисті сорочки! Чи маю я час купати її, коли сама я від удосвіта аж до ночі у тяжкій роботі, як у млині... Дитина справді була така нужденна, така брудна, що аж боляче було дивитися. Навіть сусідка-міщанка журливо похитала головою, глянувши на неї: все тіло у струпах, у синяках, по брудному лахмітті купами лазили воші, а дух такий прикрий був, що фершал аж одвернувся. Дитина лежала нерухомо, заплющені очі глибоко позападали і сині смуги лягли коло них. — Тяжко слаба вона, — мовив фершал. — Оттак її та різачка знівечила, — озвалася жінка. — Так і ллється з неї мало не чиста кров. — Мабуть годуєте погано? — Те, що й самі їмо... картопля, хліб... —та й того часом, не став... Де я візьму? Хіба вкрасти... — Котра ж ручка забита? — питав фершал. — Ось оця, ліва. Ручка вся була синя, запухла. — Як-же так воно забилося?— питав фершал. — Кажіть правду. — Вчора, як прийшов п'яний, а лютий, як та звірюка... Мене зараз кулаком по голові, оттак, з доброго дива... Дітей усіх роспудив, а воно, оце, лежало на припічку... Скинув її геть на долівку, аж гупнуло так, що луна пішла, та ще ногою штовхнув, аж двічі перевернулося... Думала я, що зовсім убив... водою відливала... Фершал легенько обмацав ручку. — Зломана, — сказав він. — Та чи варто складати її? Дитина, здається, й до вечора не доживе... Вона й тепер, як мертва... Мабуть заболіла в дитини зломана ручка, що пробував її фершал: вона на половину росцдющала очі, — гарні, сизо-блакитні, тільки мутні якісь, немов туманом покриті, —і тихо, жалібно закричала. — Лишіть її, не мучте, — озвалася сусідка-міщанка,— Нехай вже... — Фатер! — жалібно заплакала дитина... М. Пилипович. 