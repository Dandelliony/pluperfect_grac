Як я знайшов своє щастя.
Ох, і не везло ж мені, панове, в життю, страшенно не везло! 
Всі вже про це знали і бувало за що тільки не візьмусь, кажуть: 
- Покинь, Сашко, нічого з того не буде... А чим я тільки не був за свій вік! Яких тільки професій не перепробував: з учительства зараз же вигнали, пробував дякувати—так такого накоїв, що ще й досі, як згадаю, мороз йде по за шкуру; в університеті перебував на всіх факультетах і врешті мусів таки піти в акциз. Та і там довго мною не тішились, бо саме в той час прокинувся в моїх грудях могутній талан артиста. 
Пішли аматорські вистави... А за ними яка там вже служба?.. 
Серед нікчемних аматорів, звісно, не міг я себе виявити, як вимагав цього мій хист. І з акцизу подався прямісенькою стежкою в труппу Непевного і Брута. Але й там мене не зрозуміли... І в один чудовий день лишився я самотній на заїзді в Кобеляках. Спасибі, добрі люде одправили мене етапом до дому. Спочив я трохи, подумав і зробився адвокатом. З початку фортуна тут трохи повезла мені, поки писав прошенія та скарги, але раз надало мені взяти на себе оборону в суді нашого шинкаря. „Оборонив" я його так, що сердешного посадили на три місяці, а кліент тут же в суді так подякував за оборону, ще одлежав я після цього два тижні. Бачу діло, кепське. Пройдеться геть виїхати з старого гнізда. Спродався, збив де-яку копійчину і переїхав до Пирятина. Обдивився. Місто нічого собі; людині з розумом можна жити... І почав розводити трусиків та білі миші. 
Цілий завод завів. 
Торгував нічого собі. Почали вже й сусіди мені заздрити. Вбився я в палки і почав думати; „кролики кроликами, а прийде колись о-так зненацька смерть і помру без слави, без імени“... І, сидячи раз з вудкою, додумався я до чудової ідеї. 
Писать п'єси для українського театру... 
Досвід єсть, побут, мову знаю. Чудово! 
За діло! 
Гаразд. Але що його писать?! Слав—славою, а авторські—перше діло... Часи настали вередливі: Напишеш драму—не піде, напишеш — комедію—забракують... Краще всього вияснить справу яснам і дотепним шляхом. І як людина розсудлива, звернувся я до видатніших стовпів нашого театру з анкетним листом за порадою, що і про що писать... 
І ось слухайте, що мої порадники одповіли. 
д. Лісовський. Ш. д.! Хвалю вашу думку. Пишіть і рятуйте театр. Комедію нам дайте, комедію, що бичує сатирою страшною всіх і сміхом через сльози сміється над пороками і заставля людей, мимо їх волі, соромитись своїх лихих вчинків... Далі не маю часу писати, коли бажаєте знати мою думку, візьміть том п'ятий творів Карпенка-Карого, стор. 252 („Суєта") там сказано так, як я думаю... 
д. Дишленко, ІІІ. д. Мій двохлітній успіх у Київі показав, що нам треба страшної крівавої драми, де б вішались, різались, топились, душились, бились... І це все поміш з гопаком. Тоді тільки мати мите шалений успіх. 
Р. S. До драми неодмінно давайти заголовок з предлогом „За"... Заголовок велике діло. 
д. Забіяка... оперетку, легку оперетку, з сальцем трошки, трошки з куплетиками. Може зможете щось на зразок „Гейші", „Бідних овечок"? Пишіть, пишіть... 
д.д. Темнов, Бабусін і Собаченко. М. Г.! Оченъ пріятно. Мы дадимъ» вамъ советъ зъ ахотой. Еще покойный батко нашъ Марко Лукичъ говорилъ колы ты ахтёръ настоящій то будеш игратъ все. А потому штобъ вы нѣ написали все поставимъ, толко безъ афторскихъ. 
Видавництво „Театральна бібліотека у Київі". Дуже раді. Коли переклали щось з Гордіна—присилайте. Чи не написали б комедійку „Штукаренята". Дуже потрібна для колекції. 
Розсортирувавши всі поради, я спинився тільки на двох: д. Дишлеика і „Театральної бібліотеки у Київі". За рік в мене було вже готових вісім драм, комедія „Штукаренят а і шість перекладів з Гордіна. І спасибі їм. Щастя знайшлось: єсть і гроші і слава. І над моєю облізлою головою засяяло сонце довгожданої фортуни. 
Пишіть, панове, драми! 
	Тіберій Горобець.