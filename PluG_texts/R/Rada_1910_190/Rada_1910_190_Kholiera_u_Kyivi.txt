Холєра у Киіві.
За останні сутки по київських лікарнях було слабих на холєру: в єврейській—13, в кирилівській—6 і 1 слабий з ознаками холєри, та в олександрівській—13 та 30 слабих з ознаками холєри.

3 Київщини. Без вини-винуваті. Парафіяне с. Свитинець, бердичівського повіту, заявили обвинувачення проти своїх уповноважених—Онопрія Очеретяного і Макара Кузьменчука за розтрату 261 карб. грошей, зібраних на будову нової церкви. Але, навспражки, ці гроші разтратили не вони. Ще в році 1907 місцевий сельський староста Лаврін Шевчук насікавсь на Очеретяного і Кузьменчука, щоб вони позичили йому з церковних грошей—261 карб. на опоряження громадського ставка, запевняючи, що волость незабаром поверне уповномоченим цю позику. Старості, як начальству сельському, не посміли одмовить уповноважені, але одібрані гроші староста потратив і забув, що їх треба оддать туди, звідки позичив. Кинулись Очеретяний і Кузьменчук в ширмієську волость, а остання каже, що ніяких доручень що до позички грошей старості не давала і знать його не знає. Опинились уповномочені як рак на мілині; радніші були б хоч з власної худоби потягти ці гроші, але й худоби не мають—вони люде бідні.
Підпал економії. В селі Обідному, в економії графа Грохольського згорів увесь хліб з підпалу. Збитків на 60,000 рублів.
Самогубство. 18 августа в Черкасах наложила на себе руки гімназістка 6-го класу міністерської гімназії Рєзанович, кинувшись під поїзд. Рєзанович мала дві переекзаменовки (по російській мові й математиці), котрих не видержала. Коли ж прийшла додому й сказала про це матері—мачусі, то та одказала: „Більше вже не підеш тепер в гімназію“. В цей же день Рєзанович пішла до кращих своїх подруг й попрощалась, кажучи, що їде в другий город до брата, де й буде вчитись. Вночі довго не гасила світла й писала листи до брата й сестри—курсістки. Потім склала книжки й з ними пішла в 5 год. ранку до залізної дороги й кинулась під поїзд. Сердешній одну ногу одрізало зовсім, друга — ледві держалась. По дорозі в лікарню не прийшовши до нам'яти, вона кончилась. І9-го її урочисто поховано. На похороні було сила шкільної молоді.
3 Волині. Вишні цвітуть. Житомірські газети сповіщають, що в багатьох житомірських садах почали через теплу і вохку погоду цвісти вишні. Цвіт швидко осипається, не лишаючи після себе зав'язі. Подекуди цвіте також біла акація, а по лісах суниці та инші ягоди.
Отрута. В Ізяславі д. Каминська зосмажила на обід якихось грибів, Поївши їх, вона і дочка її, Станислава, померли, а двох менших дочок прийшлось рятувати в земській лікарні.
Хміль. Хміль нового врожаю обірвано вже по всій Волині. В одинадцяти повітах було під хмелем всього 2113 десятин, з них в одному тільки дубенському повіті—715 десятин. Сподіваються, що буде зібрано хмелю в цьому році 120 тисяч пудів.
3 Поділля. Страшна смерть. З с. Супрунова, вінницького пов., нам пишуть: цими днями у нас під час ремонту млина поміщиці Е. Раллі трапилось нещастя з одним робітником столяром. Він робив рукав для муки. Пас вхопив його за фартух, притягнув до самого колеса і смерть настала в один мент: чоловікові одірвало голову, і вирвало лехке з грудей. Після покійного лишилась жінка, шестеро дітей і старий батько.
Дешеві овочі на Подолі скрізь у нас стали. По ярмарках сила вивозиться на продаж, але через холєрні часи продається мало. Самі найбільші яблука йдуть по грошу. Одного ярмарку в Калинівку приїздило до двадцяти душ гуртівників з сусідньої Київщини для закупки яблук пудами.
3 Чернігівщини. Грім. Недавно в селі Заборьї, суражського повіту, блискавка наробила багато лиха. З початку блискавка спалила дві хаті, а потім через скілька хвилин вдарила в копицю з сіном і вбила двох косарів: Олексу Голохвостого та Степана Шила.
3 Полтавщини. Аматорські вистави. В селі Кишчівці, костянтинівського повіту, 6-го августа відбулася театральна вистава; грали „Безталанну“, а 8-го виставляли „Наталку Полтавку“ та „Нахмарило“. Обидва рази збори були невеличкі, але й без збитків. Це надає охоти тутешнім аматорам робити своє діло й на далі.
Каракульські вівці. 30 августа в Полтаві має бути аукціон каракульських овець, пригнаних по-весні з Бухари.
Нема роботи. „Кр. Ж.“ пише, що в Кременчуці тепер сила безробітного люду. Скрізь торгівля і промисловість підупали і робітники не мають де притулитись. Громадської запомоги немає.
3 Харьківщини. Продаж кустарних виробів. У Харькові, поруч з українською книгарнею на Рибній вулиці, одкривається крамниця для продажу вкраїнських кустарних виробів. Крамниця швидко роспочне свою торгівлю. Продаватимуться в ній всілякі кустарні вироби ганчарські, ткацькі, з дерева, вишивання то-що.
Курси для селян. Золочівське сельсько-господарське товариство звернулось до харьківської повітової земської управи з проханням видати йому сто рублів запомоги на загальнодоступні безплатні сельсько-господарські курси для селян.
Новий начальник південних доріг. Харьківське „Утро“ сповіщає, що з 22 августа стає на посаду начальника Південних доріг інженер Стульчинський, бувший начальник Катерининської залізниці.
3 Катеринославщини. Увільнення Колабановського. З наказу міністра народньої освіти увільнено директора народніх шкіл Колабановського, бувшого союзника, що в свій час увільнив багато учителів і закрив їхнє товариство. Є чутка, що Колабановський в останній час відсахнувся од союзників і вони помстились на йому всякими доносами, поки таки його не збулися. Шириться також чутка, що на місце Колабановського буде призначено інспектора Луцкевича, відомого насадителя по школах „потішного війська“.
3 Херсонщини. Страшна подія. 18 августа в Одесі жінка служащого з заводу Г. Корчевська зарізала бритвою своїх двох дітей, вбравши їх перед тим в чисті сорочечки. Потім сама випила нашатирного спирту. В лікарні заявила, що чоловік знущався з неї і вона надумала отруїтись, а дітей не хотіла лишати сиротами.
