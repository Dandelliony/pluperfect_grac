Бібліографія.
Памяти Н. И. Пирогова. Сборникъ статей. 
Изданіе газеты „Школа и жизнь". 
Ще й досі немає в російській літературі більш-менш повної оцінки многогранної діяльности славного Пірогова. Багато його статей ще й досі переховується по архивах, чекаючи собі ретельного дослідувача. Маємо, правда, чимало спроб вияснити ті чи инші боки життя Пірогова, проаналізувати його теорії і вказати їм місце в історії розвитку літературно-педагогичної думки. Але ввесь цей роскиданий критичний матеріал не зведено ще до купи і не сістематизовано як слід. 
І ця книжка, що оце лежить перед нами, має завдання представити нам славного вченого як людину і як педагога, що своїми творами попередив педагогичні теорії К. Ушинського та Л. Толстого. Загальне вражіння залишає ця книжка дуже гарне, але мушу сказати, що в більшости вміщені там статті носять якийсь конспективний і почасти, я б сказав, компилятивний характер. Найбільш задовольнила нас прекрасна стаття В. Вагнера, стаття бездоганна; „Школьные идеалы Пирогова и современная дѣйствительность". В авторітетній формі показує автор, наскільки погляди Пірогова на завдання середньої і вищої шкіл стояли врівні з справжніми вимогами прогресу. Критикуючи тодішні сістеми шкільні—латинську й англосаксонську, Пірогов висуває дуже виразний власний ідеал школи, аби вона була „не модельной мастерской, изготовляющей заказы жизни“, а місцем „для равномѣрнаго и всесторонняго развитія всѣхъ способностей души". Але ці погляди П. і для сучасної нам школи так і залишаються тільки ідеалами. Блискуча по формі стаття А. Коні „Пироговъ и школа жизни" більш нагадує гарну, захоплюючу промову, а-ніж серйозну наукову розвідку, що змогла б дати якийсь новий матеріал. Більшого можна було б сподіватись од невеличкої, занадто конспективної статті Г. Фальборка „Н. И. Пироговъ и общественно-педагогическая мысль". Автор так і не вияснив нам, яке ж місце займає П. в історії російської педагогії. Варто ще зазначити бібліографичну замітку д. Фомина, де вказана вся література Пірогова і про Пірогова. 
Взагалі, видання цього збірника треба вітати, бо саме на часі нагадувати і популярізувати тверезі погляди Пірогова на всякі завдання педагога в середній та вищій школах. Отже тепер, коли всі педагогичні теорії полетіли шкереберть, авторітетний голос про раціональну організацію російських університетів зможе мати де-який вплив на громадянство й правительство. 
                                                                                                                                                                               С. Дорош. Рабство и воля. Состав. И. Розановъ и Н. Сидорові. Збірник в-тва „Универсальная Библіотека" стор. 207. 
Къ волѣ. Крѣпостное право въ народной поэзіи. Состав. Н, Л. Бродскій. Збірник того ж в-тва, стор. 190. 
Кріпацтво з усим його гнітом і насильством над життям селянина оскільки воно відбилось в російській літературі — от те широке і складне завдання, що взяли на себе укладачи першого збірника і, треба правду сказати, виконали вони його досить недбало і неуміло. Добір уривків з оповідань і поезій має якийсь випадковий і далеко невідповідний, для багатої російської літератури, характер. Поруч з іменами коріфеїв, до речи сказать досить слабко репрезентованих, стрічаємо імена якогось Карабанова, Запольського, Граматіна, С. фон —С.., які, звичайно, ні розуму, ні серцеві нічого не говорять. З українців, що писали на російській мові, подибуємо Капніста („Ода на рабство"), а деж Гоголь? Цілком незрозуміло для чого було в цю російську кашу мішати Шевченка в українськім орігіналі, та ще видрукованім безграмотною „ярижною “ правописю, а коли вже взяли, то чому з „ Кобзаря ", що трохи чи не в більшій своїй частині є криком протесту проти кріпацької неволі, вибрали тільки дві поезії („Не спалося“... та „Як би ви знали, паничі"... без кінця)? 
Далеко краще вражіння справляє другий збірник, що дає вибір з народньої поезії. Тут домінуючу ролю грає вже українська і почасти білоруська поезія. Читаєш збірник і дивуєшся, як слабко відбився в народній великоруській творчості кріпацький гніт! Колись Драгоманів писав, що, переглядаючи етнографичні збірники Шейна, він надибав тільки дві — три пісні про кріпацькі часи, та й то в одній з них співалося, що „Хорошо лакею жить Во господскомъ, во дворѣ". 
Правда, в даннім збірнику ми стрічаємо їх більше, але де які з них це пісні „понизовой вольницы", розбійницькі, що належать до давніших, боярських часів, де-які темного походження, в кожнім разі не щиро-народні (напр. „Плачі холопові XVIII в.“). За те українська народна творчість тут виявила себе у всім своїм буйнім розцвіті. Знаходимо тут близько 40 пісень і стільки ж казок та оповідань, та яких колористих, яскравих, сильних! Тут і панщина, і сем'йовий побут і втеча, і заколоти, і бунти, і описи убивства панів і знесення кріпацтва... Звичайно, і тут знати невмілу руку укладача, і тут „ярижка" і граматичні помилки. А скільки ж то цікавого матеріалу лишилось невикористаним. 
                                                                                                                                М. В—ний.