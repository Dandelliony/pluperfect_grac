Економичне життя Украіни. 
Робітниче життя.
Безробіття, що було на якийсь час зменшилось, тепер знов почало поширюватись, правда, тільки на поодиноких підприємствах. Так, 1 февраля увільнено 25 робітників з казенного горільчаного складу № 1 у Київі. Робітників увільнено без усякої вини з їх боку, а тільки через те, що адміністрація надумалась замінити їх більш дешевими поденними. Становище увільнених дуже тяжке, бо вони призвичаїлись до своєї праці на складі й тепер їм трудно знайти иншу роботу. Опріч того, вона потеряли право на пенсію, до якої їм зосталось прослужити вже недовго. Увільненим видано тільки плату за 2 місяці наперед. Є чутка, що потроху з складу увільнятимуть і инших помісячних робітників. 
Були ще поодинокі випадки безробіття в Миколаїві, Юзівці, Нижнєдніпровську й на Полтавщині. У Миколаїві рощитано 50 робітників з корабельної фабрики. В Юзівці припинено три домни на Новоросійськім заводі, причім рощитано 1000 робітників. У нижнедніпровських вагонних майстернях тепер працюють, через брак роботи, по три дні на тижневі в двох цехах—ковальськім і колеснім. На Полтавщині, в селі Григор'ївці, згорів паровий млин Кумпана, причім рощитано всіх робітників, бо нічого було їм робити. 
Минулий місяць був також досить багатий і на нещасливі випадки. Поминаючи дрібні, зазначимо тільки найвидатніші. На Катеринославщині, на Кадієвських шахтах, одного погонича убило на смерть, а другий напів-живий ще лишився конати; на шахті № 5 одному робітникові переломило ногу, на шахті „Ігнатій“ кліткою перерізало одного робітника, на шахті № 5 мало не до смерти покалічило одного робітника. У Тирасполі розірвався котел од парової молотилки, причім одного робітника убито на місці, а двох поранено. У містечку Бершаді на гуральні робітник упав у дрожчі та втопився. У селі Баланівці, на Поділлі, пасом захопило робітника й всього потрощило. Нарешті, в Одесі на параході „Мечта“ розірвалась лампа з бензіном, причім тяжко опалено трьох робітників, які ледве чи виживуть. 
З загальної хроніки робітничого життя треба зазначити факт закриття київського робітничого кооператива „Впередь". Товариство виникло в 1909 р. і почало функціонувати з мая минулого року. У кінці 1910 р. відкрито товариську крамницю в районі Галицького базару. Малося на думці відкрити ще одну крамницю в районі Шулявки. Діяльність товариства розвивалась і користувалась тривкими сімпатіями серед місцевих робітників. Товариство мало більше 400 членів-робітників. Як писав „Кіевлянинъ", товариство закрито за те, що воно в своїй діяльности відступило від свого статуту.