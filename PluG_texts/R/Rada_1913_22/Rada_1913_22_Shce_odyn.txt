Ще один...
 Більшістю 84 голосів проти 66 Державна Рада відкинула ухвалений Думою законопроект про допущення жінок в адвокатуру. Власне кажучи, доля законопроекту була наперед вирішена. Це видно з того, що перед голосуванням у Державну Раду прибула in сorpore вся рада міністрів на чолі з премьєром —не для чого иншого, як для того, щоб у певнім напрямі вплинути на наслідки голосування. Ще більш характерною треба вважати заяву голови Держ. Ради Акимова перед групою членів, що коли б навіть проект пройшов —він, Акимов, однаково вживе заходів до того, щоб проект не став законом. 
„Провал“ законопроекту отже не є несподіванкою. Проте на цім факті не можна не зупинитись, хоча б через те, що він дав змогу висловитись противникам жіночої рівноправности. Такі нагоди трапляються не що дня, хоч у житті права жінок на кожнім кроці обмежуються. Але звичайно це робиться без всяких „теорій“, без мотивів й „ідейного“ обгрунтування - просто в силу того факту, що жінки виступають у ролі безсловесного й безправного елементу, з яким ніхто серйозно й не рахується.
Цим разом справа стала трохи инакше. Доводилось не тільки подати голос за чи проти законопроекту, а й умотивувати своє становище. Що ж сказали противники законопроекту? Прочитавши як-найпильніше промови тих членів Держ. Ради, що висловились проти законопроекту, жіноцтво по справедливости може радіти. Нічого яскравого, переконуючого, свіжого —все шаблонові, утерті фрази, тисячу разів висловлені і нудні навіть для тих, хто їх висловлював. Почувалося, що люде висловлюють не свої переконання, а, певні в своїй остаточній перемозі, промовляють просто для годиться, аби сказати що-небудь. 
Коли навіть взяти найбільш змістовну промову міністра юстіції Щегловітова, звернену проти жінок-адвокатів, то і в ній не знайдемо нічого цікавого й переконуючого. Міністр поставив три питання: чи мають жінки силу бути адвокатами, чи не суперечитиме це народнім звичаям і чи буде корисна жінка-адвокат для правосуддя. На ці питання міністр, розуміється, відповів негативно, але досить провести паралєль між жінкою-лікарем і жінкою-адвокатом, щоб ці питання відпали сами собою. 
Таке сумне вражіння робить найкраща промова, а що сказати про такі „докази“, як апеляції протоєрея Буткевича до Писанія й твор в Св Августина? Тут вже, очевидно, справа зовсім кепська. 
Зовсім инше вражіння роблять промови оборонців законопроекту. Іх устами промовляло саме життя, сама дійсність. І така сила переконання була в цих промовах, що навіть де-які з членів правої віддали свої голоси законопроектові. Це, правда, не змінило його долі, але російському жіноцтву це дає велику моральну сатисфакцію. Коли противники жіночої рівноправности нічого, опріч заялозених фраз, сказати не можуть, то очевидно, що їх перемога є наслідком випадкових обставин. Це ті самі обставини, що призвели до похорону цілої низки инших, далеко важніших, проектів —про волостне земство, про вселюдну освіту, про волю віри. Одним похованим законопроектом більше, одним менше — це справи не міняє.
