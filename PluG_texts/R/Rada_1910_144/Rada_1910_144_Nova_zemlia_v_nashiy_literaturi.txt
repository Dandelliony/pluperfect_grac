"Нова земля" в нашій літературі.
(З приводу книжки д. А. М. Богдана - Сокольського „ Всесільна“).
І. 
       Альфред Фул'є одного разу висловив був ту думку, що критика, яка має на меті підкреслювати самі тільки помилки тої чи иншої філософської системи, завше була і мусить бути дуже невдячною роботою, полишаючи після себе зовсім мізерні наслідки. От через це то, гадає він, справжній філософ до кожної щирої та консеквентної системи повинен відчувати універсальну симпатію, яку вважати можна за протилежність скептичному індиферентизмові; і неодмінно мусить дбати, щоб уникнути всяких переборщуваннів, коли зайде мова про помилки. Філософові, таким чином, личить користуватися тільки цими двома великими моральними чеснотами: справедливістю і братерством. 
       М. Гюйо в відомій своїй праці „Умілість з соціологичного погляду," говорючи про значіння сімпатії і громадського почуття для критики і покликаючись в цій справі на Фул'є, ще й од себе додає: „ці чесноти, потрібні філософові, ще в більшій мірі потрібні літературному критикові, бо почуття в літературі грає найвизначніщу ролю“. І на його думку, літературний критик завше мусить памятати найбільший з постулатів людської моралі: любіть одно одного.
       Коли за наших часів в українській літературі й істнує таке періодичне видання, де гаразд знають вартість другої з цих чеснот справжньої критики і щиро додержують згаданої заповіді, то тут, звичайно, довелося б перш за все згадати ім'я нашого київського місячника „Українська Хата" та цим, здається, і обмежитися. І справді таки, критики цього журнала —все люде надзвичайно привітливі, сердечні, гостинні, доброзичливі,— коротко кажучи, виразно перейняті теж ніби своєрідною „універсальною симпатією”.  А під впливом цього почуття повстає, як відомо, багацько хороших звичаїв. Наприклад, по невеличких містечках в Норвегії, святкуючи визначні події місцевого життя або вітаючи поважних та популярних діячів, людність за звичай має вивішувати скрізь прапорці. Про щось тепле та привітливе, сердечне та інтімно-близьке дають чути ці прапорці, весело маючи в повітрі. От таким же привітом та теплою сердечністю зустрічається на сторінках „Української Хати“ кожне нове ім'я в нашій літературі, майже кожна нова книжка. Ще цього року шановний наш журнал вивішував прапорці (дозволимо собі так сказати) на честь Христі Алчевської, Прохора Вороніна, Грицька Кернера, Г. Ващенка і др. І коли б для літературної критики досить було того, щоб стояти на сторожі принципа братерства серед „братів письменників", то спеціально в історії української критики мусів би вважитися надзвичайно великим та щасливим той час, коли д.д. І. Бойко та П. Богацький дали змогу українському громадянству познайомитися зо всіма цими чудовими зразками привітливости, сердечности, гостинности та доброзичливости. Треба правду сказати, критика „Української Хати" до цього часу любови та братерства виявила занадто багато, сказати б, так багато, що... часом, і справедливости, яка вимагає од своїх прихильників певної літературної позиції та не аби яких здатностей до „познанія добра і зла" в справах письменства, трохи ніби тісненько у неї бувало... 
       Вимагаєте прикладів? Ну, хоч би й цей... З'являється в нашій літературі новий письменник—А. М. Богдан-Сокольський, і в „Українській Хаті" зараз же замаяли привітні прапорці та справляють празник (правда, не „двунадесятий") з приводу „гарної книжки д. Богдана-Сокольського", і досить талановитий поет молодшої генерації — Гр. Чупринка робить зовсім нещасливу спробу довести своїм читачам, що книжка нашого дебютанта „далеко не зайва". „Згуртовані до купи життєві епізоди, маленькі ескизи, тіні і сілуети", з яких складається „Всесильна”, на думку д. Чупринки, малюють „типи офіцерів", які до того ще „виведені яскраво, правдиво, з повним знаттям їх життя", і „в тонких нарисах" одбивають „нрави їхнього (то б то офіцерського) життя — бульварно-любовні авантюрки, мордобитія і над все це випивки і випивки при всякій нагоді і без нагоди". Иноді, правда, „ці життьові епізоди, ескізи здаються трохи перебільшеними, окарикатуреними і навіть вульгар ними", але, запевняв д. Гр. Чупринка, „при дальшім читанні оповідання всяка карікатурність блініє перед реальною правдивістю". Всього цього не зрозуміють, робить словами Гоголя „отводъ" наш критик, хіба тільки такі „сучасні судді“, котрі не можуть уявити собі того, „що однаково корисні твори, які малюють і самі привабні з'явища життя і самі темні".          
       Такий цей новий автор „гарної книжки" —д. А. М. Богдан-Сокольський. Хоч рецензента і не задовольнила де чим „Всесильна" більше, сказати б так, з погляду своєї архитектоники, але цьому де чому не надав він великого значіння і не завагався намалювати нам образ ніби то справжнього побутового письменника і безперечного художника-експериментатора, у якого, мовляв проф. Д. Н. Овсяніко-Куліковський, звичайно, „ми маємо не широкий малюнок, що обхоплює з ріжних боків життя, а тільки нарочито вибрані окремі риси, а через це і той бік життя, який малює художник, виступає так яскраво і так виразно, що його сенс, його вага стають зрозумілими всякому" (Д. Н. Овсянико-Куликовскій. „Собраніе сочиненій", т. І, ст. 41). 
       Під вражінням такої рецензії д. Гр. Чупринки ми і почали читати „Всесильну" д. А. М. Богдана-Сокольського. З тою думкою, яку так чудово висловив був за молоду, коли не зазнав ще лаврів ватажка натуралізма, Еміль Зола: „я люблю, — сказав він, — дивитися на кожного письменника, як на творця, що, слідком за Богом, й собі робить спробу сотворити нову землю". Цю „нову землю" д. А. М. Богдана-Сокольського ми і стали оглядати, уважно прислухаючись до вказівок рецензента „Української Хати" та пильно придивляючись до того, що зве він „типами офіцерів", „реальною правдивістю", „псіхологією", „тонкими нарисами" і т. ин., в надії знайти, врешті, ту глибоку і разом з тим тендітну та привабливу, хоч і мало примітну рису нашого автора, яку М. Гюйо назвав би „акцентом особи" письменника.
ІІ. 
       В більшому оповіданні чи навіть в повісті або й романі майже завше буває така окрема сценка, чи навіть окрема фраза - всього кілька рядків, в яких можна знайти в малому велике —все те, що автор хотів сказати читачеві, увесь зміст його праці. І в „Всесильній" також маємо таке місце — невеличку сценку, в котрій, як в краплині води, одбився в мініатюрі образ „нової землі" д. А. М. Богдана-Сокольського, і котра може бути певним ключем в справі зрозуміння творчих завданнів нашого автора. Ось вона —ця сценка од слова до слова.
        „Через годину деньщик Куркова, татарин
        Кадет, подавши недорогу, але делікатну вечерю
        з гарними фруктами своєму баринові, 
       тихо шептав на пішоході до земляка, що 
       прийшов до нього в гості... 
       - Хорошій дєвка! . Очень хорошій.. Оба всміхалися один до другого... 
       Земляк Абдул щось питав у Кадета. 
       - Водка биль , красний водка... Чулась 
       татарська відповідь" (ст. 69—70). 
       В підкреслених нами виразах — „хорошій дєвка" і „водка биль"—вся „нова земля" д. А. М. Богдана-Сокольського з своїми двома півкулями і в них же висловлено увесь немудрий сенс життя на ній. „Дєвка" і „водка" —дві „всесильних" підойми цього життя, два полюси тої осі, круг якої крутиться ця нова планета на нашому темному і невисокому українському небі. Іх також треба вважати і за те „все украшеніе", яке милувало очі твордів —д. А. М. Богданові-Сокольському, коли він „почи отъ всьхъ дьлъ своихъ" і, озирнувшись на „вся, елика сотвори", з задоволенням сказав сам собі: „се добро зьло" і постановив надрукувати свою „Всесильну" в „друкарні акційного товариства Петра Барського у
Київі", щоб звеселити серце ще хоч би... „Української Хати“ та д. Гр. Чупринки... 
       Цей останній, оглянувши „нову землю" д. А. М. Богдана-Сокольського, як ми вже знаємо, теж цілком задовольнився її виглядом й собі „се добро зьло" досить виразно промовив. Але цього мало... Йому ще на думку спало показати, що автор „Всесильної" теж не в личаки взутий і зугарен розмовляти в хорошому товаристві і от взяв він на себе, здавалося б, зовсім марне завдання, розшукати в цій „гарній книжці" мотиви, які ніби то нагадують де-що з А. Чехова та А. Купріна. І—о чудо! — знайшов таки це бажане де-що, бо не дурно ж сказано: „ищите и обрящете"... Купріна, наприклад, рецензент „Української Хати" використав ad majorem gloriam „реальної правдивости" „життєвих епізодів" д. А. М. Богдана-Сокольського, навівши з одного оповідання талановитого російського письменника таку цітату: „стояли ми в брудному південному місті. Нудьга страшенна. Пили ми і романсували з усіма полковими дамами". Схоже, як бачите, дуже схоже, бо й в Купріна і „хорошій дєвка" і „водка биль" знайдеться; ми сказали б, як дві краплі води схоже, коли б увесь замах д. Гр. Чупринки, цих двоє слів: „нудьга страшенна" не нищили зовсім, бо на „новій землі" д. А. М. Богдана-Сокольського чого-чого, а нудьги „й слихом не слихать, й видом не видать". І от через таку, сказати б, дрібницю схожість між двома письменниками блідніє, перед „реальною правдивістю" ріжниці між ними. Та й в творчих методах Чехова і Богдана-Сокольського теж значно менше спільного, ніж це здається рецензентові „Української Хати". Досить тільки познайомитися, як змальована „трохи порнографична псіхологія „деревцовського собаки" у д. А. М. Богдана-Сокольського, щоб совісно стало перед великим художником —А. П. Чеховим за бажання робити такі паралелі, які маємо у д. Гр. Чупринки.
        Ні, панове, д. А. М. Богдан-Сокольський—цілком орігінальний „художник"; А. П. Чехов і А. Купрін — не товариші йому. Через це можна й повинно, не згадуючи всує йменнів їх, подивитися на те, що „видать”  на „новій землі" автора „Всесильної", і послухати того, що на ній „слихать". Ми так і зробимо, почавши свою екскурсію з тої півкулі її, якій до лиця припадає назва „хорошій дєвка".
ІІІ. 
       Ви памятаєте, читачу, двадцять другу пісню „Ліричного Інтермеццо" Генріха Гейне, це дуже гарне, мелодійне, повне надзвичайної експресії, щирости та чуття „як би знали", з яким великий німецький поет звертався до квіточок, соловейків та зірок? А ось вам теж ніби то ліричне „як би“ вже нашого д. А. М. Богдана-Сокольського:
      „Як би вишеньки, що росли кругом могил, 
могли розмовляти, як би пташки, що 
позвивали собі гнізда на вишнях, могли
 словами співати свої пісні,- вони би 
росказали багато про палкі обійми, 
про те, що зветься дівочою соромливістю і невинністю,
про чудові форма жіночого тіла, про солодку усладу
дівочої ласки, про початок життя, (?), про те, що говорять очі Мусі,
як вона дивиться на Тимошкіна; про те, чого буває
часом солодка (?) роса на траві, про все би
вони росказали" (ст. 24)•
       Такі то дива творяться на „ новій землі” д. А. М. Богдан-Сокольського. І ми з вами, читачу, могли б так таки нічого про них і не довідатися, бо, як відомо гаразд, вишеньки й пташки, й справді таки, „словами співати свої пісні” не можуть, а також не зугарні росказати щось цікаво і про „гарні білі (?) форми твердого Мусіного тіла“... Куди їм, нещасним!.. Ми вже знаємо, що сам „деньщик” Калєт, —а він все ж таки homo,- на цих справах не дуже то багато розуміється, бо не здобувся навіть на щось більш докладне, як вже відоме нам: „хорошій дєвка". Тут, щоб росказати „про все", треба вже людини більш красномовної і з більшим досвідом, яка зналася б і на, естетиці, принаймні, розріжняла б чорне од білого та й про те, що у людей зветься твердим, а що мняхким, без помилки сказати могла б,—от черев це й мусимо послухати самого автора „Всесильної“— д. А. М. Богдана-Сокольського.
       Д-й А. М. Богдан-Сокольський - „письменник"; він вміє „словами співати свої пісні" і може росказати „про все” , а також має хист робити спостереження та збірати життєві факти, щоб потім на підставі їх утворювати щось ніби „Законы бытія" або, принаймні — закони гуртової псіхології. І серед цих „законовъ бытія" перш за все треба згадати той, що виразно поділяє людність „нової землі" д. А. М. Богдана-Сокольського на дві, як це буде зараз видко, протилежних породи —„жонатих" і „нежонатих”. І щоб читач міг скласти ціну хистові і дотепності нашого автора, хай говорить він сам:
      „Вони (то б то „жонаті") йшли незадоволеною ходою, 
       відстубурчивши далеко від себе ліктя, до якого 
       чіплялася теж незадоволена жінка”.
       Іх не дуже тягнуло до дому, де вони нічого нового не сподівалися найти. 
       За те нежонаті виходили тільки парочками. Мущина, здавалося, не держав жінку або панну під руку, а прилипав (sic!) до неї. Очі у обох блищали і сині смуги, які у жонатих робили тільки одно неприємне вражіння, у цих сипали обіцянками ласощів і солодкого забуття. Вони заглядали у вічі одно другому. Здавалося очима питали одно другого, чи хватить у обох сміливости і відваги взяти у життя те щастя, ту насолоду, що туманила голови, стукала у вухах, переливалася в крові, втомлювала і бадьорила разом”... (ст. 3).
       Які геніальні спостереження, яке глибоке розуміння душі людини! Але чи ж людини? Принаймні, можна було б зазначити, що од „психології" цих „нежонатих" в великій мірі оддає неначе б то свинюшником, але, памятаючи, що в чужий манастир з своїм „уставом" не личить втручатися, пристанемо вже на те, що людям на „новій землі” д. А. М. Богдана-Сокольського саме такими й повинно бути, і, поборовши свій скептицизм, скажемо: ах, скільки в цих „тонких нарисах”  „гарної книжки" типового, скільки справжньої „реальної правдивости”, знаття людей та життя і всих инших барвистих квіточок, з яких д. Гр. Чупринка сплів вінок на голову автора „Всесильної” ! Яке багатство чудових фабр, які сміливі, соковиті штрихи! Яка мова і, разом з тим, скільки артивму та художнього смаку!...
       Але, звичайно, всує й закони писати, коли їх не переводити в життя. І д. Богдан-Сокольський пильно доглядає, щоб на його „новій землі“ всі ці Мусі, Тосі, Люні Тимошкіни, Куркови, Довбні, Деревцови, Беки і инші тварі, яких сотворив він собі на потіху, завше виявляли велику слухняність законам. На кожному кроці в цій справі видко у його майже військову дісціпліну. І через це лишається читачеві тільки втішатися, дивлячись на те, як шпацірують „ніби пришиті одно до другого Тимошкін і Муся“ (ст. 13):
       „Як муха до меду, прилипла Муся до його боку. 
       Він притискав до себе її руку. 
       Навіть ногами, переступаючи крок за кроком, 
       вони обоє старалися притулитися одно до другого
       і черкнути коліном до коліна... 
       І як це виходило, вони стискали одно одному руку, 
       немов при чарці говорили „на здоровля" (ст. 6).
       Ходімо ж за ними і далі— туди, де „на вишеньках злагідно щебетали горобчики, зрідка кидаючи свої насмішкуваті (?) погляди на рожеву шовкову матерію”, з якої пошита була „спідня сукня Мусі", не забуває відповідного пояснення додати д. Богдан-Сокольський, котрий в цьому місці роскаже вже нам „про все", що відоме йому, як „цікавому глядачеві”.
      „Вона сиділа у нього на колінах. 
       Від жари чи від чогось иншого кохточка
       її була розстібнута: спідниці - трошки примяті
        і поетично підняті до колін. 
       Одні тільки точені ніжки в гарних золочених капчиках
       і облипчастих шовкових панчошках на заграничних
       підвязках були свіжі і чудово гарні. 
       Вони вражали своєю роскіишою красою. 
       На них дивився Тимошкін, обнявши правою рукою 
       гнучкий стан Мусі і час-від-часу здригаючись від приливу 
       палкої страсти (?). Ліва рука поручика злагідно 
       гладила шовкову ланчошку на Мусіній нозі і часом стискал її. 
       Очі його здавалися шклянними; ніс роздувався" (от. 38—39).
       І далі все так само слиняво, „поетично" і з захопленням перед „роскішною красою”, весело та одвертоцинично оповідає д. А. М. Богдан-Сокольський „про все" доти, поки не захопило, певно, й зовсім йому дух, і він мусів поставити чималий рядочок крапочок... Ми повинні також отверто признатися, що, прочитавши це місце і відчувши „пафос” його, знайшли, врешті, цікавий для нас „акцент особи" нашого автора і гаразд зрозуміли, що перед цим володарем слова якийсь там недоріка Калєт просто таки мізерний „мальчишка и щенокъ". Але коли цей „тонкий нарис“ може вважатися шедевром „реальної правдивости" автора „Всесильної", то рядки, які ми зараз наведемо, виразно свідчитимуть про те, якого високого ступня розвитку і краси досягла українська мова під його ж таки пером. Оповідається про те, як Тося і Довбня (друга пара „нежонатих") сиділи „в аллєї любві" і бавились...
       „Але це завше кінчалось якось так, — підкреслює 
       д. А. М. Богдан-Сокольський, —що писки обох завше
       злипалися (!!) і вони завмерали в обіймах” (ст. 66).
       Мова д. А. М. Богдана-Сокольського просто таки кишить цими „злипалися”, „облипчастих", „прилипала", „прилипав" і т. ин., так що, врешті, вона сама, разом зо всіма героями „Всесильної", „акцентом особи" автора і „протоколом спроби" його, здається якоюсь слизькою та липкою. В де-яких місцях ця риса літературного обличчя д. А. М. Богдана-Сокольського так виразно позначається, що мимоволі подумаєш: ах, яку брудну „нову землю” сотворив наш творець і якими огидними примарами заселив її. Кілька таких місць ми зазначимо зараз. 
       На ст. 29 знайомить нас д. А. М. Богдан-Сокольський з спогадами підполковниці Деревцової, котра аж „стиснула коліна і втягнула в себе дух", в уяві своїй переживаючи той час, коли вона „гралася з молодим поручиком Івановим" і „проводила гарні, чудові вечорі на кватирі у поручика". „Трохи порнографична псіхологія „деревцовського собаки", як обережно висловлюється д. Гр. Чупринка, замазує брудним та масним намулом цілих девять сторінок (розділ V) „гарної книжки д. Богдан-Сокольського". Цікаве також і це спостереження: „неприємний дух, як з кагли, йшов з-за коміра" у „якогось мізерненького жидка”', коли „Деревцов підходив до роти бундючно, як от часом розлютований бугай підходить до людини “ (ст. 20). Запримітило бистре око нашого автора також і „сліди вчорашньої блювоти та ще дечого, що понабірав на ноги господин фідфебель, як гуляв на підпитку з знайомими мамзелями” (ст. 17) і т. ин., і т. ин. Вся ця „реальна правдивість” така кольорова, ніби позичено її з тих салдацьких оповіданнів про „пригоди з знайомими мамзелями" та про „свіжі вражіння од вчорашньої неділі", про яких згадується на ст. 9 „Всесильної”. Видко пана по халявах, а джерело натхнення автора „Всесильної” по... наведених цітатах.
        Ще одна риса д. А. М. Богдана-Сокольського... Він - „письменник” надзвичайно сміливий, за словом в кишеню, мовляв , ніколи не лізе і оповідає про всяку гидоту, сказати б так, й оком не зморгнувши. Але підкреслюючи цю його рису, ми повинні зазначити й те, що таки й за ним тричі примітили щось ніби вагання, схоже на те, неначе й у його язик, часом, неслухняний буває, неначе й він иноді „словами співати свої пісні” не зважується. Двічі в такому випадкові він просто обмежився довгим традиційним рядочком крапок, а в третій раз сталося це з ним тоді, як (на ст. 13) знайомив він нас з бравим поручиком Миколаєм Івановичем Тимошкиним. „В одній лайці, - читаємо там, —він міг згадати душу, віру, совість, якусь свічку, маму, серце, хрест, батька і всіх почивших сродственників аж до третього покоління”. От і все!.. Так таки, —о диво дивнеє! —на цьому і обмежився, не навівши й одного приклада з лексикона свого віртуоза лайки. Що ж, спасибі й за це!..
        А тепер, висловивши заслужену подяку д. А. М. Богданові-Сокольському, ми думаємо, що час вже нам залишити веселий куточок Тимошкіних —„хорошій дєвка” і подивитися на „украшенія” другої „Всесильної” —„водка биль”. 
(Кінець буде). 
П. Єфремов.