Новий голова.
	Головою Державної Думи на місце Гучкова вибрано правого октябриста Родзинку. Вибрано його більшістю 199 голосів проти 123. Результати голосування зустрінуто гучними оплесками на лавах правих, націоналистів і поодиноких октябристів. Зліва чутно було шикання й свист. 
	Головою півдуми був Гучков і ще в більшій мірі головою півдуми буде Родзянко. Ріжниця тільки в тім, що Гучков був головою центральної частини Думи, а Родзянко буде головою правої частини. Так сумно закінчився предсідательський крізіс у Думі.
	Доля переслідує октябристів. Провал у Москві, одказ Гучкова бути головою, одказ Олексіенка виставити свою кандидадатуру й тепер—обрання Родзянки. Не диво отже, що октябристи тяжко засмучені й переконфужені. Останні події віщують їм близьку політичну смерть—як тут не сумувати? 
	Зате на улиці націоналистів—свято. Ім останніми часами пощастило, як нікому. З міністерського крізіса вони вийшли переможцями, бо перемога Столипіна—їх перемога. Законопроект про національне земство в західнім краї проведено на підставі 87 статті, й це знов їх перемога, бо нікому цей законопроект так не потрібний, як націоналистам. Нарешті, і з предсідательського крізіса вони вийшли переможцями, бо Родзянко тільки по назві октябрист, у дійсности ж він робитиме те, що казатимуть націоналисти. Не дурно ж націоналисти так настоювали на тім, щоб Родзянко виставив свою кандидатуру й не дурно вони так гучно вітали його обрання. Вони знали, що робили, й вже тепер Родзянко заявив націоналистам, що вживатиме всіх заходів, аби тільки підтримати їх.
	Виходить, що тепер націоналисти мають свого премьер міністра й свого голову Державної Думи А в перспективі їм ще усміхається й своє земство в західнім краї. Більшого й бажати не можна.
	У всій історії возвеличення націоналистів, за винятком одної подробиці, нема нічого дивного: відомо ж, що Росія—країна необмежених можливостей. Єдине, що в цій історії є дивного, це—роля октябристів. Колись октябристи дуже часто й уїдливо сміялися з „лівих ослів", на яких виїздили кадети. Тепер октябристи сами опинились в ролі „ослів" , на яких виїздять націоналисти. Вже скілька місяців октябристи служать у цій неприємній ролі, а тепер вони вивезли націоналистів на своїх спинах до предсідательської трібуни. 
	Обрання Родзянка—не тільки повна капітуляція перед Столипіним, не тільки особистий удар Для Гучкова. Це—повний провал октябристської політики й октябристської Думи. Центр тепер перемістився направо, й , над політичним значінням октябристів остаточно поставлено хреста.