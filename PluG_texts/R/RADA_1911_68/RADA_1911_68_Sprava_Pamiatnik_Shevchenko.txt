Справа з пам'ятником Т. Г. Шевченкові.
Листи. № 2.

	Цілковито згожуємось з д. Ів. Липою: пам'ятник Шевченка мусить бути живим і постать Шевченка у шапці і кожусі. На нашу думку проект Антоніо Шіортіно, за винятком де-яких дефектів, як найбільше до цього йде. В постаті Шевченка по проекту А. Шіортіно кожний селянин, зовсім незнайомий з поезією Шевченка— зараз же впізнає кобзаря України, побаче щось рідне, національне. Навіщо нам пам'ятник, коли ніхто з простого народу не буде знати, кому він поставлений? Навіть ми, свідомі українці, знайомі з Шевченком, і то дуже затруднялись впізнати в постаті Балавенського—Шевченка. 
	Що ж простий селянин? 
	Це не одних нас така думка, а більшости українського громадянства. Проект Балавенського мало кому подобається. Нащо ж ставити те, що не любе нікому! 
	Мимоволі опускаються руки, пропадає енергія при згадці, що через 2—3 роки в Київі має стояти памятник Балавенського.
	Прохаємо тих, од кого це залежить, не допустити до цього! Одгукніться на голос українського громадянства! Ставте який инший пам'ятник, а не Балавенського! Хай уже, принаймні, буде такий, як Котляревському в Полтаві, як неможна кращого поставити. 
	Одгукніться на голос громадянства! 
		Українці г. Конотопа. 1911. 20/III.
				№ 3.
	В № 63 „Ради", в статті „Що ж далі робити?", д. Гр. Сьогобочний, радить Шевченківському комітетові не призначати нового третього конкурсу, а просто замовити скілька проектів відомим скульпторам і потім вибрати з них, який буде найкраще виконаний.
	На мою думку, можна вийти з сучасного скрутного становища, іменно, тільки призначивши третій конкурс, який, дуже можливо, дасть нам проект, нагорожений першою премією. Та цього ж вимагають й пропонують і деякі художники та скульптори, що не прийняли участи, за браком часу, в другому конкурсі і бажають взяти її в третьому, бажаючи добуть першу премію, а останні Шевченківські свята, виставки малюнків то що, з нагоди півстоліття смерти Шевченка, хіба не дадуть ніяких наслідків в цій справі? Хіба популярізація імени Шевченка і його ідеалів, творчості не зросла, як ніколи на Україні і далеко, далеко по за межами її, за останні дні? А це, на мою думку, може дати добрі наслідки для третього конкурсу і, можливо, що першу премію одержить проект зовсім і „невідомого" скульптора, тоді як замовить можна тілько відомим. Не треба зупинятись, а провадити справу жваво й щиро до повного закінчення, не шкодуючи ні праці, ні коштів; справа варта того, а тому найкраще, негайно оповістить третій конкурс, на який матимуть змогу доставити свої праці і відомі й невідомі скульптори і цим способом вийти з сучасного становища на певний шлях. 
Ів. Лубенець.