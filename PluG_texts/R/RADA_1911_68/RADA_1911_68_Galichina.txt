Галичина.
	Український інститут для дівчат в Перемишлі. Тепер український інститут для дівчат в Перемишлі належать до перших інституцій того зразку у всій австрійській державі. Засновано його з ідейного завзяття високо патріотичних одиниць перемиської інтелігентної громади. Ідейне завзяття вміло знайти гроші; ідейне завзяття здобулось на невсипущу працю, що з одного гроша робить десять. 
	З початку була гадка про звичайний пансіон для дівчат. Перших кілька тисяч корон на заснування його зібрав крил. о. Лев Кордасевич. Та видно щасливу мав руку. Бо ледве пансіон 1881 р. засновано, знайшлись нові несподівані доходи з великої лотереї, а з тим вродилась і нова думка: для свого пансіону мати і свою школу. В 1895 р. той свій пансіон і своя школа були вже в своїм домі з своїм великим огородом і садом. Пансіон був, правда, невеликий; приватна школа була виділова; дім був ще не великий. Та все стануло під щасливою звіздою. І мало дальше щастя. 
	Тим щастям було заснування гуртка людей незвичайно щиро відданих новій інституції. Були то: голова товариства крил. Конст. Чехович, директорка школи Марія Пріма, господарь Іван Матковський, управителька пансіонату Марія Крвавич. В їх очах і під їх руками розвивався інститут на протязі 15 літ. Через добудову двох нових крил дім з 1894 року перемінився в пишний палац, що тепер варт коло милійона корон; виділова школа перемінилася в повний ліцей; бурса—в найкращий пансіон. Один з тих, що життя посвятили тому розвиткові інститути, Іван Матковський,— помер в 1906 році і заступив його д-р М. Долинський; колишній голова крил. Конст. Чехович давно вже єпископом і попечителем інституту є тільки по букві статуту; за голову тепер о. Мир. Подолинський. А дирекція школи і пансіону і досі в тих самих руках від 1895 року, знайшовши підмогу педагогичну в особі проф. Ол. Яреми. І тут нам повстає питання: де є в нас друга приватна шкільна інституція або яка инша, на чолі якої працювали б так довго з що-раз кращим успіхом ті самі люде? Де є друга інституція, для розвитку якої покладено б життя, як поклав його пок. Ів. Матковський? Де є друга інституція педагогична, що тішилася б таким довіррям, яке каже батькам не тільки з Галичини і Буковини, але з таких просторів, як від Шлезка аж до Харькова, віддавати туди свої діти? І воно діється без голосної реклами!.. „Без золота, без каменю, без хитрої мови м — можна б сказати Шевченковими словами. Честь названим і неназваним творцям такого діла! (Неділя).