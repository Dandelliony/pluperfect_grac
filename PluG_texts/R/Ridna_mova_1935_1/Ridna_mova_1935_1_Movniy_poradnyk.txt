»Мовний Порадник«
для Редакторів, Видавців і Робітників пера.
Лист четвертий.
6. Ще про апострофа.
Декілька осіб (серед них і о. Проф. Ю. Дзерович) прислали мені низку запитань про апострофа. Охоче відповідаю, щоб у цім питанні не ширилось баламутство. Найперше: сердечно прошу перечитати про апострофа все те, що вже писала про нього „Рідна Мова“ в 1933 р. ст. 165. 303-308. 335-342 та в 1934 р. ст. 33. 69-70. 319-20. 339. 363-5.455. 486-7. 503. 536. Тепер відповідаю на запитання.
1. Апостроф (паєрик) у нашім письменстві заховався традиційно від стародавніх часів (див. „PM“ 1933 р. ст. 335-342).
2. Скільки я друкую по-українському, стільки й уживаю апострофа, — цебто від 1905 р. Ціла українська література ще до більшовиків уживала апострофа. Що апострофа не більшовики запровадили, свідчить про це, напр., Проф. Ів. Зілинський у своїй праці: Opis fonetyczny języka ukraińskiego, 1932 p., пишучи на ст. 60: Powyższą różnicę między wymową ukraińską i rosyjską starają się Ukraińcy z pod zaboru rosyjskiego już od dawna zaznaczać w każdorazowej swojej pisowni przy pomocy t. zw apostrofu ’: м’ясо, п'ятниця i t.d.“
3. Більшовики не мали й не мають до апострофа жадного відношення, — до них він віки був, і не вони його запровадили. Навпаки, за українцями тепер і росіяни завели собі апострофа й пишуть: об’являю, из’являю, из’ясняю й т.ін.
4. Зв'язувати апострофа з більшовиками, це кривдити наддніпрянців і показувати свою незнайомість із їхньою старою культурою.
5. Чи ми тут будемо вживати апострофа, чи не будемо, це не вплине на правопис наддніпрянський,— там на нас не оглядаються.
6. За останні 50 літ в Україні так звикли вже писати з апострофом, що тепер тяжче було б Наддніпрянщині відвикати від апострофа, аніж Галичині звикати до нього.
7. „Рідна Мова“ не видумала апострофа, — вона тільки змушена була, в ім'я національної одности, прийняти академічний правопис.
8. Пишучи відриваємо руку і для інших значків, напр. для крапок над і, ї, й, але це ще не говорить проти цих буков.
9. Наддніпрянці звичайно говорять і мовою російською, де існує органічне сполучення б, п, в, м, ф з йотованими голосними: мясо (= miaso, не mjaso); при більшому впливі російської мови так часом вимовляють і українці; щоб показати свою відмінну вимову, вживаємо апострофа: м'ясо.
10. Хто з чужинців, особливо росіян і поляків, учиться української мови, тому апостроф стає дорогоцінний, бо кожний раз показує правдиву вимову.
11. Коли б апострофа не було, то для галичан мусіли б його таки запровадити, щоб показувати правдиву вимову р, бо в літературній вимові існує відмінна вимова ря і р‘я, див. про це „Словник місцевих слів“ ст. 130-131 § 12.
12. Те, що інші слов'яни не вживають апострофа, нічого не доводить: а) їм апостроф не потрібний, бо мають іншу вимову, б) в азбуці вони мають j, а при j апостроф не потрібний, і в) апостроф власне наочно підкреслює іншим слов'янам про відмінність нашої вимови.
13. Інтелігентний українець легко вимовляє й органічні сполучення бя, пя і т. ін. в чужих словах, а в своїх: тьмяний, святий, різдвяний і т. ін. (не: t’mjanyj, swjatyj, див. „Словник" ст. 148), отже вимовляємо: в'ялий, але святий (wjałyj, swiatyj).
14. Діти дуже легко вчаться писати з апострофом, див. про це „Рідна Мова" 1934 р. ст. 33. 455; а вже для мільйонів поросійщених дітей, що вертаються до рідної мови, апостроф просто дорогоцінний, бо виразно показує, як треба їм читати, а це важливе для цілого нашого народу.
15. „Ми, галичани, і без апострофа йнакше не вимовляємо". І добре,— значить, нема жадних труднощів навчитися писати апострофа: пишіть його по губних б, п, м. ф там, де по нім чується j: п'явка (pjawka). Але складів ря і р'я в Галичині не розрізняють (кажуть бур'я burja, а треба буря buria), — тут апостроф дуже потрібний, бо покаже правдиву вимову.
16. Дуже багато наддніпрянців - емігрантів тільки на еміграції почали поважно вчитися укр. мови, тому тепер і не вживають апострофа, бо взагалі говорять і пишуть „галицькою" мовою. З них прикладу не можна брати.
З товариським привітом 
Редакція „Рідна Мова".
Січень. 1935 р. Варшава, вул. Стальова 25 п. 10. 
Передрукуйте це в Вашім виданні!