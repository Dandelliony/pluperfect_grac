Життя слів.
Гост́иниця — це дім, де спинялися гості, цебто подорожні чи купці. Уже в греків було багато гостиниць, побудованих поблизу великих міст або славних храмів, а в Римі були гостиниці й при великих дорогах. Гості спинялися в гостиницях зовсім вільно, — їх тут однаково приймали, чи був то багатий чи бідний, родовитий чи простий. В середні віки гостиниці ширяться й по цілій Европі. В Московії для гостей існували особливі „гостинні двори". Слово „гостиниця" відоме в слов'янських пам'ятках із XI віку, напр. у Супрасльськім рукопису. В Словнику П. Беринди 1627 р. „гостиниця" перекладено на наші українські обставини: „корчма" (але „корчма" тоді ще не мала сучасного значення).
   Гост́инець — це широка дорога, via publica, що нею подорожували гості, а від них і дорога отримала свою назву. Слово дуже давнє, відоме вже в „Руській Правді": Аще погубять слѣдь на гостиньци на велицѣ, а села не боудеть. Грамота Казимира 1349 р.: По путь по Подгаєцьскьій, а по гостиньць по Колбаєвьскьіи. Грамота 1441 р.: А по гостинець по Вишеньскый. Слово „гостинець" у своїм старім значенні широко відоме в Наддністрянщині, і зовсім забуте в Придніпрянщині. „Гость — гість" позостало в нас уже з новим значенням. А новий чужий „готель" зовсім випер нашу рідну стародавню „гостиницю".
   Грубі́ян — часте в східньоукраїнських говорах слово, визначає: нахабний, зухвалий, невихований. Слово утворене чи не на взір німецького Grobian — простак, але підпало в нашій мові „озмисленню" зо словом „грубий" і тому змінило трохи своє значення. Сильно розгалужене в нас слово: грубіянство, грубіянський, грубіянити.
   Гул́яти — широко розгалужене в українській мові слово, з різним значенням: спочивати, походжувати, їздити чи ходити без праці, не працювати, веселитися, святкувати, грати в яку забаву, забавлятися, танцювати і т. ін. У всіх цих значеннях слово відоме в українських Думах, де його вжито аж 43 рази. Напр.: Ми за твоєю головою пили да гуляли 133. Чистим полем гуляли 126. Чорним морем далеко гуляли 79. 83. 84. Добрим конем гуляє 152 і т. ін., у всіх випадках трудно встановити ближче значення слова. Але здається, що „гуляти“ — танцювати, це дуже давнє значення, в говорах наддніпрянських уже мало знане, але ще дуже поширене в говорах західніх. Бірчак, „Василько“ І.: Скоморохи грали якусь дику пісню, а вона гуляла-гуляла-гуляла 133, Розпустила волосся й гуляла-гуляла-гуляла 133. Як не заграє увесь ліс, як не стануть дерева гуляти II. 149. Пізніші значення „гуляти“: бути вільним, бавитись у що, напр. у Б. Грінченка, „Під тихими вербами“: Гуляти в ящура 31, Як де зійшлися, так зараз і гулять, звичайно на гроші 293. Форма „гулиця“ (улиця) має звичайне протетичне (приставне) г і тільки випадком збігломя з „гуляти“.
   Ґільйотина — рубалка, машина відрубувати голови засудженим на горло підчас французької революції. Складалася вона з рами — два стовпи з поперечкою, а між ними в жолобках легко ходила важка велика гостра сокира. Засуджений клав голову в раму; сокира падала, і голова відлітала. Назву свою ця машина одержала від д-ра Ґільйотена (1738 —1814), члена установчих зборів. Року 1788 вніс він до цих зборів свій проєкт, щоб у республиці смертна кара робилася з найменшими муками для засудженого, а сам процес виконувався якнайскоріш; крім того, щоб усі засуджені мали право на відрубання голови, а не самі вищі верстви громадянства (нижчі верстви тоді вішано). Взір своєї машини др. Ґільйотен (Ґільотен) узяв із попередньої практики в інших державах, бо така рубалка відома була ще давніш. Проєкт Ґільйотена був прийнятий, а сама рубалка одержала назву „ґільйотина“.
