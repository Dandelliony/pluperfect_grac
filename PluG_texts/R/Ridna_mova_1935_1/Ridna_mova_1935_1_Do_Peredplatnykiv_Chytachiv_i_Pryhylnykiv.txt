До Передплатників, Читачів і Прихильників »Рідної Мови«.
   Місяць січень — місяць розбудови „Рідної Мови“.
Нижчепідписані, Гурток Прихильників „Рідної Мови“ в Варшаві, докладно ознайомившись із матеріальним станом місячника „Рідна Мова“, пастановили видати цю відозву й звернути нею увагу на ту загрозу, що налягла над нашим єдиним і одиноким рідномовним журналом.
   За два роки невпинної праці „Рідна Мова“ всім показала, як нам потрібний власне такий журнал. Позостаючись щиро науковим у самій своїй істоті, журнал знайшов таку популярну форму й таку загальнозрозумілу мову, що заговорив до найширших мас, усіх закликуючи до рідномовної праці. Мало того, журнал не тільки кинув надзвичайно корисне нам гасло: „Всі дбаймо про культуру своєї мови“, але й виконав його, притягуючи широкі кола нашої інтелігенції до найрізнішої рідномовної праці, наслідком чого скрізь по краю, а також і за кордоном повстають так нам потрібні „Гуртки плекання рідної мови“.
   Найбільшою заслугою двохрічної тяжкої праці „Рідної Мови“ треба вважати послідовне проведення в життя великого щиронаціонального гасла: „Для одного народу — одна літературна мова й вимова, один правопис“. Двохлітня ця праця допровадила до того, що тепер увесь український народ ясно й глибоко зрозумів, що за всяку ціну мусить створити собі всеукраїнську літературну мову, як найміцніший орган своєї духової одности. Тепер нема вже свідомого українця, щоб думав тут інакше.
   Заслугою „Рідної Мови“ вважаємо й те, що це вона перша голосно заговорила про мовне винародовлення нашої еміграції, — політичної в Европі й зарібкової в Америці та Канаді, це вона невпинно кличе цю еміграцію не рвати мовних зв’язків із своєю Батьківщиною й переходити на всеукраїнську літературну мову.
   „Рідна Мова“ не є тепер, власне, редакція в звичайному того слова розумінні, — це наша цінна культурна установа, така установа, що до неї щоденно звертаються за рідномовними порадами десятки осіб. І всім дається найповніше вияснення або листовне, або на сторінках „Рідної Мови“. З цього погляду відносимо „Рідну Мову“ до наших культурно-освітніх установ.
   Здавалось би, що широке громадянство, користаючись із праці „Рідної Мови“, належно оцінить і матеріально підтримає таку висококультурну свою інституцію. Докладно ознайомившись із матеріальним станом Видавництва, ми переконались, що воно зовсім не має потрібного для своєї широкої праці матеріяльного ґрунту, більше того близьке до занепаду, а тримається тільки через надзвичайну відданість рідномовній ідеї й повну посвяту цій справі безробітного Редактора його, що виконує при Видавництві всі функції, аж до найнижчої включно. Підрахунок боргів 27 листопада 1934 р показав, що сам край заборгував „Рідній Мові“ 4104 зл. 20 гр., висока сума для молодого Видавництва. Уважаємо такий стан за зовсім ненормальний і загрозливий, а тому й кличемо все українське громадянство підтримати „Рідну Мову“ й дати їй змогу належно розбудуватися.
1. Закликаємо всіх Передплатників, Читачів і Прихильників „Рідної Мови“ найенергічніше зайнятися приєднанням журналові нових передплатників. Нехай стане святим обов’язком кожного приєднати бодай одного нового передплатника „Рідній Мові“.
2. Закликаємо всю політичну наддніпрянську еміграцію, а також усю еміграцію зарібкову масово передплачувати „Рідну Мову“, і вже тим підтримати цю нашу щиропатріотичну незалежну наукову установу. Нехай не буде ані одного емігранта, що не передплатив би „Рідної Мови“ й не працював би для її підтримки.
3. Закликаємо всіх Передплатників, Читачів і Прихильників „Рідної Мови“ в краю, Европі, Америці й Канаді присилати добровільні датки на розбудову журналу. Нехай не буде українця, що не відгукнувся б на цей наш заклик. Ділом покажім, як ми ставимось до ідеї всеукраїнської духової одности.
4. Всіх боржників „Рідної Мови“ сердечно просимо сплатити свої борги найпізніше в місяці січні 1935 року. Коли б цього не сталося, просимо Редакцію „Рідної Мови“ видрукувати список цих упертих боржників, а ми допоможемо Видавництву стягнути ці борги.
5. Оголошуємо місяць січень місяцем розбудови „Рідної Moви“, й закликаємо всіх Передплатників, Читачів і Прихильників цього журналу активно й реально допомогти цього місяця Видавництву. Нехай ніхто не відмовиться від цієї праці! Всі подбаймо про розбудову своєї „Рідної Мови“!
   Голосно стверджуємо, що „Рідна Мова“ існує тільки на передплату й ні звідки жадної допомоги не одержує. Як це не дивно, але ні одна українська установа не допомагає „Рідній Мові“...
   Глибоко віримо, що цей наш заклик знайде такий же щирий відгук серед нашого громадянства, з яким ми писали його. Українську пресу ласкаво просимо передрукувати цей заклик.
   Варшава, 11 грудня 1934 року.
   За Варшавський Гурток Прихильників „Рідної Мови“: Інж. Оп. Нестеренко, Проф. Мгр. П. Кривоносюк, Мгр. І. Коровицький, Інж. Підполк. С. Білодуб, Інж. П. Сікора, Інж. Поручн. Ол. Сім’янців, Підполк. В. Дитель, Підполк. В. Євтимович, Мірничий П. Черненко, Підполк. Ю. Науменко, Др. Ю. Липа.
