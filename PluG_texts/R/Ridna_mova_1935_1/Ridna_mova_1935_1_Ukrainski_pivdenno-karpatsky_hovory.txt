Українські південно-карпатські говори.
   У виданні чеської краєзнавчої енциклопедії: Ceskoslovenskâ vlastivěd. III, Jazyk за редакцією проф. О. Гуєра в Празі, появилася побіч статтей про мову чеську та словацьку, також стаття про мову українську етнографа Закарпаття Г. Ґеровського під титулом: „Jazyk Podkarpatské Rusi“. Ділиться вона на дві частині: 1. Народні говірки (Lidovâ řeč Podkarpatské Rusi) і 2. літературна мова (Literarni jazyk Podk Rusi).
   В першій статті автор описує наперед область українського населення, а потім досліджує відношення українських п. карпатських говорів до решти „русского язика“ та поділ цієї вітки української мови на говіркові групи.
   Для нас мають вагу передовсім два останні розділи згаданої статті, бо автор відкриває нам просто сенсаційні факти, що на них чомусь то дотеперішні дослідники і свої, і чужі (Брох, Дурново) не звертали, чи може не звернули належної уваги. Оце він відкриває такі риси південно-карпатських говірок, що — на його думку — не знаходяться зовсім в інших українських говорах. Ось вони: 1) подвійність голосних о, е, а то нормальних і вузьких (коня—коні, село-на сêлі, вузьке ê відоме аж у московських говорах; 2) зм’якшення приголосних губних, р та зубних перед наступним е, що знов споює п.карпатські говори з великоруськими говорами; 3) зберігання різниці між давнім ы та і, що на думку автора — осамочують „карпаторусскі“ говори від решти українських, а з’єднують їх із великоруськими; 4) зникнення йоти між голосними, а передовсім перед у (мау, маву), чого також не знають інші українські говори; 5) творення вищого ступеня наростком — ый (!) прямо від пня (пустий — пущий, товстий — товщий), що не відоме в інших українських говорах, а збереглося в мові великоруській у формі дієприслівника (толще; 6) форми часу минулого дієслів вести, плести, мести, бости - вюг, плюг, мюг (з)буг повстали на основі такого ж закону фонетичного, як у говорів псковських, де група приголосних дл, тл перейшла на гл.
   Усі ці дані мають свідчити за твердженням автора, що українські південно-карпатські говори займають самостійне місце, їх не можна зарахувати до жадного іншого українського наріччя.
   Тим часом докази авторові не видержуть жадної критики. В першій мірі більшість вичислених явищ не займає цілої области п.карпатської, а тільки частину, а подруге ні в однім пункті не відповідають дійсності. Автор дійшов до наведених висновків через необізнання з найближчими сусідніми галицькими говорами, що їх описали Верхратський, Свєнціцкий, Рабіївна, Княжинський, Зілинський. Знання цих праць, хоча б Верхратського про говори долівські, околиці Угерець, Рабіївної про говори бойківські в „Sprawozdaniach Polskiej Akademji Umiejętności“ т XXXVII — Nr. 6, не завели б автора до таких висновків. Подвійні о, е характеристичні також і для говорів бойківських у Галичині. Сенсаційне відкриття м’якости губних, р та зубних перед наступним е видко не дійшло до чуткого вуха Броха, Дурново, вперше його відкриває Ґеровський. Можу сумлінно ствердити, що мені за 15 літ студій п.карпатських гововів не доводилося таке чути. Автор повинен був навести місце й людей, що від них це записав. Зберігання різниці між старим ы та і відоме північно-карпатським говорам лемківським, бойківським, долівським, люблинським, підляським, а почасти й поліським, як це стверджує Зілинський у „Пробі“ ст. 349. І вищий ступінь, творений, по думці автора, закінченням -ий(!), відомий також бойківським говорам (Огоновський: Studien... ст. 120). Форми часу минулого в чотирьох дієсловах на г не можна ніяк ставити в парі з явищем старим у псковських говорах, бо воно там появилося підо впливом сусідніх говорів летських, як це прийняли тепер і Трубецькой та Дурново.
   Всі основи автора, що на них він побудував цілковиту окремішність п.карпатських говорів, не мають ніякої ваги, а коли б він прослідив був здобутки нашої науки на полі діялектології, не попав би в такі суперечності з фактами мовними. Але в автора знати іншу тенденцію, — у всіх наведених точках зблизити говори українські п.карпатські з великоруськими. Тим часом вони сильно пов’язані історичним розвитком та такими самими тенденціями розвитковими з найближчими говорами північнокарпатськими. А правильність такого тісного зв’язку північно- й південнокарпатських говорів уже підкреслив був Михальчук р. 1875, хоч він не розпоряджав такими даними, що їх може мати той, хто на цій території довше живе.
   Варто б посвятити більше місця й дальшому розділові про поділ п.карпатських говорів на окремі групи, що їх автор налічує аж 14. Критерії авторові досить неозначені, нерішучі, бо раз автор каже, що їх можна б поділити на дві групі на основі наголосу сталого й рухливого (а це вже й робив Верхратський), а не признавши цього критерій за вистарчальний, каже, що можна б узяти ще й інші різниці, як прим, вимову: кінь, кунь, кüнь, кыснути-киснути й под. В дійсності взяв він за принцип переголос старих закритих о, е, додаючи на кожній області ще інші явища, що найчастіш територіяльно не годяться з рефлексами о, е, забуваючи одночасно про інші, не менше важні явища, а навіть іноді чисто індивідуальним явищам приписує широке розповсюдження. В цій частині праці майже кожне речення потребує доповнень або великих коректив. При цім автор вилучає з тіснішого зв’язку з говорами долішнян говори верховинські здовж Карпат, починаючи від Уга аж на схід до Тереблі, а також і говори гуцульські, як зовсім молоді щодо колонізації. Тим часом, коли б автор повів був ізоглоси звукових або морфологічних явищ, то вони в багатьох випадках зайняли б як область верховинську, так і долішню. Правда, говори долішнян мають деякі явища, невідомі говорам верховинським, а також західнім.
   У другій частині своєї студії автор просліджує розвиток літературної мови п.карпатс., констатуючи, що від перших початків письменства п.карпатських українців аж до половини XIX. століття панує в основі слов'янорущина, в 16 і 17 в. пересякнута діялектичними місцевими явищами, від другої половини XIX в., а то від заснування товаритсва Василія Вел. змагання до великоруської літературної мови, що її майже ніхто не опановує, переходить потім боротьбу за літературну мову від р. 1919 та роздвоєння на два табори: великоруський та український. Оцінка цих боїв, а також результат — не вірні, бо сильний український літературний рух зведений до одинокого Ґренджі-Донського, тоді як він нараховує тепер щонайменше один десяток авторів, про що могла б повчити його стаття А. Гартля в „Слованськім Пшегледі“ 1930. р.
Ужгород
