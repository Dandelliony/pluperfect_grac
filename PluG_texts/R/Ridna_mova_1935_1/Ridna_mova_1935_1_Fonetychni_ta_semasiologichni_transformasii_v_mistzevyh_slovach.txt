Фонетичні та семасіологічні трансформації в місцевих словах.
Кілька прикладів з говірки села Хотимира на Покутті.
   Торкаючись фонетичного переформлення слів, маю на увазі не окремі звукові особливості сл́ова в його артикуляційних частинах, а цілу постать слова таку, що її в діялектологічних працях зазначують в „скороченнях“ чи „стягненнях“ (гаплологія). Це цікаве з’явище пояснюють впливом двох факторів: а) частим стосуванням цих слів у щоденній — діловій, швидкій — розмові, де ціллю гаплології: економія часу; б) місцем наголошення, що притягає до себе всю силу експресії нашого голосу на шкоду ненаголошених складів. В останньому випадку склади — звичайно безпосередні перед наголошеним чи по наголошеному складі — поступаються надто своєю повнозвучністю, а то й якістю фонем.
   Думаю, що ці пояснення не вичерпують усіх можливих ситуацій та причин гаплології. Можливо, що місцями діє тут сила т. зв. „складотворних“ р, л, місцями ще інші, досі не відкриті, закони людської мови.
   Приклади: сирд́а (= середа) — е по р випало, р вимовляють довше, ніж звичайно; ненаголошене е по с перейшло в и; зате: в с́ерду — де чуємо знову повнозвучне е під наголосом. П́арбок (= парубок) — у по р випало; р вимовляють довше; іноді трохи зм'якшене. Перв́есло (= перевесло) — е по р випало, р довше. П́адоньку мій! (= припадоньку..!, ой леле!). Б́ало (= бувало), нпр.: „він, бало, сидит та й розказує нам". Бóле, б́оли — слово в сільській говірці вельми часте, либонь теж скорочене, або спаяне з двох слів ув одне; значення його: слава Богу. Окремо, самостійно його ніколи не вживають, завжди в реченнях, нпр: „вже му, боли, лекше", „моя жінка,боли, встаткувалася".
   Дуже мало, або й цілком не звертають наші дослідники - діялектологи уваги на мандрівку значення сл́ова. А праця цікава, багата, бо семасіологія відкриває дивні й таємні шляхи, що ними переходить народне слово. Звідкіля воно взялося, як це сталося, що, нпр.: від́ав, вид́ав — значить у говірці: мабуть, можливо? Ал́е — значить: невже? (ал́и = але, та); вікн́о —значить: а) глибоке місце в ставку („без дна"), б) джерело в кам'яному ґрунті, в) ополонка, проруб льоду на річці; під (на под́і) — значить: горище; п́іло, п́ійло (пиття) — значить: борошно, розведене в воді з молоком; карн́ик — значить: хлів на безроги, вівці і т. ін.
   Значення слів переноситься з одних річей на другі, близькі й далекі, але завжди такі, що якимсь чином з собою посвоячені (матеріяльно або психологічно). Воно (значення) зв'язується їхньою подібністю за признаками зверхньої форми, за розумінням розмірів, призначення, способу виконання та льокалізації речей. Чималу ролю в цій трансакції відіграє обсяг уяви, а ще більшу (може найбільшу) — ціла гама почувань люд́ини.
Рівне.
