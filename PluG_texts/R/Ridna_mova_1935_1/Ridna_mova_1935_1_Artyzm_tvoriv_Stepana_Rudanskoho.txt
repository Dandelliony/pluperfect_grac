Артизм творів Степана Руданського.
1. Впровід.
   В українському літературознавстві присвячується небагато уваги питанням форми, т. зн. розборові елементів, що визначують характер даного літературного факту, як твору мистецького. Вповні погоджуюся з твердженням істориків літератури, що головну задачу цієї
дисципліни будуть усе становити аналіз історичний, соціологічний, психологічний, словом: звернений на позамистецькі моменти. Однак для повного й всебічного наукового освітлення твору в рамках модерного літературознавства безперечно потрібний також докладний, фаховий формально - естетичний розбір.
   Новіша теорія літературознавства ставить собі далеко ширші завдання, ніж чиста історія літератури. А серед різних інших завдань дослідника літератури визначується важне місце також формальному аналізові. Боротьба між формалістами та дослідниками змісту твору ведеться вже від найдавніших часів, від конфлікту античної естетики з теорією Плотіна аж до полеміки між класиками й романтиками. Вкінці перемогла німецька ідеалістична естетика змісту; погляд її сформував Гете ось як: „Поважаю ритм і рими, що власне й роблять поезію тим, чим вона є; але те, що найглибше нас вражає, найтриваліше впливає — це не форма, а ота решта, що залишається з поета, коли його переложити на мову буднів“. Естетика змісту та історичне наставлення панували впродовж цілого ХІХ-го століття, і тільки в 90-их роках деякі вчені проголошують нові постуляти. Напр. страсбурзький професор тен Брінк уважає вже 1891.р. за найважніше завдання літературознавства дослід відношення форми до змісту, тобто спосіб представлення („Uber die Aufgabe der Literaturgeschichte“). Вільгельм Дільтай кладе теоретичні підстави під модерне систематичне літературознавство, що його опрацьовують дуже всебічно, при помочі різних метод і підходів, такі вчені, як Ґундольф, Унґер, Фослєр, Ельстер, Петерсен, Вальцель, Цисарж, Маргольц і інші. В рамках цього літературознавства находить також формалістичний метод сприяючі умови розвитку. Він доходить за новіших часів навіть до занадто односторонніх висновків про головне значення формального розбору в літературознавчому досліді. Проф. Вальцель не вагається в творі „Gehalt und Gestalt im Kunstwerk des Dichters“ механічно переносити Вельфлінову теорію досліду творів пластичного мистецтва на поезію. Такі крайні висновки, розуміється, самі по собі радикальні — але вони не заперечують ваги формального розсліду, як одного з багатьох завдань літературознавства.
2. Предмет цієї праці.
   Хочу, не претендуючи на подання повного, систематичного розбору технічного боку творчости Руданського, з'ясувати тільки декілька важних питань, що приходять на думку при такому розгляді творів нашого талановитого подільського поета.
   В праці над біографією Руданського та критикою текстів його творів можна замітити останніми часами деякий поступ, заманіфестований головно в виданні Кримського й Левченка „Знадоби“, т. зн. сирих фактичних матеріалів про Руданського. Тим часом у ділянці розсліду самої його творчости не зроблено досі майже нічого. В історіях літератури обмежуються такі автори, як Петров, Огоновський, Єфремов, Франко і ін. до загальних заміток, що тепер вже нічого нового не дають. Трохи ширша спроба перегляду творчости Руданського з-під пера В. Герасименка, додана як передмова до „Поезій“ Руданського видання Книгоспілки з 1927. р., вражає своєю поверховністю та тенденційним недоцінюванням таланту й оригінальности автора. Зрештою про твори Руданського пишеться тільки принагідно, прихапцем і без належних підготівних студій. Ще гірше стоїть справа з аналізом формального боку віршів Руданського. Тут можемо вказати тільки на два важніші наукові факти, а саме: в згаданій передмові присвятив В. Герасименко 4 сторінки формальному розборові творів нашого поета, тоді як М. Зеров у замітках до того ж видання поезій говорить на трьох сторінках про формальний бік перекладу „Іліяди“’. Герасименко обмежується до загальних фраз про будову віршу й строфи у Руданського, підкреслюючи тісний зв’язок його поетичної техніки з народньою поезією та стверджує, що „наслідуючи народню пісню, автор найменше звертає увагу на обробку свого віршу“. Оскільки б Герасименко був докладніше прослідив формальну структуру поезій Руданського, він ніколи не міг би був дійти до такого висновку, — бо подрібні студії вказують на те, що Степан Руданський був саме може одним із перших українських поетів, що свідомо цікавився технікою поезії та старався пристосовувати в своїх творах найрізнорідніші технічні засоби мистецтва слова. Правда, не все це авторові вдавалося — і частенько він не осягав бажаних естетичних ефектів, — але це вже інше питання. Однак, ніби Руданський не звертав уваги на формальну сторінку своїх поезій — це нічим необґрунтоване твердження.
3. Заголовки, як мистецький засіб.
   Спершу хочу тут спинитися над питанням про формально-естетичне значення заголовків у творах Руданського. Це питання в науці відносно нове й мало знане. Напр. у польській літературі на нього звернула увагу м. ін. А. Хоровічова в „Pamiętniku Literackim“ 1923 р.
   Заголовок — це перший момент, де зачинається зв’язок між читачем та схованою під символами буков і слів індивідуальністю поетичного твору. Завдання його подібне до завдання увертюри в опері, що витворює відповідну атмосферу для того, щоб слухач став здібний сприймати всі естетичні вартості даного твору. Проблема заголовків, особливо при аналізі творів Руданського, цікава, а то тому, що з рукописів видно, як автор сам прикладав до заголовків своїх творів велику увагу. Він не вдоволився придуманням заголовків для поодиноких творів, а старався також свої твори класифікувати, поділити на групи, та теж цим групам надати відповідні назви. Всі свої поезії взагалі називає Руданський співомовками. Вже О. Огоновський у своїй „Історії літератури“ II. І. 320 вірно пояснює цей термін, що його створив Руданський, як „співи в мові“, а Кримський інтерпретує його в І. томі „Знадобів“ 162, як „співною мовою“ написані твори. Кримський також звертає увагу на дуже важну обставину, що термін „співомовки“ відносився в Руданського до всіх його поезій взагалі. Це стверджено на основі автографів Руданського, і тому неправильно прикладати цей термін тільки до популярних, коротких віршиків анекдотичного характеру — як це увійшло в ужиття через помилку перших видавців поезій Руданського. Віршовані ж його анекдоти треба називати виключно терміном самого автора „приказки“. Як видно з опублікованих в І. томі „Знадобів“ так званих „Заголовків“, що на їх підставі Руданський хотів розмістити поезії в проєктованій своїй збірці, систематизація його творів вироблена дуже точно. Поодинокі назви переходили деяку еволюцію, як це видно на прикладі балад. Їх він у різних часах називав різно. Із рукописів видно, що спершу звав він їх „небилицями“, натякаючи тим на їх фантастичність, а пізніше „байками хатніми“. Родовід цієї другої назви трохи складніший: байками взагалі називав наш поет усі вірші, що в них оповідається про якусь подію, тоді як терміном „байки світовії“ старався передати московський науковий термін „міровыя сказанія“, пристосований до апокрифічних народніх повісток, головно про створення світу; у протилежність до цих „байок світових“ він назвав інші свої віршові оповідання, теж на народніх головно мотивах побудовані, однак уже більше приватного, а не релігійного чи космогонічного характеру, „байками хатніми“. Романчук у своєму виданні творів Руданського („Руська письменність“) поміщує балади під рубрикою „оповідки“. Термін це також Руданського, однак, поскільки знаю, він його прикладав тільки до фолькльорних оповідань, записаних з уст народу („Оповідки Вакули“), але не до своїх поезій. (Далі буде).
Львів.
