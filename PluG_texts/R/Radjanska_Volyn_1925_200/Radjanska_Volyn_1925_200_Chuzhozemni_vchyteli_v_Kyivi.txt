
Чужоземні вчителі в Київі.
Другого дня свого перебування у Київі делегація закордонних вчителів відвідала Київський політехнічний інститут. Ректор інституту Бобров зазнайомив делегатів з постановкою справи інституту. Делегати вислухали інформацію Боброва з великою увагою, запитуючи головним чином про методи викладання. Далі делегати оглянули робфаки, електромашиновий відділ, лабораторії, сільсько-господарський інститут.
Перед тим, як покинути інститут, голова делегації звернувся до вчителів та студентів з коротеньким привітанням і висловив надію, що блискуча постановка навчальної справи дасть змогу студентам перенести свої знання до глибин широких мас. Делегація відвідала також будинок відпочинку наукових робітників, по-товариськи пообідала з тими, що там відпочивають.

