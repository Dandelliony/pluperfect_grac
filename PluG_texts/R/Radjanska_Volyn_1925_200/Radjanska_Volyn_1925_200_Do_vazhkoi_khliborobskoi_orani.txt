До важкої хліборобської орані
Вчора в Харкові відбулось врочисте засідання громадян євреїв Харкову, скликане з приводу першої річниці існування комітету по справі земельного будівництва трудящих євреїв при Союзному ЦВК. Уважно було вислухано доповідь на тему: єврейська колонізація в Радянському Союзі. Особливо тепло зустрінуто авдиторією члена президії ВУЦВК та голову ЦК нацменшостей тов. Лобанова, що вітав зібрання від імени українського уряду й закликав широкі верстви суспільства об'єднаними силами активно допомогти радянській владі в справі переходу сотен тисяч єврейської бідноти до здорової хліборобської праці. В ухваленій резолюції говоритьсяі „Зібрання єврейських робітників та трудящих констатує великі досягнення в роботі комітету по справі земельного будівництва трудящих євреїв. Воно вітає радянську владу, що почала ліквідувати тяжку спадщину, залишену царатом єврейському населенню. Зібрання певне, що радянська держава, довівши вже раз, що вона може успішно розвязувати складні національні питання, зуміє також справитися з великим завданням в справі переведення сотен тисяч єврейського населення на хліборобство. Зібрання протестує проти наклепів, що їх ширять сіоністи (єврейська шовіністична партія, що мріє про буржуазну палестинську державу) про єврейську колонізацію в Радянському Союзі.

