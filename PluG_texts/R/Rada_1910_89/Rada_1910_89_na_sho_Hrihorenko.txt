НА ЩО?
(Нарис). Памяти П. К. 
Ой, сонце, ой, зірки, ой небо далеке! За що і на що?.. 
Він умірав, молодий, молодий, молодий!.. Вона сиділа коло його. 
Вони умірали обоє—він—тілом, вона умірала душею... 
Туберкульоз... 
Люди судили, люди гудили: на що побрались, коли був вже слабий?.. 
Кохання у їх не спиталось. 
Був він слабий, після полекшало трохи,- думав, що вже й минулося горе —і місячне сяйво змінилося на соняшне... 
А кохання все краяло серце, ятрило: то широчило його, то стискало, мережило серце... 
„Годі, треба побратись, — немає моєї вже сили! 
І скільки ж було щастя перебуто, перемиловано за рік той єдиний! Вони бачили золото-тканну Венецію, чули її святобливую тишу, гойдалися у таємничих гондолах по зелено-синіх, ласкавих та невсипущих хвилях; чули тії співи, що оточали навкруги у зоряну, теплу ніч, співи натхненні коханням і сами почували себе тим келихом квітки, що живе для кохання, що повний кохання ущерть... І цілу ніч безпереч вони напивались своїми поцілунками, своїми зітханнями, своїми тілами до знемоги... І краса її все розвивалась, як троянда од літнього дня; очі приймали якусь таємничу млявість чорної ночі, волосся складалось само по собі у корону цариці, ланіти набірались якихсь невимовних відтінків перлини. Уста розкривались, наче од повсякчасної згаги, як пупьянки, що прагнуть роси... 
Усяк би, побачивши жінку, — вгадав: ця жінка кохає, ця жінка коха над життя! 
А він—він міг пильно падати ницьі в нестерпучій нудзі чекати повної ночі... І наче не стало для його на якийсь час ні землі, з її твердю, ні людей з їх турботою... 
Правда, вони жили у отелю, як і инші туристи, у визначену годину обідали й снідали, обдивлялись усі дивовижі, як слід... Тільки все те було, наче сонна мара; а саме життя, саме серце життя було тільки в коханні, в спостереженнях своєї душі, збігу двох душ, в слідженнях краси, того дива, над котре немає... 
А коли вони повернулись додому, на північ, то почав пильнувати, як би змостити найкраще гніздечко: бігав, шукав та вишукував найбільше підхожі для тої краси рями, цілу масу дрібних дрібниць, що, на думку його, повинні її потішати, як пташку пух у гніздечку... Так кидавсь він, так знесилювався, і... під кінець того ліг... ліг і... вже не вставав... 
Це смерть... Це її мертвий місячний світ... Це її холодне зітхання, наче зітхання льодовця серед гарячого літа в долині... Він це одразу пізнав, пізнав, тільки часами забувавсь і строїв плани і мріяв, і казав: “Любко, коли ми літком поїдемо знов за кордон, я покажу тобі ще й Рейнський водоспад, покажу тобі, що то за диво! Там вода- наче чиєюсь велетенською рукою збита у піну. Там, наче сам Бог спочиває... Наче це Його борода, сива та пишна... 
Вона слухала мовчки і темна, вузенька, холодна, як гадючка-міднка, думка пронизувала її мозок і точила його у всіх напрямках: „Не буде цього, не буде ніколи, бо“... Далі у слова ця думка жахалась складатись, тільки чулось у вухах страшне похоронне подзвіння... 
Він же примічав зараз недовірство і неї в очах по якомусь каламутному вогнику, він ловив її думку, наче бачив її крізь йшло, і починав сердитись, починав лютувати: .Що ти думаєш, я вже до-тіль і вмру? А га, га, га, ми ще потанцюєм... А ти вже схотіла ховати!.." 
В його голосі чулись жорстокі ноти злоби, і розмова приймала такий поворот, наче це були вороги люті, наче він зненавидів все, наче вона йому смерти жадала, а він на злість їй міг протягти своє вже порване життя... 
„Боже мій, Боже мій, де ж те кохання!?"—-тільки й могла простогнати вона... 
Сльози... Инший раз вони ще більше дратували його: „Молись, молись своєму Богові, що добре незнаеш, о, „сосуде скудельний”! І вона тікала плакати геть далі, і ридала, ридала без краю... 
Другий раз од сліз тих серце його, як віск од вогню, роставало, і він починав благати, цілував її руки та ноги, заклинав її, щоб покинула його здихати, як подлу, нікчемну тварюку, що сміла дихати з нею одним повітрям, що може отруїла її своєю болістю гнояка!.. Він ламав свої тонкі руки і кричав хрипким голосом: „За що?.. Ось де кара за щастя кохання!“ 
І знов впадав у злобу огненну; „Так, так. Бо инакше й бути не може: хто був раз щасливим, повинен бути й нещасним: і що вище було теє щастя—то глибше повина бути безодня нещастя! Такий закон натури, закон життя. Спокутуй, спокутуй, серце, на що кохала мертвого! Чому не шукала кремязного самця? А це було лехко!.. Він дав би тобі живе дитинча, він дав би тобі твоє звіряче щастя жіноче... Ти ж сама такий пишний примірник жіночої вроди! На що мене покохала?" 
Якийсь диявольський вираз борознив його обличчя, таке миле колись, і така заздрість страшенна слабого до здорового чулась в його гніві, що бідна жінка не знала, як його утушити. 
А то, бувало, він, як трохи полекша, наче тиха, слухняна дитина, тихенько лежав і дивився на лампу своїми очима побільшеними вже удвоє смертю, що надходила крок за кроком і казав тихим голосом, наче байку. 
„Серце, дивись, яка прозора, біла птиця з білими крилами! Вона понесе нас в дивовижні країни, де небо сяє од діамантів, де світ не потухає ніколи, де немає страждання, де тихая, милая радість, як ясна веселка, на ясному небі“... 
Вона слухала його, припавши головою, по під його рукою до його колін, і захоплювалась його’ словами, його почуттям, його натхненням, і готова була-б життя оддати за нього... 
Вона мала і тепер своє щастя слухати, бачити його, його дотикати, а головне — нести йому свою душу, своє тіло... Вона так хотіла охвіри, що згодна була умерти, тілько вмерти з ним разом... 
Краще всього їй було ходити за їм, робити найбруднішу роботу коло його... По первих він соромиться без міри, бо на його думку так вся колишня поезія бруднилась, і мучився тим так, що через силу затримував відправи свого організму. Холодний піт виступав йому на чолі, і він приходив у якесь страшенне обурення, коли доводилось йому кликати її до помочі... Після, коли він все слабшав та слабшав і часами лежав нерухомо, як поклад із глини, розкинувши знесилені руки Й НОГИ, що схудли до кістки, як попало, — йому було вже байдуже, чи служниця, чи вона, — колись-то богиня, — зміняв йому брудве простірало, чи підстелюе свіжу церату... 
Він сохнув і вянув все більше, як бадилля осіннє, і переходив у землю: вже земляні тіні падали на його обличчя, вже голос в його пропадав.Ледве чути хрипке шепотіння, а мозок ще працював, і він все фільозофствував, казав: „от-так. От тепер -то і я “jevais chrcher un grand peutete". Та й де ж воно й що? Ну, вже й не довго... Скоро побачим"!.. 
А то ще зовсім спокійно, об'ектівно аналізував своє пришле становисько: „Ось дивись, любко, ось я лежу, а поверх мене грудки тяжкої, вохкої, чорної, гнояної землі, де може, вже ти посадила квітки, гарні квітки, що я так любив, що так наївно похилили свої пахущі голівки... Вони дивляться і—не бачуть, прислухаються і—не чують, тілько пахнуть, так пахнуть, аж серце німів! А я... лежу і лежу, і не чую тих пахощів, не чую твоїх сліз солоних, що, може, ллються там десь угорі.. До серця мого, до мозку мого добіраються, в їх ворушаться, як тепер мої думки, такі ж біли, та сирі, крутючі гробаки і... може, сперечаються межі собою за смачний шматочок... чому ж ти не смієшся"? 
„Ой, серце, годі, годі!" — кричала вона. Такий жах, така туга, такий біль обхоплював її, що не можна було його висловити. 
Він, наче вже напівмертвий, не торкався її жахом і казав: „От, як ти не можеш об'ектівно дивитись на речі! що значить жіноча вдача!“ 
Вона починала плакати, тужити. Він морщився і казав: „Тоді будеш вже плакати, як я умру"... 
Вона тікала од нього. 
- Трохи згодом він приходив до пам'яти і починав, як завжди, спокутувати: „Ну, покинь мене, як паршиву собаку! Я тобі життя отруюю своїм скепсісом чортовим! Ти після мене не зможеш жити, на світі: тобі все буде душити мерцем! А тобі ще жити багато... ти така молода, така гарна... Тебе ще будуть кохати і ти ще будеш кохати"... 
І говорилось те вже без серця, так спокійно, наче йому вже не треба було того почуття, наче він його вже не розумів... А для неї ції речі були здається що гостріше!.. 
Так мучив він її, так пив її душу по краплі, так мучивсь він сам, так умірав, аж ось йому полекшало трохи. Ранком він почував себе лехко, лехко, як він казав, „наче пір'їна в повітрі”... Цілий день він любовав єю, цілий день він дякував їй за ласку, за кохання, за всі її муки, і тихії, і тихії сльози пливли з його очей.. 
Вона, бідненька, і собі одійшла і якась маленька, як біленька хмарка, як пелюсток троянди, надія заснувалась у неї в душі...
Завтра Великдень. Сьогодні ніч Божого дива! Він лежав тихо, тихо, як сніг, як земля і навіть не кашляв. Вона стояла коло вікна, вдивляючись пильно в темряву... Вікно було зачинене, а за ним весна вабила, викликала, обіцяла багато... багато... сами зірки наче співали урочисту пісню любови... Яблонева гілка, важка од рожеваго цвіту, простягалась до скла, торкалася його і наче просилася у хату... 
Аж ось ударили в дзвони... Це співають: „Христос Воскресе"! 
„Мій Боже, ти зробиш те диво... Наше щасття надходить... Нещасття немає, немає! Ось воно, як шаленая хмара одходить далі й далі... і...“ 
Не встигла додумати думки, коли почулось предсмертне харчання... Він помалу леденів, як вода на морозі... 
Впала коло ліжка, як підстрелена пташка, плазом. 
Гр. Григоренко