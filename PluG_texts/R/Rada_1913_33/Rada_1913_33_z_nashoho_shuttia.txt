З нашого життя.
Бідний думкою багатіє.—Про наше прожектерство.—Мрійний хвалько та суворий будько. — Легкі способи на порятунок рідного краю – «Одкритий лист до земляків» д. Пригари.— Ідеалізм, романтика, реалізм, курдупель, Санчо-Панса. «малоросійській щабель» і т. и.—Не жарт, але з творчости Санчо-Панси.—З Овидієвих метаморфоз. — Наші синяки, або хазяйнування курдупеля.
Бідний, кажуть, думкою багатіє... І справді нема певне багатших на думки, на поради та на всякі способи людей, як ті, що не можуть своїх думок ділами справдити, не мають сили вживати їх у конкретних формах практичної роботи. Недурно практичний Калитка говорить про мрійника Банавентуру, що у його «що ни ступінь, то порада», то новий план. Нема так само багатших на думки та плани й громадянств над ті, що на ділі не багато можуть доказати: бідні на практичну роботу, на реальні здобутки, на засоби й кошти, безсилі — вони тим лекше ростікаються на плани, що важче ті плани справдити в житті.  І психологично це не тяжко зрозуміти. Куди ни глянь, де ни обернися - скрізь бракує того й того, часто найпотрібнішого, що мають щасливіші сусіди, ось тут зараз, коло тебе. «У сусіда хата біла, у сусіда жінка мила, у сусіда зеленіє» - так співає скривджений бідолаха, і коли у його і хата обдерта, і жінка, вибачте на слові, відьма, й у полі не орано —то те тільки й його, що в думках багатіти та хоч мріями рівняти себе до щасливішіх сусідів, вигадувати способи на поліпшення свого злиденного животіннячка. І здебільшого це буває не та жива, діяльна, плідна думка, що шукає справді пожиточних і до здійснення можливих способів—ні, це з природи ялова думка, пустоцвіт, в який у глибині душі своєї часто не вірить і той, хто її голубить і кохає. Так само й способи, що від ялової думки нарождаються, не ті, що їми справді можна чогось добитись, захопивши більший чи менший гурт людей і надихнувши їх на діло, —ні, це порожні прожекти, що розлітаються, мов дим на повітрі, скоро підступиш до них з холодним ножем аналіза. Прожектерство, загальне вимріяне й вирахуване прожектерство, тонке й вигадливе—це найперша ознака бідного і мало розвиненого громадянства: бідність свою, нестатки, брак часто найпотрібнішого і разом нерозуміння свого становища надолужує воно буйною фантазією, яка не знає препон ні перешкод і не спиняється в своєму леті ні перед чим, вільно ширяючи по за межами можливого і ні до чого властиво не обовьязуючи. І коли б од фантазії, од прожектів залежало здихатися злиднів та нещастя, то не було б бідних та нещасних людей І громадянств на землі... На жаль, чи може на щастя —не  знаю, — мрії лишаються мріями, й фантазія та прожектерство так не багато важать на вазі життя, стоючи нулем без усякої иншої цифри в рахунках суворої дійсности. Мрійний хвалько без упину хвалиться своїми прожектами, а суворий будько ступає собі тим часом помалу, але певного ходою, не зважаючи на палкого товариша, що залетів богзна вже куди на занадто легких і через те ні до чого нездатних крилах невпинної «порожньої фантазії». Нещасний хвалько —то правда, але коли б він менше на фантазію спускався та мріями жив, то може б і таким нещасним не був. 
Наше українське громадянство серед бідних бідне, а надто на практичні здобутки одно з найбідніших, одно з найбільш скривджених на життьовому бенкеті. І відповідно до цього фантазію ми маємо не аби-яку, і чим-чим, а прожектами «на порятунок рідного краю» можемо похвастати, можемо хоч кому носа ними втерти. І звичайно це навіть не те класичне ледарство, що ним корив нас та допікав сатирик,— мовляв: І у мріях скликаю численні полки З тих, що стати за край свій охочі,— зовсім ні! Люде цілком щиро працюють  У мріях «для добра земляків дорогих», 
—у мріях тому, що часто мають звьязані дійсністю руки й не бачуть вихода з тих тісних суточок, у яких обертаються. Люде навіть ділом готові показати, що мрії— не мрії й що прожекти їхні справді вирятують національну справу, як що їх перевести в життя. Люде часто навіть на жертви за-для тих прожектів ідуть, не догадуючись, що ніякими жертвами не полатати того, що пореться й розлазиться по живому, і що найгірша хиба їхніх прожектів у тому, що їх до життя ніяк не притулиш. А тим часом так усе просто здається й гарно у мріях!... Треба нам, напр., до зарізу, мовляв, треба українського університету. Що ж — нема нічого лекшого, як заснувати університет «громадською підпискою» й ось вам зараз докладний обрахунок: нехай кожен свідомий українець дає на рік гарантуючи «чесним словом», 25 карбованців, усього тільки 25! —і ми матимемо університет на 50 катедр. А знаєте, як, —48 чоловіка оплатять одного доцента, 480- десять доцентів, 2 400 ч. —аж цілих 50 доцентів... Навіть без олівця й паперу одразу можна вирахувати, і автор цього прожекта, років з пьятнадцять тому, серйозно доводив, що за 10 років, не більше, у нас буде свій університет, власними силами поставлений і обставлений. Треба нам про народню освіту: аж ось як треба дбати, бо в освіті, мовляв, увесь наш порятунок і наша будуччина—і знов нема нічого лекше, як поставити у Київі грандіозний будинок свого власного, українського, Народнього Дому. Треба нам ширити українство—і знов лунає палкий клич: націоналізуймо наші родини і навіть берімо шлюби тільки «з милими селянками». Треба нам запобігти денаціоналізації —і ось знов спосіб знайшовся: вигадаймо свій алфавит, але то такий свій, щоб і на світі не було схожого, і край денаціоналізації. У нас мова псується— і знов же зарадити не важко: викиньте «подільський» від, і мова одразу чудова зробиться. Прошу вірити, що ці приклади я взяв не надумуючись,багато, і що їх можна б, аби охота, нанизувати трохи чи не ad infinitum; та певне кожен і сам собі може пригадати десяток-другий таких планів, що доводять, як то легко, без великих заходів та недорогим коштом нашу національну справу на добру путь вивести. Я не знаю, скільки зібрано грошей тоді, як появився згаданий угорі проект засновання університету «громадською підпискою», але всі знають, що університету ми й досі не маємо, а на грандіозний Народній Дім у Київі жертв знайшлося всього 1 карб. 30коп., якою сумою раз-ураз вибивали очі громадянству в звідомленнях і на зборах покійної київської «Просвіти». Я не знаю також, як фактично стоїть справа з націоналізацією родин, але певен, що свій алфавит, не схожий ні на який инший, без ножа зарізав би українську книгу і взагалі письменство, а капосний від ніяк не хоче уступитись та все дрочиться з авторів чудового прожекту на порятунок рідного краю. І так раз-у-раз буває. Життя невблаганно руйнує прожекти й плани, але не зменшує їх числа: замісць одного зруйнованого зьявляються нові й ростуть пропорціонально до нашої бідности та скруту. Що ж бо й справді —«бідний думкою багатіє»... 
Один з найновіших виплодів такої думки знов оце лежить перед мене Це «одкритий лист до земляків» С. Пригари, виданий недавно в Київі брошурою під інтригуючим заголовком «Од романтики до реалізму». Містить він не більш і не менш, як «програму реалістично построеної національної політики» (стор. 20) і, видко, вже звернув на себе де-яку увагу громадянства. Принаймні ось «Діло», напр., не подаючи своєї думки, передрукувало його мало не цілком, бо вважає «зміст сього листа настільки важним і приносить (він) так дуже багато до зрозуміння сучасного стану українства в Росії», що варто подати його галицькому громадянству (ч. 30). Чи він справді такий важний, це ми побачимо далі, але про характерність його й я не змагатимусь. Навпаки. Серед прожектів та планів, що виявляють нашу культурну бідність та недостачу громадського розвитку, я вважаю «програму» д. Пригари одним з найхарактерніших покажчиків тієї бідности й тієї недостачі. Сміливо можна сказати, що ніг де, ні в якому іншому громадянстві, яке цінить свою роботу, знає її й поважає само себе — така програма не могла б навіть зародитися, а тим більше претендувати на серйозну увагу до себе. Сам автор має її за «явну єресь». Я б цього не сказав. Я думаю, що це не «єресь», а тільки рафиноване, через край переборщене, парадоксальне прожектерство, що буяє й пишним цвітом красується в задушливій атмосфері нашого національного лихоліття. 
Д. Пригара починає з констатування колізії між теорією і практикою українства, добачаючи ту колізію у «величезній потенціяльній силі етнографичної малоросійської стихії» та „непропорціонально малій кинетичній силі національно-активного українства» (стор. 3—4). Старі позиції українства можуть тепер задовольняти тільки «ідеологів», та замовчування згаданої колізії повинно «привести сучасне українство до крізісу всієї його ідеології, до перегляду основних пунктів його теорії та практики» (стор. 5). Отже «треба одкрито поставити на дискусію основні пункти нашої ідеології, тоб то питання про принципи, методи і формальні засоби (підкреслює сам автор), на ґрунті яких складається та чи инша національна політика українства» (стор. 6).
 Досі звичайні собі ламентації нетерплячих людей, що відразу хтіли б перескочити з «царства примусу» до «царства волі», з одного маху здобувши те, що хіба десятиліттями важкої й упертої праці на всіх ділянках народнього життя здобувається. Цих ламентацій ми досить чули за останні роки й сами вони мало цікаві. Але д. Пригара не тільки ставить на дискусію питання —він її й починає; не тільки діагноз робить, а й ліки подає, а разом і прогноз усієї нашої майбутности. З цим ми входимо вже в широку до неоглядности область того характерного прожектерства, про яке була допіру мова, і новий зразок його справ ді вартий, щоб його обміркувати. Автор і ставить у своєму листі тезиси до обміркування (усіх — девять), обставляючи їх докладною аргументацією, — правда, досить важко й поплутано виложеною. Попробуємо ці тезиси розібрати, поодкидавши лушпайки специфичної терминології та вивівши думки автора з того ніби философського туману, в якому вони увесь час обертаються. 
За основну рису нашого національного відродження д. Пригара бере формулу: «малорос стає українцем», де слово «малорос» повинно визначати дійсність, «українець» —наш національний ідеал, а «стає» —той шлях, що ним дійсність переступає до ідеалу. Отже цілком натурально, що найперше питання практичної національної політики стане в такій формуловці: як перейти од малороса, од того, що єсть, до українця, до того, що повинно буть, як звязать наше етнографичне «сущеє» з нашим національним «должнымъ» (стор. 8). Роскриваючи наведену формулу, автор дуже стає незадоволений з того, як це робиться тепер. Українство, на його думку, справляє своє завдання занадто теоретично, не так для теперішнього часу, як маючи на увазі інтереси майбутности, не так для «живих і мертвих» (!), як для «ненарожденних», кажучи словами                д. Пригари. Воно більш дбає про поглиблення української ідеї, про культурні надбання, в сфері практичній насамперед - про чистоту мови, програючи тим самим на росповсюдженні її в шир, на притяганні тих кругів, яким байдуже про чисту мову й які користуються собі любенько з «малоросійського жаргону». Тим то «середня масова людина» й ставиться байдужно до українства, бо воно нехтує її насущні потреби за-для якихсь далеких ідеалів майбутности. Инакше кажучи, з українства тепер не що инше, як чиста романтика, тимчасом як практична політика повинна бути цілком реалістичною, важити тільки на «сучасну українську дійсність, з її капиталістичними умовами істнування, з її вимогами росту знизу, а не згори для  недержавних народностей, з її специфично-українськими патологичними до датками» (стор. 12). Новий реалістичний курс і має стати на цей новий ніби то шлях «организації буденщини», а организатором має бути «ніхто инший, як курдупель (?!), малоросійський буржуа, герой середньої людини і буденної роботи—не Дон-Кихот ідеалізму, а Санчо-Панса реалізму» (стор. 15). І ось цей новий организатор, цей Санчо-Панса реалізму, і до нових візьметься сцособів, в основі яких лежатиме «утилізація жаргону», якого ваги для українського національного відродження теперішній курс не здолав ні оцінити, ні використувати, бо більше дбає про суботу, ніж про людину, за-для чистоти мови забуваючи про практичну силу жаргону. Таким способом у спритних руках Санчо-Панси «малоросійський» жаргон має стати знаряддям національного відродження, тим шляхом, по якому йдучи «малорос ставатиме українцем»; завдання жаргону «не обмежувать, а помагать, достаючи своїми щупальцями там, де не достає своїми пальцями національна мова, і таким чином для неї ж вдержуючи і закріпляючи той грунт, якого вона не може захопити зразу під себе» (стор. 16—17). А скоро жаргон таким помічним виявляється, то автор без вагання накидає вже цілу широку програму, як на принаду жаргона «піймати всі елементи стихійної Малоросії». Тут знайдете і жаргонові підручники, і хрестоматії двома текстами та ярижним правописом, і юмористичні збірники, і спеціальні на жаргоні органи преси як для інтелігенції, так і для народу, і така ж сама популярна література і т. ин. й т. и. Це все має бути той «малоросійський щабель
у драбині —щоб ним «Малоросії лекше було підніматися до України».
 Отакий маєте новий прожект на «спасеніе отечества». Перша думка, що кидається вам у голову —що це жарт, може й недотепний, може й недоречний але все ж таки жарт дотепного фельєтониста. Та ні —ви бачите, що автор держить поважну, занадто поважну і навіть сувору міну на обличчі. Він не сміється, і у вас теж пропадає охота до сміху, яким ви от-от мали збути увесь той прожект, і сумні думки голову посідають. Це не жарт, але щось гірше за жарт, за глузування й наругу... Це прожектерство з специфичної творчости того самого Санчо-Панси, якого руками автор обіцяє нам такі великі та багаті милости заробити, й опріч від усякого прожектерство, воно має ще специфичні, Санчо-Пансовські риси. Той самий „ курдупель“, якого не раз і попереду вихваляв      д. Пригара, виразно вихиляється з-по-за його тезисів та практичних порад, — вихиляється й вимагає, щоб розступилися перед ним: він має з цього часу творити українську істо рію... 
Адже то тільки курдупель через свій микроскопичний зріст, навіть навшпиньки зіпьявшись, може так нічого не добачати, щоб прохопитися безглуздою вигадкою, ніби українець — «наш національний ідеал». Д. Пригара починає свого листа буквально такою-ось фразою: «на наших очах українство в Росії виходить на широкий шлях дійсного життя... починає виявляти себе як реальна сила національно-політична». Як же через кілька маленьких сторінок воно зійшло раптом з реального факта, з дійсної сили на ідеал та романтику? Яка таємниця цієї просто Овидієвої метаморфози? А тим часом, як може завважити сам читач, оцю незрозумілу метаморфозу й покладено за підвалину до всього того дивовижного прожекту: на  ній спірається вимагання прав громадянських для «малоросійського жаргону», на ній засновує свою пиху курдупель і нею послуговується Санчо-Панса в своєму поході проти «ідеології». Здається, я не потребую тут доводити, що метаморфоза—метаморфоза і єсть, що українець—такий само реальний факт, як і той «малоросійський курдупель», якого д. Пригара так голосно й упевнено кличе за варяга на порятунок «малороссійскаго отечества». Бо «малоросійський курдупель» тільки «малоросійське» діло й може справляти, і то велика помилка ніби «малоросійським щаблем» можна піднятись до «України». З його можна тільки впасти - не піднятись. А падаючи, як же не забитись? І вже забивались: є знаки навіть на тілі, бо й досі не зносили ще ми тих синяків, яких зазнали од «малоросійства». Бо практично — проти своєї, звичайно, волі —ми вже спробували, краще сказати—і досі пробуємо того «малоросійського щабля», що його за лікарственну таку новину рекомендує нині д. Пригара. 
Я не буду обертатися до часів дав но минулих, —до тих часів, коли навіть по офиціальній, скажу так, українській терминології ми йменувалися «малоросами» або ще «южно-русами», коли навіть ватажки українства в своєму власному органі поважніші пра ці писали—не жаргоном, правда,—а найчистішою російщиною, коли навіть листувалися між собою здебільшого мовою російською, коли україшцина вважалась за потрібну тільки «для домашняго обихода». Був такий щабель, і його вже переступлено, хоч не «курдупель» і не Санчо-Панса сиділи на йому, а благородні люде, дуже прихільні до української справи, до самозабуття віддані їй. Візьмімо близьку, теперішню дійсність, яка ще не захолола од часу. Ось у вчорашньому числі нашої газети надруковано кінець статистичної розвідки «Українська книжкова продукція за минулий рік, а в ній знаходимо розділ «лубочні книги». Як з самих заголовків видко, усі ті видання Губанових та Раз сохиних, усі ті «сочиненія» Маньків, Поліщуків та Півнів, усі ті юмористичні збірники, як знаменита «Торбина сміху та мішок реготу». «Дзеньки-бреньки», «Гоп чук чумандра, розвеселая хандра» то-що — писано потроху любим серцю д. Пригари жаргоном і навіть ярижкою. «Курдупель», значить, своє діло справляє й без нашого загаду, а що робить його ва досить широку руку - видко з того, що таких лубочних виданнів маємо близько 20 проц. у загальній нашій продукції (173,760 примірників на 876,980!). Як він його робить, про це поки що не говоритиму, а обернусь до инших фактів з  того-ж таки «малоросійського» поля. Недавно в нашій газеті передруковано було з «Діла» відомости про одеський український клуб; подаються у нас часто звістки про всякі «малороссійскіе кружки»; а вже славні вчинки усяких антрепренерів «русско-малороссійськихъ труппъ» та гастролі «малороссовъ» конче з «5 парами танцоровъ" та репертуаром, що наголо складається з пьєс       «съ пініемъ и танцами», зробились просто «притчею во языціхъ». Навіть про де які з «Просвіт були дуже невтішні звістки, які показують що Санчо-Панса й там собі хазяїнує, немов у себе дома — хазяїнує насамперед тим, що воює з українством. Таких прикладів, хто слідкує за життям хоч би по газетах, не кажучи вже про тих. хто стрівається з ними в житті, кожен сам собі може набрати, скільки хоче, бо ними хоч греблю гати. І як же повинно серце д. Пригари радіти, такий успіх любого «курдупеля» бачучи! А тим часом він цього навіть не добачає і кличе українців, щоб сами взялися до «организації буденщини», яка давно вже коли не организовано, то потужно вибивається на верх і силкується не допомагати українству, як думає автор, а як-раз забивати його. Це теж, коли хочете, метаморфоза з Овидієвих, але про неї другим разом.      Серг й Єфремов
