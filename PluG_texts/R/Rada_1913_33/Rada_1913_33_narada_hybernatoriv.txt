Нарада губернаторів.
«Вчора почались засідання наради губернаторів, скликаної при міністерстві внутрішніх справ. Офіціально на обміркування наради подано питання про реформу поліції, про перегляд пашпортних законів, про боротьбу з хуліганством і про поліпшення сискної та полицейської справи в державі. Які ще питання, опріч визначених офіціально, буде подано до обміркування наради губернаторів —це невідомо. Кажуть, одначе, що в дійсности програма наради далеко ширша, ніж це визначено в офіціальнім повідомленні. Кажуть, що нарада обміркує також проєкта нового закону про пресу, а також проекти нових законів про волю віри. Про таке поширення програми наради свідчить, між иншим, і той факт, що до участи в її засіданнях запрошено начальника „главнаго управленія по ділам печати».
 Отся остання подробиця, як то кажуть, наводить па сумні думки. Через що проект нового закону про пресу має перше всього пійти на обміркування наради губернаторів? Що до її обміркування подано такі справи, як реформу поліції, перегляд законів про пашпорти, поліпшення поліції й навіть боротьбу з хуліганством —це річ цілком природна. То все питання адміністративні, питання, що належать до охорони спокою й ладу в державі, й очевидно, що ніхто краще самих адміністраторів не може бути компетентним при її розвязанню. Правда, що і в цих справах не завадило б поспитати й людність, яка буде єдиним обьектом для випробовування дійсності ухвалених нарадою нових заходів. Але в давннім разі досить і того, що додержано прінціпу компетентности: нарада міркуватиме про те, що їй добре відомо й що безперечно належить до сфери її компетенції. Але що губернаторам до преси? 
 Періодична преса, як позитивний фактор громадського й державного життя, очевидно не має нічого спільного з такими негативними факторами як хуліганство то-що. Правда, відколи в Росії істнує періодична преса, адміністрація мала до неї найблизче «касательство». Так було до нашої «конституції», так воно є й тепер. Але той стан річей, що істнував до 1905 року, осуджений самим урядом, чому доказом є скасування того стану — попередньої цензури, системи трьох попереджень і т. и., отже той порядок не може служити зразком надалі. Так саме не може служити таким зразком теперішній надзвичайний порядок —вже через те одне, що він є надзвичайним. Та й сам уряд не вважає теперішнє становище преси за нормальне, бо в противнім разі не було б потреби в новім законі про пресу.
 Таким чином, те формальне касательство», яке досі мало й, на жаль, ще тепер має адміністрація до преси, при переході від надзвичайного до нормального порядку повинно відпасти. Нормальний порядок знає тільки один спосіб унормування діяльности преси — відповідальність її перед судом. Було б отже більш або менш логичним передати проект нового закону про пресу на обміркування наради судових діячів: вони принаймні могли б оцінити проект з погляду його юрідичної вартости. Розуміється, ще краще було б передати проект на обміркування особливої наради з виборних представників преси, але про такий крайній лібералізм з боку уряду за наших часів і мріяти не доводиться. А проте так і зостається відкритим питання—що ж губернаторам до проекту нового закону про пресу?
 Відповідь на це питання можлива одна. Очевидно, що у нас і не думають міняти погляду на пресу. «Касательство» як було й єсть, так, на думку нового міністра внутрішніх справ, має зостатись у повній силі й надалі, й може тільки форми того «касательства» будуть трохи змінені й більш удосконалені. Ці висновки самі собою випливають з факту присутности начальника «главнаго управленія по діламъ печати» на нараді губернаторів, який факт з свого боку свідчить про присутність проекту нового закону про пресу в програмі занять наради».
