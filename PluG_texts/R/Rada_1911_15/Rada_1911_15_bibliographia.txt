Бібліографія.
Олексій Плющ. Твори т. І. Видання О. Л. С. Одеса, 1911. стор. VIII 187. Ц. 75 коп. Давно обіцяні твори письменника, що так рано зійшов з життьової дороги, нарешті вийшли—том І, з портретом, життєписом і переднім словом. Що з О. Плюща був не аби-який талан—це стане ясним читачеві з скількох оповідань небіжчика. Але не треба забувати, що О. Плющ застрелився 20 літ, що більшість оповідань ним написано було в віці 16—19 років,— значить ми маємо діло з письменником-хлопцем і не зважаючи на всі прояви таланту, молодий вік Плюща—це головна його письменницька вада: розібратися як слід в життьових з'явищах очевидно було не під силу, а тим більше було не в силах молодої людини взяти на себе учительство, провадити та розвивати ті чи инші ідеї в своїх творах. Те що нас одразу прихиляє до видатного письменника—його великий життьовий досвід, його талан спостереження—це у Плюща було ще дуже слабо розвинено, бо душа його замкнулась в собі, надломлена прозою життя. Реаліст по напрямку, О. Плющ слабий саме, як реаліст,— життя брудне, гніт сильних над слабими не викликали у нього здорового протесту, але мелодраматичні стогони, розпач і патетичні вигуки. І ми можемо настільки згодитися з упорядниками творів Плюща що до його видатного таланту письменницького, наскільки це відноситься до того, що Плющ іще зміг би дати українській літературі, як би був живий. Він ріс, міцнішав, набірав досвіду і, маючи очевидний талант, обіцяв багато. Що ж до того, що він дав тільки на порозі свого життя, то для юнака цього багато, а взагалі—вартість писань небіжчика середня. О. Плющ мало вчився творити, а художники, як і соловейки—вчаться; ще зауважено, що той соловейко, що раптово та згаряча береться співати, скоро втрачає здібність до гарного співу,—О. Плющ виснажив свою молоду душу непосильною працею і зневірився в собі... В цьому його трагедія, в цьому і слаба сторона його творів. Поривання творити було надто велике, але самий процес творчости очевидно давався з великим болем та мукою—відси надмірний мелодраматизм і пересада в чорних фарбах. Чується, коли читаєш його оповідання, що писав він з розгаряченою головою, спішучи виявити свої почуття і думки, а потім, як сам каже, бував незадоволений з своїх творів. Варто прочитати „Моя муза” (надруковано вперше), щоб зрозуміти, що свого творчого „я“ наш автор не знайшов, що сам себе він добре не розумів; в той же час увесь перший том, всі оповідання виразно малюють образ цього надломленого життям юнака, свідчить нам, що життя власне та неусталеність світогляду привели до признання за смертю більшої сили, ніж за життям. Шкода, що впорядники таки мало зробили для вияснення псіхології творчости небіжчика, а це дуже потрібно і тим більше, що О. Плющ писав на цікаві сучасні теми і його твори безперечно відбивають в собі де які боки нашої дійсности. „Переднє слово“ д. Івана Липи допомагає зрозуміти творчість О. Плюща, але з де якими твердженнями автора передмови трудно згодитися. Так, д. Липа каже, ніби небіжчик не знаходив в українській пресі місця для своїх творів, і це спричинилося до морал ного незадоволення; мало того—д. Липа, не вказуючи инших причин, через які О. Плюща не пригріла наша література, особливо натискає на те, що „наші видавці, редактори, ба й рецензенти здебільшого поводяться з українськими письменниками байдужно, непривітно і всі разом намагаються здаватися розумнішими над свій розум“... (стор. VI). Це фактично невірно—раз, цьому не місце в передмові—два, це ніяк не пояснює душевної драми О. Плюша—три... Також не можна згодитися з д. Липою, коли він каже, що у нас немає „власної літератури в широкому значінні”,—в 1911 році трохи несвоєчасно таке говорити. На місце О. Плюща, як повістяра, прийшли нові замітніші сили і боятися за українську літературу, особливо тепер, не випадає. Життєпис написано д. Л. Плющом, людиною очевидно близькою небіжчикові, що надало життєписові більш теплого тону, але мало об'єктивности. Причини самогубства небіжчика вказано дуже глухо і невиразно і ми майже не маємо фактичного матеріалу в цій справі. Передмова д. Липи краще поясняє ці причини на основах псіхологічних, і коли б у неї увійшов почасти і життєпис, вражіння було б далеко цільніше. Автор життєпису подав багато мало-цікавих фактів, зате забув означити рік смерти автора. Недрукованих оповідань уміщено в збірникові—„Моя муза” та „В пивниці". Книжку видано гарно. А. Н.
