Наш порадник.
Запитання: Чи має право лісова варта затримувати осіб, яких вона зловила з нарубленим лісом, — запитує Н. Ос—ка.
Відповідь: 47-ма ст. закону про ліс каже, що лісова варта, зловивши самовільного порубщика, має право затримати його й передати до міліції чи до розпорядження найблизчих органів влади. А вони повинні записати в особливому протоколі при яких умовах було затримано порубщика та подбати, щоб зберіглись докази заподіяних їм крадіжок.
Запитання: Куди подати прозьбу про перегляд вироку земельно-судової комісії, коли цей вирок уже має законну силу,— запитує незаможник Михайло Тулін з Заславу.
Відповідь: Особлива колегія вищого контролю по земельних справах з’ясувала, що переглядати постанови й вироки, які вже мають законну силу, можна лише тоді, коли земкомісія порушила земельний закон, або коли виявлено якісь нові обставини, що мають значіння для складення присуду й про які суд раніше не знав.
Запитання: В якому розмірі повинні бути вираховання з утримання робітника, щоб сплатити кредитування,— металіст Р. Якименко. ( Коростень).
Відповідь: По закону з заробітку робітника можна відрахувати на сплачування боргу по робітничому кредиту не більш 20-ти відсотків з того, що робітник отримує понад мінімумом заробітньої платні. Відраховувати з компенсації за невикористану відпустку не можна.
Запитання: Є два господарства. Кожне з них має половину хати, половину дворища. Сем’ї не однакові що-до складу. Чи можна примусити їх об’єднатись,— питає вчитель Іван Горбенко.
Відповідь: Запитання не ясне. Особлива колегія вищого контролю по земельних справах з’ясовує, що земельні установи не мають права своїми постановами примушувати окремі господарства спільно господарювати. 
Запитання: Чи правильно мене обклали єдиним сільсько-господарським податком. Я повинен платити за 6 чоловіка, а землі я полупив на 5 чоловіка,— запитує М.
Відповідь: Ставка податку залежить від того скільки землі припадає на їдця. Чим більш їдців, тим менш припадає платити, тому не зрозуміло, що ви вважаєте за неправильне, —чи те, що на вас мало наклали податку, а треба було накласти більше, чи те, що ви маєте 6 їдців, а землі ви отримали тільки на 5 їдців.
Запитання: Коли командирований службовець, приїхавши на місце командировки, заслабне, чи має він право отримати добові гроші, що встановлені кодексом законів про працю? — питає А. П. Єремієв.
Відповідь: Коли командирований робітник чи службовець заслабне на місці командировки, то це ані трохи не звільняє установ чи підприємства, що командировали, від виплати добових за весь час перебування в цьому місці.
Запитання: Чи треба повернути робітникові назад вихідну допомогу, яку йому дали як звільняли, коли його скоро взяли знову працювати,— запитує член спілки А Пінч.
Відповідь: Вихідну допомогу, що видали при звільненні робітнику чи службовцю, коли його приймають знову на службу раніш двох тижнів з часу звільнення можуть частково відрахувати з заробітньої платні, але та частина вихідної допомоги, що припадає на дні безробіття, не може бути відрахована.
Запитання: Товариство взаємного кредиту приймає до складу своїх членів також і членів профспілок. Але ж у газеті „Вісті" було надруковано роз’яснення, про те, що члени товариств взаємного кредиту не можуть бути в профспілках. Чи немає тут якої помилки, зважаючи на те, що ці товариства є організацією взаємодопомоги, — член спілки радробітників В. В.
Відповідь: Таке роз'яснення було надруковано не лише в газеті „Вісті", але також і у газеті „Труд". По цих газетах було надруковано, що члени товариств взаємного кредиту не можуть бути членами професійних спілок. Тому члени профспілок, що вступили до товариств взаємного кредиту, як роз’яснюють газети—повинні бути виключені зі спілок, бо вони мають нетрудові прибутки, а саме відсотки на капітали та инш. Але ж це питання незабаром буде розглянуто центром.

