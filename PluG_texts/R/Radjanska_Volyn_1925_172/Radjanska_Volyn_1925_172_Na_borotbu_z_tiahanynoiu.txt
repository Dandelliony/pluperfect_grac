На боротьбу з тяганиною.
Багато пишеться про тяганину та бюрократизм, але мало що робиться в боротьбі з цим лихом, що від нього терпить все населення. До цього часу,—це треба сказати одверто,— боролися з цим лихом, спускаючи руки. Поступає скарга, її як-небудь розслідують. Напишуть про це папірця в установу, що факти підтвердились і на цьому справа завмирає. Винні не несуть а-ні якої кари, хоч нашкодили вони не мало. Добре ще, коли розслідування провадять ті органи, що їх не стосується цей злочин. А то часто це доручається тому, хто сам винен у цій тяганині. Тоді, звичайно, він у першу чергу довідається про прізвище того, хто скаржиться й на бідолаху падають всякі переслідування. Немало фактів, що підтверджують це, знайдеться й у нашій Волині.
Недавно в „Радянській Волині” було надруковано допис, що Барашівський райвиконком розслідував замітку селькора про сільраду с. Рясно, яка не дбала про пожежну охорону населення. Розслідування розтяглося на... чотирі місяці й врешті-решт селькора запитали, де він бачив по хатах зруйновані комини. В другому, Пулинському районі райвиконком просто доручає розслідувати замітку тій сільраді, про яку писалося. Таких випадків можна навести безліч і не лише про райвиконкоми.
Ось, наприклад, наша губпрокуратура — розслідує де-які скарги селькорів уже 4-й місяць. Правда, в неї дуже багато справ, а працьовників мало, але все ж так довго тягнути слідство не можна. Це може привести до того, що в населення стане менше віри, що радянська влада безжалісно бореться зо всякими злочинами.
Такий випадок був, наприклад недавно на Поділлю в с. Старо-Синяві. Завдяки дописам селькора було викрито шайку дільців, що примазались до радянської влади. На чолі її стояв голова райвиконкому Голишевський, він одверто торгував млинами, брав за те, що давав млини в оренду спекулянтам, великі хабари. Начальник районної міліції дозволяв займатися самогонництвом і брав „податок” з кожного апарату. Вся міліція теж була хабарницька. Робила злочини. Селькор, що намагався викрити ганебну працю цеї теплої компанії, був 14 разів заарештований. Нарешті, зусиллями ДПУ та округового партійного комітету всю шайку було викрито, всі її злочини виявлено й всі винні заарештовані. Після цього селяни повірили радянській владі й почали ходити до округового прокурора, до ДПУ з різними скаргами на злочини сільської та районної влади. Проте через два-три місяці скарг поступало все менше й менше й тепер населення майже зовсім не наважиться на кого небудь скаржитись.
А причина тому така, що Старо-Синявська справа заснула. Вона вже 6-й місяць лежить у Подольському губсуді під сукном. Всі заарештовані —на волі й загрожують помститись тим, хто їх видав. їх звільнили до суду. Усе це створило серед селян недовірря до радвлади. Ось до чого призводить тяганина в наших радянських органах.
Це зважив народній комісаріят робітниче-селянської інспекції та Центральна Контрольна Комісія КП(б)У, які вирішили розпочати справжню боротьбу з бездіяльністю, недбальством та тяганиною по радянських установах.
Скарги треба розглядати негайно. По-за всякою чергою треба розслідувати дописи селькорів та робкорів. Усі винні в тяганині віддаються до суду. Боротьбу треба провадити вперто й рішуче.

