І я тут винен...
Два роки тому в м. Почепі на Чернігівщині якісь невідомі тоді розбійники пограбували, а потім вбили заможню єврейську сем'ю Биховських. Якимось чудом осталась в живих одна тільки шостилітня дівчинка, єдиний свідок страшного злочинства. Підозріння впало на бувшого прикащика Биховських-Глускера, на слугу-бабу Товстопятову і її племінника Жмакіна.
 Всіх їх судив київський військовий суд. 
Не зважаючи на те, що Глускерові свідки довели, що Глускер був тоді, як счинилося душогубство десь в иншому місці, суд повірив тоді дівчині, і Глускера засудили таки до смертної кари. 
А потім повісили...
 Товстопятову посадили в тюрму, а Жмакина погнали на каторгу.
 За три роки праці київського військового суду мені не раз доводилось бути на його засіданнях.
 І перед моїми очима багато пройшло малих і великих злочинців. Тепер мало кого з них можна відокремити з загалу. Всі обличчя в давнині зливаються якось з сірою масою арештанських курток. Але тую бабу Товстопятову, худенького, безвусого, майже хлопця, Жмакина і низькостраженого Глускера, з чорного, як смола бородою, трохи кучерявою, широкоплечого, — пам'ятаю, як зараз... 
Пам'ятаю і його слова, коли було оголошено смертного приговора:  «Господа суд! я не винен... що ж це»... Тут він вхопив себе рукою за горло і решта слів застряла там десь в глибині наболілих грудей... 
Але обличчя Глускера робило вражіння завзятого злочинця. І це, разом з тим, що говорив свідок злочинства, маленька дівчина, — сирітка, позбавило життя Глуекерові. Суд певен був, що він злочинець.. 
Грішний і я — певен тоді я так само був, що руки Глускерови в людській крові. І його повісили.
Потім всі почали забувати про тую страшну подію. 
Тільки рідне місто Почеп загуло: «Ні! не так: Шльома Глускер невинен»… До голосу народнього почав прислухатися маленький поліцейський чиновник, якийсь Работнев. Він пильно заходився коло справи і скоро викрив справжніх душогубів. Це були відомі злодії та розбійники: Бабічев, Сидорцев, Панков і Мурав‘ев.
 Жах на всіх напав... Глускера повісили безневинно! Почалось слідство. І справді—самі арештовані злочинці призналися, що це діло їх рук, що ні повішений Глускер, ні баба Товстопятова, ні хлопець-каторжани —не винні в цій справі.
 13 мая київський військовий суд судив в Чернігові Сидорцева, Пайкова і Мурав'ева. Бабічев раніш помер десь в тюрмі од тифу. 
І що ж виявилось? Підсудний Сидорцев, як дві каплі води був схожий на покійного Глускера. Така сама чорна борода, така ж постать... Тут всі зрозуміли помилку дівчинки—свідка, а з нею й помилку суду. Пайкова, Мурав'ева й Сидорцева присудили до смертної кари. Але двоє з них—Сидорцев і Мурав‘ев не діждались смерти з чужих рук і вночі проти 18 мая сами повісились в тюрмі. А кістяк нещасливого Глускера і досі остався десь гнити на Лисій горі. Бідний Шльома Глускер вмер страшною смертю через те, що був схожий на Сидорцева. І люде винні перед ним... І я тут винен хоч думкою... 
А. Вечерницький.

