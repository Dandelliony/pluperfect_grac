ЗА КОРДОНОМ. 
Кінець марсельської забастовки.
7 мая скінчилась, нарешті, забастовка зареєстрованих моряків у Марселі, що тяглась усього 47 днів. Останніми часами забастовка ледве трималась. Зважаючи на це, головна рада марсельських робітничих сіндікатів ухвалила резолюцію, в якій висловлюється догана правительству та підприємцям і висловлюється спочуття забастовщикам. Поруч з цим, головна рада в своїй резолюції висловила надію, що правительство як найшвидче обміркує становище зареєстрованих моряків і вживе заходів для задовольнення їх вимог. Увечері того ж дня моряки постановили скінчити забастовку, висловивши певність, що нікому з них не буде відмовлено в роботі, й що всі судові справи, розпочаті проти них, буде припинено.
Злочинства трестів.
В Америці останніми часами викликала велику сенсацію звістка про те, що цукровий трест незаконно захопив у свої руки великі простори державної землі на Філіпинських островах. Річ у тім, що коли Америка покорила собі Філіпинські острова, американський уряд купив у тамтешніх монахів 390 тисяч акрів прекрасної землі по 18 доларів за акр. Тоді ж було видано закон, що забороняв одній особі або одному підприємству купувати на Філіпинах більше 2.500 акрів цеї землі. Одначе, цукровий трест за допомогою всяких незаконних комбінацій купив 55 тисяч акрів цеї землі, й притім по 6 доларів за акр. А що філіпинським цукроварам дозволено що-року ввозити в Америку без мита 300 тисяч тонн цукру, то трест таким способом буде тепер наживати по 12 мил. доларів що-року коштом казни. Подібна пригода трапилась і на Алясці, де великий промисловий сіндікат незаконно захопив у свої руки величезні шари камьяного вугілля, знайдені там у 1903 р. Тепер у цих обох справах парламентська комісія провадить слідство. 
Поправка. У замітці про польський національний конгрес в Америці, уміщеній в числі 114 «Ради», трапилась помилка: пам'ятник у Вашингтоні відкрито не Пульському, як було надруковано, а Уланському.


