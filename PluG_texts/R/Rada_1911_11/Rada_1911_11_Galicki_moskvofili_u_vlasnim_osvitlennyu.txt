Галицькі москвофіли у власнім освітленню.
Велика заля розправ краевого карного суду у Львові була чотирі тижні ареною, на якій розгравався один з епізодів боротьби між обома фракціями галицького москвофільства. Незвичайне було це видовище. Перед судовим трибуналом, лавою присяжних і численною публікою виступали один за другим найвизначніші москвофільські діячі обох фракцій і, стараючись представити себе і свою фракцію в як найліпшім, а фракцію супротивника—в як найгіршім світлі, дивні речі розповідали про свою партію, виводячи на денне світло такі справи, які звичайно остаються глибокою тайною. Погляньмо ж, що дало те видовище для характеристики сучасного москвофільства. Почнемо з безпосереднього результату процесу. Отже присяжні судді своїм майже однодушним рішенням заявили, що з розправи винесли вони переконання, що д-р Дудикевич в коломийських москвофільських товариствах, де він був справжнім самодержцем, дійсно допускався таких „неправильностей“, які йому закинув о. Давидяк у своїй брошюрі п. н. „Судь чести", та що через те представники тих товариств, а також редактор Дудикевічівського органу, закидаючи о. Давидякові в цілях оборони д-ра Дудикевича перед тими його закидами, „ложь и клевету“, допустилися каригідного вчинку, за який повинні понести визначену законом кару. Правда, орган фракції д-ра Дудикевича старається тепер ослабити значіння цього рішення, заявляючи, що судді присяжні, належачи до польської національности, з національної неприхильности до обвинення і їх фракції видали таке рішення. Але чи має моральне право послугуватися нині таким аргументом той, хто вчора сам вибив собі його з рук. А це власне зробив у своїй промові один з оборонців, д-р Черлюнчакевич, заявляючи, що в цій справі тільки польські судді присяжні можуть бути безсторонні. А д-р Черлюнчакевич виступав тут не тільки як адвокат, але також як один з провідників Дудикевичівської фракції, отже його слова мають також політичне значіння. А з рештою коли допустити, що громадянство справді відноситься неприхильно до москвофилів, у всякому разі, то неприхільність та багато менша від того україножерства, яким відзначається те саме польське громадянство, окрім того поясняється вона тільки тим, що москвофіли показали себе віроломними союзниками історичної Польщі. Бож ми бачили, як польські правлячі круги, польське громадянство, польська преса вміли дуже прихильно відноситися до „поважної староруської партії тоді, коли д-р Дудикевич від імени цілого москвофільства обіцяав гр. Андрієві Потоцькому лояльність супроти польської державної ідеї і поміч проти „спільного ворога польської і російської державности" — українського національного руху. Одначе не в самім рішенню присяжних суддів уся суть справи. Те рішення тільки ствердило ряд фактів, уже розкритих самою розправою, і хоч-би присуд був навіть инакший, розкриті факти осталися фактами. А при тім рішення присяжних суддів відноситься тільки до одної категорії фактів, до хазяйнування д-ра Дудикевича в коломийських москвофільських товариствах,- коли тимчасом розправа розкрила фактичні данні, які всестороннє освітлюють життя і діяльність галицького москвофільства. Розгляньмо ті данні. Найбільшою зброєю, якою москвофіли все воюють проти українського національного руху, є те, що українств — плід „польської інтриги" , придуманої за для розєднання „единаго русскаго народа“. А тимчасом на розправі один з найстарших москвофільських діячів, парламентський посол о. Давидяк, під присягою заявив, що власне москвофіли, під проводом свого найвизначнішого діяча д-ра Дудикевича, запродавалися польському намісникові гр. Потоцькому і польській виборчій організації „Раді Народовій", помагаючи тим представникам історичної Польщі розбивати й ослаблювати національні сили українського народу, які заступили історичному польському натискові шлях на схід, на руські землі. Весь час своєї діяльности москвофіли кричать, що вони і тільки вони мають міцні основи в самім народі, а українство — слаба ростина, засіяна й виплекана ворогами „единства русскаго народа“, яка не вдержалася б власними силами, без підмоги тих ворогів. А тим часом той саме о. Давидяк під присягою заявив на розправі, що власне москвофіли почували себе такими безсильними, що навіть не пробували ставати до виборчої боротьби з українським національним табором власними силами, бо знали, що не провели-б ані одного свого кандідата, і тому пішли благати помочи у гр. Похоцького. І взагалі через всю розправу, в усіх признаннях москвофільських діячів, червоною ниткою тягнеться непереможний жах перед живучістю й силою українства,—жах, який доводить їх до такого пониження, як шукати помочи у відвічних ворогів свого наророду. От це шукання помочи в поляків, це один прояв того почуття безсильности, недостачі землі під ногами, яке обхоплює москвофілів. А другий прояв того-ж почуття, це шукання підмоги в обрусительних кругах державної Росії, де галицькі москвофіли справді знаходять підмогу. З слів о. Давидяка виходить прим. зовсім ясно, що гр. Бобринський відмовив субсідії „Галичанину", щоб дати її „Прикарпатской Руси“. Словом, — власними силами москвофіли не вміють нічого поставити ані вдержати, і власне вови — слаба ростина, засіяна й виплекана сторонніми руками. Нехай нині перестане плисти з Росії до Галичини золотоносна ріка,— і зникне москвофільська преса, позанепаднють москвофільські інституції і в пустку смерти почне перемінюватись теперішнє „життя" москвофільське. Про те почуття повної безсильности, повної відірваности від землі, свідчить також те, що московофіли нізащо в світі не хотять признатися, що вони дістають підмоги від російських обрусительних кругів. І в цьому заперечуванню загально-відомого факту доходять вони до такої безсоромности, як це прим. бачили ми на розправі в словах д-ра Гриневецького, редактора „Прикарпатской Руси“. Помістивши в своїм власнім органі широкі описи про те, як то він з д-ром Глушкевичем гостювали в київських обрусителів, збірали гроші на жулинську жертву і т. и., — д-р Гриневецький на розправі мав сміливість заявити, що звістка про його побут у Київі —„ложь и клевета“. Чому ж галицькі москвофіли з цим так ховаються? Адже нема ніякого сорому приймати поміч від своїх земляків на потреби свого народу, і прим. галицькі українці ніколи не ховалися з тим, що їх інституціям запомагали українці з Росії. Але москвофіли чують, що ті, від кого вони беруть гроші, не є їх брати по національноети, що діло, на яке ті їм дають гроші, не є живе діло , не лежить в інтересі їх народу, що ті гроші йдуть властиво ж не на народне добро, тільки на добро тих одиниць і груп, які дістають ті гроші в свої руки. Вони в своїй власній совісті почувають себе нечистими і тому соромляться підмоги своїх протекторів та й заперечують, неначе б таку підмогу діставали. В такім світлі показав процес основи москвофільства. А його внутрішні відносини? Люта боротьба груп і особ, в якій противники не гребають ніякими засобами, в якій сила кулака, анонім, донос, закид зради ідеї —все добре, все дозволене. Доки москвофільство не поділилося на ворожі фракції, воно тими засобами боролося проти українства. А тепер обидві фракції вживають теї самої зброї одна проти другої. І не за ідею ведеться та боротьба (та й що може мати спільного з ідеєю боротьба такими засобами?!). тільки під маскою ідейности гніздяться найгірші інстинкти „під-чоловіка": особисті амбіції, змагання до абсолютної безконтрольної власти, жажда наживи, бажаная позбутися за всяку ціну невигідного противника. Адже вся теперішня боротьба між москвофільськими фракціями пішла з того, що „старі" не хотіли уступити „молодим" всяких теплих місць по москвофільських інституціях. Тоді провід над „молодими" обняв д-р Дудикевич, який мав з „старими" свої рахунки, бо о. Давидяк не хотів зріктися на його користь парламентського мандату (підчас парламентських виборів 1907 р. д-р Дудикевича було вибрано заступником о. Давидяка). І аж серед тої боротьби „старі“ почали виступати проти д-ра Дудикевича за його хазяйнування в коломийських товариствах,—а перед тим всі вважали його найвизначнішим своїм провідником. Що д-р Дудикевич хазяйнував у названих іституціях далеко не так, як це повинен робити громадський діяч, що закиди о. Давидяка проти нього не були безпідставні, —на це розправа дала цілий ряд фактичних данних, які й примусили присяжних суддів видати своє рішення. Але безконтрольне орудування громадським добром, це прикмета не одного тільки д-ра Дудикевича. Страх перед контролем громадян, полагоджування громадських справ „поміж своїми", — це основна риса всеї москвофільської діяльности. Справді, тільки в такій хворобливій атмосфері міг вирости д-р Дудикевич на таку величину, що його ім'я могло цілій групі людей заміняти ідею й програму. Коли б в иншій партії, в партії морально здоровій, якийсь визначніший діяч стягнув на себе такі закиди, то він мусів би або довести повну їх неправдивість, щоб вийти таким чистим, щоб заставити раз на все замовкнути своїх противників, або партія стрясла б його з себе, як стрясають гнилий овоч із здорового дерева, а він не посмів би ані слово промовити проти авторітету колективної громадської думки і безслідно зникнув би в політичній могилі. Але для цього треба, щоб партія жила ідеєю і з неї черпала свої життєві сили, вважаючи людей, хоч би й найвизначніших, тільки робітниками для здійснення ідеї. А тимчасом для більшости москвофілів ідею заступила особа д-ра Дудикевича, і чим в поганішім світлі представлялася та особа, тим з більшим засліпленням вони обороняли її, бо вона — воплощення їх ідеї. Так дикарі обороняють своїх ідолів, переконані, що коли розібьють ідола, то розібьють їх божество. І як же ж нужденно представляється тепер те „божество" більшости галицьких москвофілів на основі данних процесу! Не бійтеся, д-р Дудикевич не має охоти сам ставати до боротьби за свою честь, тільки висуває засліплених його особою своїх однодумців, а сам ховається по-за плечима. А підчас процесу має ще сміливість виступати як оборонець тих своїх однодумців, не вважаючи на те, що тут властиво проти нього ведеться ціла росправа. Ні, людина, що шанує себе, що має почуття міри етичних вартостей, хоч би в своїй совісті була чиста, як хрусталь, уважала б за найкраще держатися в тіни, доки суд не призвав її невинною. Словом,— центральна фігура процесу, д-р Дудикевич, вийшов з нього в як найгіршим освітленню. Але в неліпшім освітленню представилася також ціла москвофільська партія, яка його винесла на арену громадського життя, яка довгі літа заплющувала очі на його вчинки, а в кінці виявила себе морально безсильною, щоб стрясти його з себе. І з залі росправи львівського суду вийшов осоромлений не тільки д-р Дудикевич і його однодумці. Там „заглянено в саму душу глибоко-глибоко" цілій группі, яка взялася повернути на инші шляхи національний розвиток нашого народу, і показано, що вона—гнилизна та мертвота. І справді, важких ворогів має український народ, коли вони виплекали і піддержують серед нього таку группу, затроюючи через неї наш національний організм і спиняючи його розвиток. І коли-б чи серед галицького москвофільства, чи серед прихильних йому російських кругів знаходилися які чесні елементи чи хоч-би одиниці, то тепер, після цього процесу, вони мусіли-б одвернутися від нього. М. Лозинський.