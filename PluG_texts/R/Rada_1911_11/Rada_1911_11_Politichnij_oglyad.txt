Політичний огляд.
Пройшло два тижні з нового року і політичні колеса завертілись по новому. Почались розмови про політичну рівновагу в Європі. Тільки останніми днями розкрились всі карти осінньої Потсдамської зустрічі імператорів, де обмірковувалась справа про зближення Германії і Росії і що ця згода торкалася Туреччини. Коли в Європі дізнались про умови і подробиці нової російсько-германської згоди, скрізь преса задзвонила на гвалт, а французький парламент почав вимагати від міністра закордонних справ Пішона пояснення, що ж буде далі з франко-російською спілкою, коли Росія братається з ворогом Франції, Германією, що буде, нарешті, з франко-англо-російською згодою. Газети тимчасом кричали, що цій тройній згоді настав кінець, політична рівновага держав порушена і повинно початись нове гуртування їх для піддержання захисту європейського спокою. Пішон відповів у палаті цілком лагідно, мовляв, все єсть і буде гаразд. Але в своїй промові він зумів штучно обійти всі делікатні і неясні до якого часу питання. Річ у тім, що Росія дала свою згоду Германії на використовування перських північних доріг і будівлю багдадської залізної дороги, яку малось зробити цілком інтернаціональною. Це викликало питання про компенсацію для Англії і Франції. Перша вимагає для себе економичних здобутків в Північній Персії, а Франція—будівлі доріг в турецькій Сірії. Тут знов зачеплено інтереси Туреччини. Словом, вузол заплутується: досить гарні міжнародні стосунки кінця 1910 року знову попсувались і багато політичного чуття і такту треба від теперішніх дипломатів, щоб знов наладнати справу. Тому і промова такого видатного політика, як Пішон, була така обережна і заспокоююча. З де-якого часу випливло на світ Божий ще одне важне для міжнародніх стосунків питання. Голандія думає будувати на річці Шельді цілу низку кріпостів. Цей проект викликав в Парижі і Лондоні теж велике незадоволення і вважається взагалі за наслідок германського впливу на Голандію, та за якусь таємну згоду між обома державами проти Англії, щоб на випадок війни її з Германією не дати англійському флотові дійти до бельгійського Антверпену. Таким чином, Голандія, начеб захищаючи себе з заходу, з боку Англії, захищає цим самим і Германію від її ворога. Крім того давно вже відома тенденція Германії прибрати до рук Голандію і, звичайно, коли б це сталось, їй дуже здадуться голандські кріпости, бо тоді межі Германії зійдуться з межами Англії. І Голандія в руках німців тепер тільки цяцька. Це тепер беруться їй роз'яснити заїнтересовані держави. В першу голову нові голандські кріпости торкаються інтересів Бельгії, яка має тепер вільний вихід до моря по Шельді. Як що ж Голандія там збудує свої кріпости, то коли захоче, зможе зачинити цей вихід. З Португалії надходять тільки темні звістки. Одного дня сповіщають телеграми, що все там гаразд; республіканський лад зміцнився і стоїть твердо в державі, другого—що становище критичне і небезпешне для республіки. Зрозуміти досконально теперішнє становище цеї країни дуже трудно. Факт тільки той, що прихильники старого ладу все ще тріпаються і сподіваються знову посадити на португальський трон, коли не самого Мануеля, то когсь иншого. Між иншим за претендента вважається дон-Мігуель, дядько Мануеля, улюблений кандидат португальських монархистів, людина розумна і енергійна. До Персії прибув цими днями новий регент Наср-уль Мульк; він людина освічена, жив довгий час в Європі, гарний політик і на нього в Персії покладають багато надій. В Туреччині безладдя знову збільшується, починаючи з парламенту і кінчаючи повстаннями по провінціях. Критяне беруться навіть до зброї, щоб відокремитися від Турції. Турецький уряд послав в Канею цілу ескадру. Взагалі на весні на Криті сподіваються нових подій.