Маленький фельєтон. Не на ту адресу.
Коли доводилося мені часом прочитувати по газетах про те, як саратовський єп. Гермоген і всі, іже з ним, однаково мислящіє з духовенства, здіймали страшенний галас з поводу писаннів Л. Андреева й инш. російських письменників молодої генерації, то я тільки плечима знизував і обурювався, питаючи, як той поліцейський із старих українських комедій: - Об чім шум? на основанії якої статті? Та, й справді: на підставі якої статті можна обвинувачувати хоч би й Андреєва цього буржуазного письменника?.. За те, що побожно вклоняється богові мистецтва? Але ж це не заборонено навіть російськими законами. За те, що часом припускає в своїх писаннях ніби-то кощунство? Але-ж паспорт у нього „вь порядкь" й там чорним по сірому (як що паспорт "безсрочннй") прописано: „віроисповіданія православнаго". А що письменник часом бевкне щось непевне з погляду батюшок, то коли б усіх православних за це тільки відрішати од церкви, то надто вже невеличке було б православне „стадо". За віщо-ж шановний єпископ так напосівся на безневинного літерата й має його за якусь сіль у оці? Хіба за те, що той із своїми колегами уділяє часом місце питанням амурного, мовляв, питання? Але-ж це, сказав би я, тільки теорія. А саратовському владиці певне не раз траплялося чути про те, як його улюблений старець Распутін не сахається навіть амурної практики, проте жодного разу не спало на думку єпископові відрішити його од православної церкви. Ставив я собі такі питання й завжди розводив тільки руками: - Мудрий Едіпе, розвяжи! Чого батюшки так гніваються на літераторів?.. Доводилося колись бувати на змаганнях місіонерів і сектантів (штунди), і там я дивувався, що перші занадто запалювались, і гнівались, навіть лаялись, а другі були спокійні (не знаю, може лицемірно) й не виходили ніколи за межі дозволеного в стосунках поміж культурними людьми. І оце тільки вчора, читаючи з газеті „Ур. Ж.“ про дикунське з'явище в с. Кочі, Перм, губ., я нарешті почав тут дє-що шупити. Одразу і в цій звістці я мало що розібрав. „На майдан виводять скількадесять волів і приносять в жертву грізному богові Флорові". Читаю далі й дивуюся: „Калатаючи в дзвони, одного за одним заколюють спеціяльними ножами, що переховують при каплиці". Які дзвони? Адже ж навіть у Пермщині нема капищ, проти яких так обурюється чорна зграя (див. по газетах про будування в Петербурзі будійського храму)? Що воно за каплиця, де переховуються ті ножі? Невже православна?.. Читаю далі й переконуюсь, що так воно й є. Читач не йме віри? Нехай читає: „Місцеве духовенство знає про це дикунство і навіть бере в ньому участь. Перед офірою причт править молебінь на річці, при чому жінки заходять у воду по пояс". Що за оказія!— скаже вражений читач. Отже й ми так казали, але коли дочитали звістку до краю, то й зрозуміли, де собаку закопано, як кажуть німці.
 „Шкуру вбитого вола приносять в дарунок каплиці; смашніші шматочки вола йдуть адміністрації; задок вола — духовенству; голова — сельському старості, а решта — всім, хто хоче". Нестемнісінько тобі, як у тій народній прибадашці: „Чики-чики на музики, зарізали качку: всім по шматочку й т. д. 
І виходить, що вся суть у воловому задку. Отже чи не краще було б єп. Гермогенові із своїми „присными" одвернути око своє од російських і всяких инших письменників і звернути владичню увагу на пермське духовенство, щоб воно не дуже захоплювалося гладким воловим задком, а краще виконувало свої пастирські обовязки. Навіщо шукати анахтему в тім полі, котре властиво „подлежить" зовсім иншому „відінію", коли в самих та анахтема під самісіньким носом!.. Провінціал.