Надходять звістки з ріжних сторін, що земства хотять святкувати пятидесятиліття дня 19-го лютого 1861 року.
Звісно, не було б знесено у 1861 році кріпацтво,—не було б і земства, обраного з людей ріжних сословій. Ясно, що земство, серед якого мають право подавати думки про місцеві діла й порядки навіть діти й онуки бувших кріпаків, по простій логиці, повинно відгукнутися на ювилей такого дня, яким для Росії був день 19 февраля 1861 року. Але цікаво було б знати, чи думки про святкування знесення кріпацтва йдуть од селян, бувших кріпаків, чи з осередка тих сословій, які мають численну перевагу у наших земствах, то б то з сословій дворян та чиновників? Цікаво було б почути, з кого складаються ті губернські земські управи, од яких пішла ініціятива цього святкування: чи є між членами та предсідателями тих управ крестяне, що на своїй долі переживали наслідки реформ 1861 та 1864 років, чи всі вони — представники того поступового дворянства, яке тільки ідеологично поважає ідеали рівноправства крестян з дворянами, а од крестянської реформи не мало ніякої користи за для себе, а тільки втрати?
Можуть сказати, що така цікавість зайва й безрезультатна, що діло зовсім не в тому, чи має право носити дворянський мундір з червоним коміром той, хто пропонує святкування дня 19 лютого, чи він з простих міщан, або селян, не маючий „благороднаго“ званія, а стоїть за порівняння усюди крестянського й дворянського сословія! Але ж ми знаємо, що у земствах уся сила в руках дворян, і що хоч би міщане й селяне, не титуловані званієм благородного дворянства, схотіли що-небудь пропонувати не на користь дворянству, то численна перевага завжди останеться на стороні дворянства. Таке становище дворянство займало і тоді, як заводилися виборні земські порядки у 60-х роках минулого століття, бо помежи крестянами та міщанами мало було тоді письменних або грамотних людей; народні школи для бувших кріпаків заводило земство, то й не могло тоді бути инакше. Закон 1890 року табелью, скільки може бути обрано крестян, а скільки дворян, сильніше, ніж попередній 1864 р., оберігав дворянство од того, щоб воно втеряло кормигу правління в земських місцевих ділах. Через те й вийшло, що коли ми тепер говоримо про земство, то инакше не розуміємо цього слова, як земство дворянське.
Але що ж таке дворянство? Чи це тільки та обмежуюча себе од инших верств каста, яка на своїх зібраннях виганяє з свого осередка таких членів своїх, як Долгоруков, Чижевський та инші—тільки за те, що вони поступовці? А може це той осередок розвинених культурно людей, які поставляли таких борців за діло свободи, як Петрункевич, князі Львови, Трубецькі то що? Чи дворянство—це та маса ретроградів, яка постачала в Державну Думу Пуришкевичів, а для бюрократії—чиновників, поліцейських в ролі земських начальників? або може й між дворянами трапляються люде, переконані в тому, що вони повинні служити всьому народові і його загальним інтересам, а не інтересам того обмеженого сословія, про „ благородне “ призвіще якого вони вже й самі забули і пригадують його тільки тоді, коли одягають мундір та йдуть на дворянські зібрання?
Розглядаючи дворянство, як особливу касту, з цього тільки одного боку, можна говорити таке, що писалося в „Раді“ (№№ 194, 195, 197), що дворянство, принижене реформами 80-х та 90-х років того століття, позбулося
своєї сословної самостійности, одокремило свої інтереси од загальних інтересів народніх і перейшло на службу бюрократії навіть на нижчих ступенях її на посадах поліцейських урядників та стражників. Але пригадуючи те, що з-за часів „Положенія“ земського 1865 року і до нашого 1910 року земство завжди було дворянське, але служба того земства загальним інтересам усього народонаселення нашої держави виявлялася завжди не тільки в інтересах своєї котерії, а й на полі поступового розвою всіх сторін культури. Драгоманов в своїй колишній статті про земство і значіння його в Росії пророкував, що не хто инший, як земство, покаже стежки до нових реформ, яких тоді з сердечним тріпотінням чекало громадянство і яких свідками стали ми з початку XX століття. Коли законами 1890 року, а пізніше иншими законодатними актами, дрібні місцеві справи було оповіщено загально-державними, не хто як кращі представники земства в особах не кого ж, як дворянства, спорудили ті з'їзди земські, до розмов на яких прислухалося наше громадянство і вся преса російська з нечуваною до того часу цікавістю.
Не можемо не згадати й того, що й тепер знов по ініціативі 20 губернських земств та московської городської управи готується знов загально земський з'їзд, який хоче посунути уперед пекучу справу нашої держави про народню освіту. Земство виробило за недовгий час з 1864 року такі форми народніх шкіл для бувших кріпаків, якими зкористувалося потім і правительство; земство організувало й сельські бібліотеки, й инші просвітні й лікарські інституції, додержуючи того прінципу, що тільки in сorpore sano—mens sana. І ось воно ж, а не міністерство просвіти, на юбілейний од знесення кріпацтва 1911-й рік скликає з'їзд, на якому певне буде обмірковуватися, що зроблено за 50 літ для тих, хто поголовно був безграмотний і засужений на громадянське безличчя. Чи доведуть ці заміри земства до того, що курс народніх шкіл буде поширений хоч до 4-літнього строку, коли можливо буде з аріхметики проходити й десятичні й прості „дробі“, яких не вміють тепер читати люде, щ закінчили шкільну науку, чи добьються земці яких змін у гіркому становищі сельських бібліотек, чи викличуть вони й ще инші реформи,—про це може ще рано мріяти. Але те, що по заходу земства збереться 600 чоловік міркувати про темноту, в якій живуть у нас по селах,—не може бути ходом назад у безпросвітню темряву, з якої селяне наші почали вибіратися після пам'ятного для їх року 1861.
Будемо мати надію, що думка деяких земств про святкування юбілею 1861—1911 стане першою ластівкою повороту нашого громадянського життя без віри й надії на щось краще, повороту од одчаю, в якому всі поступовці почувають себе після пережитого і теперішнього періоду реакції. Ніколи і нігде реакція не затягалася на десятки літ, а всюди живі сили розвою брали гору над темними силами повороту назад. І коли земство справдить наші надії, що воно кидає чорносотенство і вертається до рідного йому шляху прогреса, тоді знов, як колись, ми скажемо: „Слава російському земству“!