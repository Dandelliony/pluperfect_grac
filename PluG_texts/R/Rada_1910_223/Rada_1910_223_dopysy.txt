ДОПИСИ.
(Од власн. кореспондентів).
М-ко БОГУСЛАВ, канівського повіту (на Київщині). Нове товариство. Тут заснувалось по ініціятиві писаря міщанської управи д. Яценка, позичково-ощадне товариство шевців і кравців—на паях. Пай 10 карб. Це товариство буде тільки для шевців та кравців м-ка Богуслава. Статут товариства послано на затверження до п. губернатора. Д-ві Яценкові можна тільки дякувати, бо тепер усі шевці і кравці в руках експлоататорів лихвярів.
М-ко ТОМАШГРОД (на Волині). Горе вчительки. В августі 1909 року церк.-пр. учителька м. Томашгрода, А. Симонович, несподівано була зоставлена без місця. А. С. була вчителькою в Томашгроді 10 років, і за ввесь час начальство не могло примітити за нею жадної неакуратности. 
А. С., додавши документи, подала скаргу ровенському відділові шкільної ради з проханням розглянути справу, але одповіді на скаргу не було. Так само без наслідків скаржилась А. С. в январі 1910 р. Волинській шкільній раді, а в маї—архиреєві. Просила, нарешті, видати свідоцтво про 10-літню службу і вернути документи,—але всі канцелярії, як мовчали, так і мовчать. 
Нещасна вчителька, зоставшись без місця і без документів, не знає, куди їй вдатись і що далі робити? 
С. ТАГАМЛИК, костянтиноградського повіту (на Полтавщині). Виставка. 29 августа в с. Тагамлиці була відкрита сельсько-господарська виставка з відділами: полеводства, животноводства, кустарним і машинним. Виставка пробула 4 дні. Дуже здоровий натовп народу був при відкритті виставки і слухав розмову участкового агронома Л. Чорновусова про значіння для людности такої виставки. 
На виставку народ пускали по квитках ціною по 5 коп., опріч членів
сельсько-господарського общества і експонентів, котрих пускали дурно. В залі Народнього дому, збудованого на кошт сельсько-господарського общества, уквітчаного прапорами, гирляндами—поміщались на стойках і вподовж стін експонати по полеводству, огородничеству і садівництву. Дуже цікаво був декорірований відділ експонатів Карлівської Вотчини, прибраний пальмами і навіть живим ананасом. 
В одній з світлиць дому поміщався кустарний відділ. Всі стіни і столи були покриті усілякими виробами; дуже багацько було цікавої старинної української орнаментики: килимів,рушників, плахт, вишивок то що. Одна світлиця була занята діаграмами спробних полів, знімками і книжками. На жаль дуже мало було брошур, писаних українською мовою. 
На дворі, під наметом, поміщались вироби учебної майстерні тагамлицького сельсько-господарського т-ва. Показана була віялка-сортировка, складний стіл, столярний верстак, колеса на ходи, машини і знаряддя: Мельгози, Еккерта, бр. Донських й др. 
Під яткою поміщались дуже гарні породи хатньої птиці в 40 клітках, що виставив відділ російського товариства птахівництва. Там же була всяка птиця виставлена і городськими виставочниками. 
Дуже гарно був упорядкований кінний відділ. Найбільше було виставлено „тяжеловозів“, робочих сортів і др. Були дуже гарні вівці, свині і корови. Виставку за 4 дні відвідало до 2000 душ. Багато цікавого показала ця виставка нашому темному людові. Тепер тілько й балачки, що про виставку. Дякуючи членам тагамлицького сельсько-господарського товариства ця виставка по малу і виросла.