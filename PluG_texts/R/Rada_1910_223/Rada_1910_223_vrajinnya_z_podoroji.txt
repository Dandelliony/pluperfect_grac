ІІІ.
(В гостях у мануйлівських товаришів-просвітян).
Мануйлівська „Просвіта" давно мене цікавила, та й не одного мене певно і це цілком зрозуміло. І ми самі добре знаємо, і нам безнастанно очі вибивають наші „приятелі", що мовляв, який там у вас, українців, рух, коли все культурно-просвітне діло утворює і провадить більший чи менший гурт інтелігенції. 
Розуміється, що це так, і хоч таке ненормальне з'явище має багацько цілком його поясняючих і виправдуючих мотивів, але факт зостався, та ще певно на довго і буде зоставатися фактом: наша культурно-просвітня армія має більше офіцерів, ніж рядових салдатів. Одначе наше національне життя знає вже втішні з'явища, які дають право сподіватися, що в близчому часі при кращих загально-державних порядках, і ми в загально-людському поступові виступимо з нормально складеною армією. Одним з таких втішних з'явищ є життя мануйлівської „Просвіти". 
Вибравшись в мандрівку по світах, я постановив собі відвідать і мануйлівську „Просвіту". Від Катеринослава це зовсім близько. З двома товаришами ми на човні перепливли з катеринославського берегу Дніпра на протилежний і через якихсь двадцять хвилин були вже в с. Мануйлівці. Ще через чверть години ходи ми вже були проти напів закінченого будинку, це й було майбутнє огнище національно-культурної свідомости мануйлівчан, майбутній власний будинок місцевої „Просвіти". В дворі „Просвіти" нам пощастило застати гурток, чоловіка 5—7 просвітян, що мали господарські клопоти з підрядчиками та будівельними робітниками. Просвітяне зустріли нас дуже радо і, не вважаючи на те, що було над вечір, охоче почали нам показувати своє багацтво. 
Але з початку про самих просвітян. Це були всі люде середнього віку і лиш два хлопці-юнаки. Місцеві робітники з Нижнього-Дніпровську, вони з ранку до вечера натружуючи руки для зарібку хліба насущного, в той же час відчували потребу і в хлібові духовному і то не в тому хлібові, що печеться в обрусительно-денаціональзаторських огнищах, а в справжньому духовному хлібові, який дає справжня освіта на рідній мові. З наступленням сяких-таких „свобод" заклали вони місцеве товариство „ Просвіту", а далі взялися за будівлю власної хати. Привабливі заходи знайшли спочуття у місцевого населення, і сельський сход ухвалив віддати певну кількість громадської землі під просвітянську хату. Енергійні люде вірили і вірять в життєвість своєї справи і, маючи всього щось біля 300 карбованців грошей, заходились ставити будинок, що буде коштувати 3000—4000 карбованців. Вірилось, що і місцеве і позамісцеве українське громадянство допоможе гарним заходам. Та завше дасть себе почути влучна приповістка: „не так склалось, як жадалось“. Почали мануйлівські просвітяне ставити будинок і почались їхні пригоди. Жертви для тонкої робітничої та селянської кешені видавались за тяжкі, а справа з будівлею посувалась надто по волі та й з позамісцевих джерел жертви йшли „як мокре горить". І от почалось обезлюднювання „Просвіти". Коли робили заходи будуватись, то просвітян було щось біля сотні, як почали ті заходи здійснювати—стало менш півсотні, а далі ще гірше. Та завзятість керманичів, котрі всі походять з робітничих же таки код, не падала. Почали шукати грошей в позику. Кинулись з початку до де-яких земляків, з тих, що й кешеня в них повна і марка патріотизму давно мається. Але сором, патріоти цього гатунку обмежились тим, що замісць де-кількох тисяч позичили якусь сотню-другу. Чи ри-годна байдужість, чи непевність в "кредитоспособності“ боргоємців, чи які ще инші мотиви тому спричинились, але мануйлівські просвітяне на земляках опеклись. 
Число членів зовсім зменшилось, а діло вже розпочалось, і от ті, що залишились вірні справі, душ з пятнадцять просвітян, звертаються за позикою до джерела, яке не знає національних симпатій і антипатій, а за те добре знає, що таке проценти. Майже всі просвітяне, що залишились при справі, на власні векселі позичили у якогось єврея з 9 проц. три тисячі карбованців і повели справу далі. 
Справа пішла краще. Просторий будинок, що вигідно відокремлюється по українській стилізації від місцевих „домів" (будується по проекту катеринославського архитектора п. Труби), вчорні майже закінчено. Про те, залишається ще чимало праці над упорядкуванням в середині. В будинкові „Просвіти" мається чималенька заля (24X9 арш.), де будуть відбуватися відчити, вечірки, вистави і таке инше, кімнати для бібліотеки, читальні, уборні для участників вистав. Просвітяне марять закласти товариську крамницю, що містилася б тут же в просвітянському будинкові. Праці ще багацько і щоб оборудувати сцену, бібліотеку і т. и., будуть потрібні ще гроші, це очевидно. 
 - Як же ви думаєте бути?— запитуємо просвітян. 
 - Та сподіваємось, що все таки земляки нас підтримають, от написали туди, туди... будемо ще десь шукати грошей, хоч вже ми самі напозичались той 100, той 200, той 300... Хочемо, щоб до 1 листопаду (ноября) закінчити. 
В нашу з просвітянами балачку втручаются будівельні робітники. Потрібні гроші, а їх зараз у товаришів-просвітян бракує. 
 - От і сьогодня,— каже один рядчик,—мої робочі не стали на роботу, бо їм за попередні дні не заплатили. 
Видко, що такі „приємні" балачки просвітянам часто приходиться чути,
про те, в їхніх розмовах згучить бадьорість людей, що вірять в свою справу, люблять її і завзялись довести до ладу, наражаючи себе особисто на всякі небезпеки боргів, для громадського добра. 
Склавши свої по спромозі жертви та побажавши товаришам просвітянам всіх можливих благ, ми рушили через Дніпро до дому в Катеринослав.  „Широкий та дужий" поволі котив свої хвилі; було тихо і тілько плеск весел нашого човна порушував тишу. Багацько думок і веселих, і сумних передумалось за короткий переїзд. Було весело на душі від тілько що баченого. Самосвідомість національна продирається через гущавину всяких засмітчувань, намулів, заборон і викликає до активного національного життя основу всякого суспільства—його робітничі кляси. Утворюється армія, ряди якої заповняються активною силою. Але разом з тим було й сумно від байдужості нашої інтелігенції, яка не вагається витрачати з найменшого приводу „великих слів, велику силу", про те не спроможня не тілько матеріяльно підтримати такі заходи, як от заходи мануйлівських просвітян, а навіть не подбає, аби дати змогу здобути дешевий і приступний кредіт. 
Нема чого казати, що подібна байдужість так не пасує до „народолюбности", якою пишалася і пишається наша інтелігенція. Ще один-другий подібний випадок і кредіт народолюбности нашої інтелігенції серед свідомого робітництва наражається на небезпеку бути ґрунтовно підірваним, що може мати тілько прикрі наслідки для загально-національного українського життя.                      П. П.