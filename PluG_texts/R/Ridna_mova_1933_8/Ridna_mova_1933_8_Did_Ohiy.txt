Граматика малої Лесі.
Сторінка для наших молодших.
IX. Ще про життя спів.
Розповім тобі сьогодні про ту групу слів, що походять від власних прізвищ чи назов. У мові нашій таких слів дуже багато. Часто буває так, що якась людина — велика чи мала — зробить добру річ, видумає корисний винахід чи щось таке, і вже його прізвище на віки вічні позостається між людьми. А часом таке імя чи прізвище так поширюється, що всі те слово знають, але забувають зовсім про того, хто дав початок тому слову. І вже те слово перестає бути власним, як було спочатку, але робиться просто загальним.
Ти чула, певне, про слова бойкот, бойкотувати багато разів. Усі ми вживаємо його, як звичайне собі загальне слово. А між тим за словом цим криється небуденна подія. Ти знаєш, як довго й уперто Ірландія боролася за свою незалежність, поки її таки здобула. Року 1880-го заклали в Ірландії Земельну Спілку, а вона провадила завзяту боротьбу з англійськими приходьками-орендарями, що гнобили місцевий нарід. Один із таких орендарів, Джемс Бойкот, дуже жорстоко поводився з ірландськими робітниками й зовсім не слухався Спілки, чому вона наказала, щоби ані один ірландець не йшов до Бойкота на працю й щоби ніхто нічого йому не продавав. Д. Бойкот був відрізаний цим зовсім від людей і скоро змушений був втікати з Ірландії. Оцей спосіб, що ним викурили Бойкота з його оренди, і став із часом словом загальним, і слів бойкот, бойкотувати вживає сьогодні цілий світ. Ось так народилось зовсім нове слово, доти незнане.
А ось другий приклад. Із історії ти знаєш, що в рр. 742-814 правителем Франків був Карл чи Кароль Великий. Слава про великі дії Кароля гриміла по цілому світі. Цей Кароль особливо дався в знаки народам словянським, бо їх він сильно поторбщив. І от із того часу словяни й почали звати «королями» всіх західніх правителів. Так повстало нове слово, і коли ми сьогодні кажемо «король», то вже зовсім не думаємо про того Карла Великого, що дав початок для цього слова.
Або такий ще приклад: Римські правителі, Юлій та Август, що звалися Цезарями, назву Цезар так високо поставили, що після них слово цезар стало визначати імператора взагалі. А на сході слово «цезар» скоротилося на «цар» і стало назвою східніх правителів, головно ханів татарських. А коли татар побито, то «царем» назвав себе і російський князь Іван Грізний. Так повстало наше слово «цар».
Дуже часто повстають слова й від назов географічних. Розповім тобі хоч один приклад. Ось бачиш цю стару книжку, писану на шкуряних картках; картки ці звуться пергаментóвими чи просто пергáмен. Колись Олександрійська бібліотека в Єгипті була славна на цілий світ, бо мала величезне число папірусових книжок. Пергамський цар Євмен II (197-158 перед Христом), великий прихильник культури, кохався в книжках і заклав у своїй столиці Пергамі так само велику бібліотеку, що стала конкурувати з Олександрійською. Незадоволений тим фараон Птоломей, щоби прибити Пергамську бібліотеку, заборонив був вивозити з Єгипту єдиний тоді на цілий світ матеріял до писання — папірус, що вироблявся тільки в Єгипті. Тоді в Пергамі за Євмена II стали виробляти новий матеріял до писання, вже зо шкур молодих овечок і ін. Матеріял цей скоро поширився по цілій Европі і скрізь його звали пергаменом, від назви міста, де його вперше стали робити.
Тепер уже ти ясно бачиш, якими різними способами виробляється словник кожного народу. Багато слів у нашій мові, але кожне з них має свою цікаву історію. На жаль тільки, — не про кожне слово ми знаємо його історію; кажу на жаль, бо знати історію слова — то знати історію мови й історію культури народу, що говорить цією мовою. А таке знання — то найглибше знання. Ось тому проси в школі своїх учителів — вони розкажуть тобі багато цікавого про життя слів.
Дід  Огій.
