Від Редакції й Адміністрації. Різне.
Запрошуйте нових передплатників. Доданим до цього числа «Рідної Мови» чеком просимо наших Читачів доповнити свою передплату до розміру річної, або передати його особі, що стане передплатником нашого журналу. Дбаймо всі про ліпший стан «Рідної Мови»!
Безплатно чи вборг висилати «Рідну Мову» ще не маємо змоги. Передплатникам, що своєчасно не поновлять передплати, припиняємо висилати журнал механічно. Про вичерпання надісланої передплати повідомляємо кожного написом зліва долі на копертах, що в них посилається «Рідна Мова».
„Рідне Писання". Частина І: Новий український правопис. Підручна книжка для школи й самоосвіти, а також для вжитку широкого громадянства. За академічним правописом склав Проф. Д-р Іван Огієнко. Зміст і ціна книжки (50 гр.) приступні для масового поширення. Про час виходу «Рідного Писання» в світ буде ще окреме повідомлення. Книжка вийде як 2-е число «Бібліотеки Рідної Мови» й буде вислана всім Передплатникам із 9-м числом «Рідної Мови». Хто потребує більшого числа їх, просимо замовляти наперед.
Нема з чого вчитися української мови в Америці. Нині вичитав, що Ви видаєте «Рідну Мову», а вона — на мій погляд — являється в нас у сам час. Брак знання української мови дається відчувати скрізь і всім; та вже чи не найболючіше відчувається брак поправного знання рідної мови на еміграції, от хоч би в Злучених Державах, де наша еміграція наражена якщо не на цілковите забуття рідної мови, то бодай на її занечищення, чи там засмічення, американізмами. Живучи між американцями, я маю нагоду запізнатися, як вони вчаться своєї рідної мови. Коротко кажучи, вони вчаться її від найнижчих клас до найвищих; крім того, у них сотні всяких помічних книжок, словників і т. п. У нас того немає.. Федір Луців, Студ. унів. в Dubuque.
Занечищення української мови в Канаді. У Вінніпегськім «Українськім Голосі» за 28 грудня м. р. у студентському відділі п. Ів. Д. подає статейку: «Чистота мови» такого змісту:
Одним із більших гріхів, що їх часто треба приписувати нашим студентам, є мішанина мови англійської з українською так, що від того являється якась дивовижна «макаронина». Причини того різні. Найголовнішими однак є впливи науки в англійських школах, впливи вулиці й товариства, а остаточно — загальне недбальство, що позволяє студентові йти лінією найменшого опору. Певна річ, нема такого українця ані англійця, що своїм поважним розумом похваляв би вживання мішаної мови. Той і той буде критикувати таку «макаронщину» безпощадно, бо стан такий шкідливий для всіх. Одним із завдань Відділів Департаменту Поширення Праці Інституту є берегти чистоту мови, без огляду на те, чи це мова українська чи англійська. Коли студент або студентка вживає якоїсь мови, мусить старатися говорити якнайчистіше. Не дуже похвальні замітки декотрих студентів, буцім то вони вживають англійських слів в українськім розговорі тому, що в українській мові бракує відповідних термінів. Уже загально признано, що українська мова надзвичайно багата в порівнянні з англійською, а коли хто не може висказати своєї думки рідною мовою, то це вірна ознака незнання її. Несильні докази також і тих, що кажуть, буцім то вони мусять знати добре англійську мову, а тому мусять на кожнім кроці її вживати й практикуватися. Та біда в тім, що мішати слова в звичайнім розговорі з товаришами не дає найменшої нагоди на досконалість вивчення.. Це тільки злий приклад для других. Дуже важне вміле вживання мови, як не чужої, то бодай своєї рідної. Студент або студентка, що не грішить у цьому, має причину гордитись собою. Такого всі охоче вислухують. Чужинці також поважають того, хто досконало знає свою мову. Можна б подати такі правила, що їх кожний студент і студентка повинні придержуватися: а) Уживати рідної мови всюди між своїми, б) В товаристві англійців говорити якнайбільш уважно по-англійськи, в) Коли стрінемо яке незрозуміле слово, треба пошукати значення його, або спитати когось про нього, г) Брати живу участь у дебатах кружка. Але все приготовлятись відповідно до виступів, ґ) Читати уважно доброю мовою писані книжки та часописи. Читаючи, вважати на нові та незрозумілі слова. Завважувати замітніші вислови.

