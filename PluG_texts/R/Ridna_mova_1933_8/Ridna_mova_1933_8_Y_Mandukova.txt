Мода й мова.
— Нарешті, — скаже задоволено не одна читачка, — і для нас пишуть щось цікаве... А чоловіки згірдливо всміхнуться й здвигнуть раменами;
— Що спільне має мода з мовою?
Що таке мода? Це зміна, рух життя... Хто ганить моду, схожий на дивака, що йому не до вподоби зміна в порах року. А однак зміна така конечна, бо на світі все пливке, все нестійне. Мода — це колесо, що безупинно обертається й виносить те, що в долині, уверх, а що на вершку — вдолину.
Бажання зміни, новин доходять навіть до такої поважної ділянки, як мова. Щось безумовно нове в мові годі завести, аджеж остаються завжди ті самі пні, або закінчення, але наші поети й письменники вводять новотвори, що поволі набирають права горожанства. Чому нам тепер такі симпатичні поетичні слова: ніжнотонний, стрункоколосий, прудкокрилий і т. ін.? Навпаки, такі слова, як; газетяр, жолудок, вельон, много, комедіянт чогось вражають наше вухо...
Живий темп сьогоднішнього життя жадає частих змін, скорочень тощо.
Виринання нових слів, заникання старих викликують мимоволі перед очі картину морських хвиль. Хвилі щораз зміняються, але не щезають, вони знову по якімсь часі виринуть.
Коли глянемо у всесвітню історію, побачимо, що не тільки слова зміняються, зміняються й стають модними навіть цілі мови. Напр., за часів Христа була модна мова грецька. Розуміли її в Римі, знали в Єрусалимі. Незабаром латина витиснула мову грецьку, — великий Рим заніс свою мову до найдальших закутин знаного тоді світа, й хоча впали престоли цезарів, латина панує ще й досі в деяких школах, манастирях і вченому світі. Від Людовіка XIV, цебто з XVII століття модною мовою стала французька. Як знаємо, є намагання створити штучну мову «есперанто», але поширити її якось не вдається.
Розгляньмося врешті, що це за слово «мода», звідкіля воно походить. Лат. «modus» значить «міра». Пізніше набрало воно значення «припису, правила» й таким дійшло до нас. Слова цього не взяли ми безпосередньо з латини, тільки від народу й мови, що ним найбільше піклувався: від французів.
Мода в мові й мода в одягу мають одну спільну ціху, а саме — всякі зміни стають у пізніших поколінь темою до насмішки. Хто носить старомодний одяг — наражується на сміх; так само, хто вживає забутих уже старих слів і зворотів, викликує поблажливу усмішку на устах доброго стиліста. Потіхою для тих і тих буде хіба те, що коли сьогодні сміються з них, завтра будуть сміятися вони з інших. Так повстає розвій культури, а може й поступ цілого життя.
Хто студіює історію моди, той добре знає історію нашої зовнішньої цивілізації; хто досліджує зміни в мові, той пізнає історію самого людського духа.
Перемишль.	Яр. Мандюкова.


