Закінчення -ові в давальнім однини в українській мові.
(Докінчення).
З другого боку, коли звернемо увагу: 1. на явно архаїчний характер мови памяток, де знаходимо російські й українські форми, 2. на дивний паралелізм тих і тих, то ми мусимо прийти до думки про етимологічну тотожність українського й російського закінчення. Річ ясна, що закінчення -овѣ — це факт давніший, аніж українська мова чи її російська сестра. Треба думати, що воно чулося ще в східньословянськім говорі прасловянської мови, а може бути — навіть і в сусіднім болгарськім чи взагалі в південнословянськім говорі. Про це останнє свідчили б подібні форми давального в деяких сучасних болгарських говорах. Так, в Дебрщині ще й тепер можна почути форми: таткове «таткові», братове-си «своєму братові», а в Охриді нерідко говорять таткое-ти (з таткове-ти) «твоєму таткові», стрикое-ти (з стрикове-ти) «твоєму стрийкові, дядькові», братое-ти (з братове-ти) «твоєму братові». Правда, Селіщев (Очерки по мак. диал. І. 197) схильний пояснювати ці форми впливом форм давального жіночого рода майк'е, снае, стрине, але трудно припустити, щоби форми зовсім зруйнованої парадигми могли вплинути на іншу. Крім того, зваживши, що болгарські форми на -овѣ (братове, таткове) — то форми імен кревности, що з природи своєї взагалі консервативні, мимоволі приходимо до думки, що в дійсності відбулося це навпаки, цебто, що форми типу братове, таткове і т. ін. підтримали своїм впливом форми май-к’е, снае, стрине і зберегли їх від остаточного заникнення. Бож коли б ці останні форми були архаїзми, то вони мусіли б бреніти як майце, снасе.
Та якби там ні повстали македоно-болгарські форми, одне ясно, що українські й російські форми давального на -овѣ зводяться до відповідних прасловянських форм на -ově. А вже ці форми навряд чи могли підпасти аналогічному впливові форм давального однини жіночого роду а основ чи місцевого однини о основ.
Та й до чого нам таке пояснення, коли маємо повну можливість виправдати закінчення -ově етимологічно. Як установила вже порівняльна граматика індоєвропейських мов, споконвічним закінченням давального однини був дифтонг -ӑі, через що, напр., давньоіндійському sūnavē «синові» на словянському ґрунті повинна була б відповідати форма *synově. Коли ж замість сподіваного закінчення -е у прасловянській мові не тільки в и основах, але й інших маємо -і (synovi, telęti і т. ін.), то звичайно в науці цей факт звязується з інтонацією: в залежності від тієї, чи іншої якости інтонації звука -аі він нібито змінювався на -i. Але справи інтонації до такої міри заплутані й суперечні, що тепер багато вчених уже не відважуються обстоювати їх і воліють виводити флексію -і з дифтонга -еі, що або споконвіку (цебто ще за індоєвропейської доби) чергувався з -ai, або нефонетично повстав із нього ще за дословянської доби. Напр., первісне *sūnoṷai (= д. інд. sūnavē) могло змінитися підо впливом родового відмінка *sūnoṷes на *sūnoṷei, звідки правильно повстало словянське synovi. А коли це так, то із словянської точки зору форми synově й synovi однаково правомірні й однаково давні, і вся різниця між ними зводиться лише до міри їхнього розповсюдження: в той час, як форми типу synovi не тільки збереглися, але й закріпили свої позиції на рахунок інших, форми типу synově з самого початку не виявили ніякої життєздатности, і ще задовго до остаточного розпаду прасловянської мови їх виперла їхня щасливіша суперниця synovi. Тільки в тих говорах прасловянської мови, що з них потім повстали болгарська й східньословянські мови, форми на -ově були трохи більше стійкі. Цим і пояснюється, що слабенькі сліди їх чуються ще й досі в деяких македонських говорах, і що в російській мові вони держалися до XV віку, коли вони зникли разом зо своїми сестрами на -ови. Але найбільшу життєвість вони виявили в українській мові: тут вони не тільки розповсюдилися по широкій території її східнього говору, але навіть набули собі права горожанства в літературній мові, і з цієї командної висоти вони переможно наступають і на інші говори української мови (на заході).
Отже, літературне закінчення -ові — це не новотвір в українській мові, але прасловянський архаїзм. А коли так, то за такий же архаїзм доведеться признати й закінчення -і в давальнім однини приголосних основ типу дитяті, теляті і т. ін.: як і в його давніх північноросійських паралелях: дѣтятѣ (Пролог П. Б. ч. 773), словесѣ (Пог. Ап. ч. 14, Мис. Путл. Сб. 1414 р.) і ін. (Виноградов о. с. 209, 220), флексія -ě (звідки українське -і) і в цих випадках може відбивати прасловянське закінчення давального однини з індоевр. -ӑі. А через те, що форми давального однини в українській мові нерідко виконують функції місцевого, пор. при йому, на козакові, в полю, то й форми місцевого дитяті, теляті — то скоріше форми давального в ролі місцевого, аніж утвори з аналогії до основ на о чи на а.
Москва.	Г. Ільїнський
