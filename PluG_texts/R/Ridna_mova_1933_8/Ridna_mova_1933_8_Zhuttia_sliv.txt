Життя слів.
Семасіологічні нариси.
(Продовження).
Бодáй повстало з «Бог дай». В XVI ст. ще писали це слово — «Богдай». Антиризис ст. 873: Богдай же заплату взяли. В народніх піснях «богдай» можна стрінути ще й тепер. У Марка Вовчка «Народні Оповідання» 1861 р. т. 173: Богдай ніхто такого не діждав! Пор. тоді з тогді.
Божевільний — той, над ким відбулася «Божа воля» — Божа кара, цебто хто розум стратив. Пор. навіжений. У Шевченка: Та одчепись, божевільний.
Бойкот — слово зовсім недавнього походження, прийшло до нас із мови англійської (to boycott). В 1880 р. в Ірландії, для боротьби за незалежність, закладено Земельну лігу (спілку), що видала певні розпорядження для боротьби з великими земельними власниками, що позабирали ірландську землю. Управитель одного маєтку в західній Ірландії, де найсильніше провадилася агітація Земельної спілки, капітан Джемс Бойкот, рішуче зрікся виконувати земельні розпорядження спілки й гнобив робітників. Тоді спілка відрізала впертого Д. Бойкота від місцевого населення: робітників його й навіть домову прислугу розігнано, місцевим людям заборонено продавати щобудь Бойкотові, взагалі наказано не мати з ним жадних стосунків. Так-сяк зібравши врожай із великими втратами, Д. Бойкот змушений був кинути свою аренду. Ось із того часу, з 1880 р. й повстало слово бойкот, бойкотувати.
Борщ свою назву взяв від рослини з родини heracleum; рослину цю в багатьох словянських народів звуть «борщем», так само ще й тепер зветься ця рослина по-українському: борщ або борщівнѝк. Зпочатку борщем звано тільки вариво з цієї рослини, а пізніше борщем названо й вариво з буряками. Це наше праслово, однієї родини з «брашно», борошно. Дехто рівняє наш борщ із нім. Barste, Porst.
Бубни, яко карточна масть, походить від того, що на перших картах цієї масти малювали справді бубни. Звалися ще «дзвінки», а на Волині й тепер «дзвін». Див. карти.
Будень, мн. будні, буденний і будній (в Галичині будний), слово має той сам пень, що й у старословянськім «бъдѣти« — не спати, вартувати, працювати; «будень» — робочий, не святковий день. В українській мові слово це давно вже підпало «озмисленню» — його мислили, ніби це «будь який день», «будь день», чому й писали «буддень». А. Чайківський, «Малолітній»: У буддень. В західньо-українських говорах так це слово й справді вимовляється, напр. «Етн. Збірник» т. X ст. 128 подає «буддень». Те саме не рідке і в говорах східньоукраїнських; Словник Б. Грінченка знає тільки «буддень» і лише в 3-м виданні додано «будень». Решетилівська Учительна Євангелія 1670 р. подає: Росказуєт нам працовати в днѣ будденниє. Єванг. Учит. 1637 р.: В день будденый. Правдива етимологія цього слова наказує писати: будень, буденний, будній.
(Далі буде).








