Поправка.
Питання про початкову школу все ще служить головною темою дебатів у Державній Думі й розмов у громадянстві. Як і треба було сподіватись од такої „держави національностей", як Росія, центр дебатів і розмов з’осередився на питанні про викладову мову в початковій школі. Промови, виголошені на цю тему, були найцікавіші, проекти й поради, подані в цій справі, визначаються найбільшою виразністю. Жива справа однаково захоплює й запалює всіх, як прихильників так і ворогів. Головна думська партія - октябристська —вже кілька разів висловлювалась у цій справі. Позиція її з самого початку визначилась досить виразно: національностям „легалізованим", як поляки, татари, грузини і т. ин., дати мінімум того, що можливо дати, а національностям ще „нелегалізованим", як українці, білоруси й инші, не дати нічого. На цій позиції твердо стояли як оратори октябристської партії, так і рядові її члени, що тільки підписували свої призвіща й „хрести" під усіма проектами й поправками, виробленими у лабораторії Гучкова й К°. Тепер виявляється, одначе що в октябристах ніби прокинулась совість. Чи то вплинула на них страшна по своїй безвідрадности промова Кассо, чи то прислухались вони до промов тих ораторів, що обстоювали в Думі за національні школи, чи то вчитались вони в те, що пишеться про них у національній пресі,—але цими днями вони внесли в Думу досить коректний законопроект про порядок одкриття шкіл у місцевостях з инородчеською людністю. Суть проекту полягає в тім, що коли в данній місцевости буде хоч 50 дітей, які не розумітимуть російської мови, й коли батьки цих дітей подадуть прохання про відкриття школи — тоді в тій місцевосте відкривається однокласова школа з місцевою викладовою мовою. Називаємо цей законопроект цілком коректним, бо він усе таки являється значним кроком наперед у порівнянні з тим, що досі обіцяли октябристи инородцям у справі початкової освіти. Коли б цей проект було ухвалено, то, напр., українське селянство було б забезпечене національною школою, хоча б і куцою,
Однокласовою. У кожнім українськім селі знайдеться не 50, а 550 дітей, що не розуміють російської мови. За проханнями батьків справа теж не стала б. Коли тепер, при істнуванні категоричних заборон, українські селяне все таки раз за разом висловлюються за науку рідною мовою (Волинь, Херсонщина), то при істнуванні дозволу таких прохань не довелося б дожидати. Та й преса українська могла б тоді „на законном основаніи" розпочати ширшу агітацію в масах за національну школу. От невідомо тільки, чи не внесуть октябристи і в цей свій законопроект свою славнозвісну поправку про те, які національні мови мають право на істнування в народній школі. Як пам'ятають наші читачі (див. статтю „Правіше людського розуму"), октябристи не рахують українську мову в числі тих, уживання яких дозволено в школі. Коли октябристи додержуватимуть цього безглуздого погляду і в своїм останнім законопроекті, тоді, розуміється, нам од нього буде ні тепло, ні холодно. Але в тім разі, коли б у „партії 3 іюня“ знайшлось досить розуму, щоб признати українську мову рівноправною хоча б з иншими инородчеськими мовами, тоді їх проект міг би збудити і в нас де-які надії на будучність не таку темну й безвідрадну, як досі. Зрештою, не треба взагалі дуже покладатись на політичну щирість октябристів. Може бути, що ціла справа з цим законопроектом являється тільки ловким тактичним маневром, шахматним ходом. Октябристи бачуть, що їх вплив зменшується й сила марніє, от вони, може, й надумали красною обіцянкою прихилити до себе представників національних груп у Державній Думі. Правда, для октябристських тупих голів це маневр занадто вже хитрий і ловкий, але, кажуть люде, що часом і дурень несподівано може зробити щось розумне. Може, ми, в даннім випадку й стоїмо перед фактом такого порядку.

