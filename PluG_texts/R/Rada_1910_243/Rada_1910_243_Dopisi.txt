ДОПИСИ.
(Од власн. кореспондентів).
С. ЯНКІВКА, Васильківського повіту, (на Київщині). Тяжке душогубство. У нашім селі живе старий чоловік Трохим Розора. Він має двох синів. Старший — злочинець на засланні у Архангельську, а молодший, років 16-ти, живе з батьком. Сам Розора непевний чоловік, злодійковатий й переводчик краденого. От і нараяв він свому хлопцеві з товаришами покрасти овечок у братів Каленчуків. Пощастило перший раз. Послав і вдруге старий красти овечок і для храбрости дав хлопцям по добрій чарці горілки і по 50 коп. грошей. Пішли утрьох. Два старших хлопці стали на вулиці, а меншого — років 15 вдовинаго сина, Василя Герича послали в хлів ловити овечку. Не встиг Василь переступити поріг хліва, як зараз з'явився Каленчук, який очевидячки, стежив за Василем. Тікати було нікуди. Василь дуже глибоко закопавсь у полову, якої чимало було у кутку в хліву. Довго з вогнем порпались Каленчуки по полові; далі взяли зломані залізні вила з одним зубом і давай ними штрикати в полову. Довго сердешний Василь крепився, доки не влучили вилами йому під щелепи до самого мозку; тут нещасний не стерпів і застогнав. Тоді душогуби, брати Каленчуки, витягли Василя з полови, виволікли на тік та й почали добивати. Довго били, повикручували йому руки й геть чисто пошматовали тіло. Коли вже він перестав стогнати, то сповістили старосту, що зловили і вбили злодія. Ледве теплого Геріча привезли в росправу, де його одлили водою. Він тільки вспів росказати,
як все скоїлось з ним, й зараз же кончився. Геріча в труні постановили на цвинтарі, в камплиці під столом, —і цілий тиждень, доки не приїхав слідчий з лікарем, нещасна мати Василева убивалась та голосила удень і вночі над убитим сином. Уночі не можна було з хати вийти на селі через голосіння, що лунало кожної хвилини з цвинтаря, наводячи жах на кожну живу людину. Трохима Розору, сина його й другого хлопця заарештовали. Идучи в стан Розора прощавсь з селянами, не сподіваючись вернутись додому, але вийшло навпаки; через скілька день вернувся Розора додому.
М. ОКНА, балтського повіту (на Поділлі). Порядки на почті. У неділю 17 октября у нас на почті ось що трапилось. Селянин з села Нестоїти, з участків привіз у Окну гроші здати на почту за участок 152 карб. 29 коп. З ним приїхала і жінка одна, теж за участки, і привезла 100 карб. Приїхала вона пізно вже, увійшли на почту, коли вже збірались замикати, і почали просити начальника приняти од їх гроші. Начальник не хотів, але потім згодився. Начальник сказав їм попросити ученика, щоб той написав перевод. Ученик написав переводи на 100 карб, і на 152 карб. 29 коп. Подателі получили росписки і пішли собі. Через три дні, коли треба було розірвати квитанції, які були при купі, і позабірати кожен свою, виявилось, що один перевод був написаний на 100 карб., а другий тільки на 52 карб. 29 коп., а сто карб. немає. Зараз же дома наробили плачу, крику, бо це ж вона увесь хлібець продали і ледві зібрали ці гроші. Приїхали на почту, а начальник одмовляеться. Вони почали його просити, але він прикликав урядника, щоб той писав протокола за те, що вони чіпляються до його. Люде полякались й вийшли ні з чим. Але инші люде їх навчили, щоб так не залишали, а щоб подали до мирового судді на начальника скаргу і скаргу на його начальникові почтового округа.
