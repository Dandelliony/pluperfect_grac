За кордоном.
Відомости про Аляску.
Міністерство торгу й промисловости цими днями видало у Вашингтоні дуже цікаву книгу, в якій зібрано відомости про останній народній перепис в Алясці. Як відомо, Аляска колись належала Росії, але вона продала її Сполученим Штатам за 8 мил. доларів, як „непотрібну землю", цілком непридатну для нашої держави. Але практичні американці добули вже на сотні милійонів золота на цій „непотрібній землі". Тепер виявляється, що опріч своїх мінеральних багацтв, Аляска має ще й иншу вартість: вона придатна для хліборобства. Автор звідомлення про перепис каже, між иншим: „Сіяти й жати можна між останніми числами мая й початком сентября. Грунт тут непочатий і обробітку або удобрення він вимагає мало. Земля лежить під снігом протягом багатьох місяців, а що сніг розтає помалу, то земля тут вохка й родюча. Дощу майже не буває в Алясці, а проте земля дає багатий урожай. Капуста, сельдерей, картопля, брюква й инша огородина тут дуже смачна, й на неї стоїть висока ціна. Ягоди тут ростуть, але вони напівдикі. Коней в Алясці мало, ними майже не користуються, бо корм дорогий. Собаки ж ціняться дуже дорого—од 25 до 150 доларів. Собака, як робоча сила, приносить тут величезну користь: вона працює при всякій температурі й не боїться кепських доріг. Американські місіонери збудували церкви по всіх тубольних селах, але тубольці неохоче туди ходять. Хвороби в Алясці майже невідомі. Літом сонце сяє майже 24 годині на добу.
Утиски словінцям.
Австрійське правительство не затвердило вибраного городським головою міста Любляни словінця доктора Грібара, що служив на цім посту 14 років під-ряд. Словінські газети дуже обурені цим актом австрійського уряду, добачаючи в нім новий прояв антиславянської політики. Люблянський „Narodni Dnewnik" каже: „Трудно утриматись од висловів обуріння. Ми не можемо пояснити цеї образи, нанесеної словінцям, чимсь иншим, як бажанням уряду викликати одверті народні протести, щоб потім утихомирити масу збройною силою. Питання—бути чи не бути Грібареві люблянським головою — обходить усіх словінців, незалежно від їх партійности". Не менше обуріння викликала урядова заборона з приводу з'їзду словінських соколів, що мав відбутись незабаром.