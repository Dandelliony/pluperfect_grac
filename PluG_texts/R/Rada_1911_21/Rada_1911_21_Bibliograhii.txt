Бібліографія.

	Отчетъ Губернсной Земской Управы по дѣламъ земскаго хозяйства за 1909 годъ. Житомір, 1910, стор. 351. 
	З трьох "куцих" земств Правобережної України волинське найменш відповідає тим вимогам, які звичайно ставляться до органів місцевого самопорядкування. 
Київське земство, при всій реакційности його головних керманичів, усе-таки приносить користь місцевій людности. 
Подільське земство стоїть значно низче київського, але й воно матиме що передати новому повному земству, коли воно настане. 
Одне тільки волинське земство "пасе задніх" і майже з повною байдужістю ставиться до численних і пекучих потреб людности своєї губернії. 
	Останнє звідомлення волинського земства (за 1909 р.) цілком потвержує все сказане тут про мляву й мало корисну для людности діяльність цього земства. 
Довідуємось, що за рік витрачено 2.490 тис. карб., але на що витрачено? 
Виявляється, що більш або менш продуктивно витрачено тільки коло половини цієї суми. 
Так, на лікарську допомогу й на догляд за сиротами, підкидьками й безпритульними витрачено 938 т. к., на народню освіту—242 т. к., і на инші дрібні справи витрачено де-які незначні суми. 
Між іншим, на впорядкування злучних пунктів витрачено 14 т. к., на поширення дрібних позичкових кас—6 т. к. і на кооперативні курси—400 карб. 
Оце в всі продуктивні видатки. 
Коли сказати, що на них падає 50 проц. усього видаткового бюджету, то це ще буде досить прихильна оцінка. 
	Неможна сказати категорично, що решта 50 проц. витрачаються цілком непродуктивно, але не може бути сумніву, що такі, напр., видатки, як 571 т. к. на утримування місцевого й цівільного уряду або 89 т. к. на арештантську, етапну й військову повинність, приносять людности мало безпосередньої користи. 
	Инші земства також витрачають чималі кошти на ці справи, але там є певна компенсація в видатках продуктивних, тоді як у видатках волинського земства рівноваги немає. 
Так, київське земство витратило в 1909 р. 531 т. к. на утримування місцевого й цівільного уряду, але ж зате воно витратило 748 т. к. на народню освіту. 
Волинське ж земство витратило на бюрократію більше київського на 40 т. к., а на народню освіту воно витратило менше на 506 т. к. Це—ріжниця величезна. 
	Звертають на себе увагу незначні видатки волинського земства на агрономію, кооперацію й інструкторів. 
Де-не-де в звідомленні здибаємо яку-небудь мізерну тисячу карб. на боротьбу з пісками, або яку-небудь сотню чи дві на роз'їзди інструктора хмельництва. 
І тут ріжниця між волинським і київським земствами величезна. 
На одних агрономів київське земство витратило в 1909 р. більше 17 т. к., не рахуючи коштів, витрачених на інструкторів сельського господарства, кооперації, кустарництва, садівництва, огородництва, шовківництва, бжільництва та инших. 
	Дуже сумне вражіння лишає по собі звідомлення. 
Якось не хочеться навіть і вірить, що в центрі держави, в осередку одного з найбільш благодатних країв, є така губернія, де на народню освіту земство витрачає мало не втроє менше, ніж на бюрократію. 
Та і з тих 242 тисяч, що витрачено на освіту, більше половини, 135 тис, карб., видано в допомогу церковним школам. 
Київське земство, як відомо, зовсім одмовилося допомагати церковним школам. 
Навіть подільське земство з де-якого часу ставиться досить критично до діяльности церковних шкіл і раз подільська земська управа навіть заявила подільській єпархіальній шкільній раді (постанова 19 января 1908 р.), що коли надалі в церковних школах буде помічено певні непорядки, то земство перестане давати їм субсідію (117 т. к. на рік). 
А волинське земство так собі й живе, як за "добрих старих часів", нічим не турбується. 
	Коли вже, нарешті, буде заведено на Правобережній Україні повне земство?—ось яка думка в тисячу перший раз з'являється після ознайомлення з "одчотом" волинського земства. 
		Економіст.
	
