Українська мова в Бразилії.
Скрізь на чужині, де перебувають наші емігранти, все більше та більше заникає українська мова. Перестають нею послуговуватись, забувають її, переймають місцеву й балакають нею між собою ліпше й охотніш, як своєю рідною мовою. Це явище загальне не тільки між дітьми наших людей, що вже на еміграції народилися, але й для старших, що залюбки наслідують своїх дітей.
Під загрозою знаходиться українська мова й тут, у Бразилії, — її все забувають, і може статись, що в скорому часі її зовсім забудуть. Не вільно на майбутнє залишатись байдужим, бо коли за тридцять і пару років еміграція наша в середньому на п’ятдесят процентів забула свою мову, а ще більший відсоток не хоче користатись нею, то вже не багато часу мине, — і про українську мову в Бразилії тільки згадуватимуть наші нащадки...
На доказ цього твердження згадаємо хоча б про декілька сумних фактів, що покажуть нам, через що саме українська мова так скоро тут забувається.
Відомо, не роскоші та не добробут погнали українців із рідних земель шукати розваги в заморських краях, а страшний ворог — голод ізмусив збіднілих наших селян іти в світ за́ очі добувати для себе і для своїх родин кусок хліба насущного. Селянство взагалі, а наше, як недержавного народу, зокрема й особливо, стояло й досьогодні стоїть на найнижчій щаблині ,соціяльної драбини. Мало зорганізоване, неосвічене, забобонне, затуркане, визискане, залякане та здеморалізоване вищими суспільними шарами чужінців, наше селянство в Бразилії дуже скоро порвало зв’язки з країною, де вони родились і виросли.
Коли люди́на вбога матеріяльно та морально, то й мова її не дуже багата. Не можемо вимагати від нашої еміграції доброго збереження й пле́кання своєї мови на чужині, коли й удома говорила вона не чистою мовою, а українсько-польським, московським, мадярським чи ще якими там жарґонами.
Опинившися в іншій стихії, між чужими людьми та серед нового оточення, емігранти наші й оточення те почали називати по-новому, ц. т. мовою місцевого населення. Панувала португальська мова на праці, в наймах, на вулиці в містах, містечках і на колоніях. Кожний прислухався до неї та несвідо́мо засвоював, заносив її у свою хату, в родину. В домівці нашого колоніста витворилась своєрідна мовна боротьба, що скоро закінчилась таки перемогою чужої мови над рідною. Українська мова не мала найменшої підтримки ні від кого, тоді як португальську підтримували школи, стосунки з адміністрацією, чужа церква, гандель і т. ін. сильні чинники.
Тут варто згадати, що португальська мова взагалі скоро засвоюється чужинцями, як одна з найпростіших латинських мов, що має велику кількість однозначних (синоніми) слів і знаходиться до цього часу в стані формування. В красному письменстві, на шпальтах газет — що автор, то інший стиль, інша мова, а то й інші слова трапляються. Пишуть і говорять, як кому до вподоби. Тутешня Академія Письменства (Асаdemia de Letras) щороку видає цілу копицю правил і постанов щодо мови, але їх ніхто, часто й самі академіки, не дотримуються. З цього виникає ніби мовний хаос. Тож не диво, що в цьому хаосі дуже малий відсоток місцевого населення правильно говорить по-португальському. Нікого тут не дивує, коли хтось зле володіє державною мовою. Навпаки, кожний старається зрозуміти свого співбесідника, й коли то буде чужинець, йому допомагають об’яснитись. Таке явище головним чином і сприяє скорому поширенню й засвоєнню португальської мови серед еміграції.
Здібніша частина нашої інтелігенції, що могла б своєчасно підтримати українську мову, емігрувала до Сполучених Держав та до Канади. До Бразилії, як до країни екзотичної, в перших роках нашої еміграції прибували „інтелігенти“, що їм удома не судилося набути відповідної освіти. Першими інтелігентами-емігрантами прибули сюди монахи василіяни та один-два гр.-кат. священики, бо головна маса українців прибула з Галичини. Але́ не можемо вважати за мовний скарб стару архаїчну мову, що з нею приїхало до Бразилії наше духовенство. Не багато скарбу того привезли й довоєнні інтелігенти світські. Здавалось би, повоєнна політична, ц. т. національно усвідомлена еміграція повинна б боротись із занепаданням української мови, прищепити оздоровлюючі елементи. Але́... оте українське „але́“ скрізь колом стає впоперек дороги.
До цього часу в Бразилії не звернули українці, ц. т інтелігенти належної уваги на свою мову, не цікавляться плеканням чистоти її.
Газети наші ще до цього часу не забули злочинного пристосовування до читача. Все ще „до хлопа“ пишуть і промовляють „по-хлопському“. Все ще дають емігрантові нудну, беззмістовну, нецікаву лектуру. З українських місцевих газет бідак-емігрант нічого доброго для себе не знайде, крім хіба особистих порахунків, або гризні з-за політичних поглядів. Ще на довгий час заноситься на український мовний хаос, хоч із ним пора б уже скі́нчити. Вже час вивести нашого емігранта в люди. Дайте йому змістовну наукову літературу, заговорі́ть до нього чистою українською мовою; нехай наші газети самі заспокоять духовний голод українського емігранта, а не заставляють його шукати в чужинців потрібного матеріялу. Коли в товариствах, з трибуни, зо сцени, на амбоні лунатиме чиста українська мова, коли мовою цією заговоримо не про „сон рябої кобили“, а вкладемо в неї зміст сучасного життя, коли збудимо нашого колоніста зо сну й покажемо йому світ у справжньому освітленні з його добром і злом, коли вкажемо стежки, що ними люди́на минути може те зло, — то це й буде одинокий порятунок для збереження мови на чужині.
Коли ж і на майбутнє, виголошуючи промови, будемо оригінально на всі боки викручувати язиком і казатимемо говірково: „кому́нізм, мі́сточко, апа́рат, прези́дент, діло́ та свобода́“ (по-літературному треба вимовляти: комуні́зм, місте́чко, апара́т, президе́нт, ді́ло, свобо́да); коли й далі писатимемо: „перший падолист, сли, залучаю“, і коли продовжуватимемо „заосмотрувати в що“ нашого емігранта, то напевне примусимо його... якнайскоріш забути таку чудернацьку мову, відцуратись її з сорому перед чужинцями, що, буває, вказують нам наші мовні помилки.
Не забуваймо, що найбільша частина вини за занепад українскої мови в Бразилії припадатиме на нашу інтелігенцію. 

