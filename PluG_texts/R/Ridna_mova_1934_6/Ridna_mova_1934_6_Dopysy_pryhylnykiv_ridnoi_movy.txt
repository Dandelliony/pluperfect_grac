Дописи Прихильників рідної мови.
Дайте нам граматику! Надзвичайно тішуся, що видаєте „Рідну Мову“. Я припускаю, що це діло непоплатне, але певний, що кори́сне. Справа нашої мови не стоїть найкраще, і таке Видавництво може причинитися дуже багато до вичищення й вироблення літературної мови. Перечитуючи „Рідне Писання“, дуже добрий огляд граматики, я подумав собі, чи не можна б тепер так само приготовити звичайний підручник граматики. В Галичині є не мало граматик, але всі вони не підведені до нинішнього дня. Брак доброго підручника — то велика перепона вивчати рідну мову в тих школах, де можна й треба вчити. Знаю з практики, що нам в Інституті П. Могили приходилося дуже тяжко вчити української мови з тих старих підручників, що в них навіть правопис стародавній. Було б дуже добре, коли б Ви написали такого підручника. Saskatoon, Юл. Стечишин.
P. S. Усі потрібні підручники для вивчення нашої літературної мови видасть „Бібліотека Рідної Мови“. Готується до друку великий курс : „Українська літературна мова“, в двох томах; перше вийде т. II: Складня української літературної мови Р е д.
„Рідна Мова" навчить батьківської мови. Вашого журналу досі ще не читала, бо нічого про нього не знала. Аж оце тепер один знайомий розповів мені про „Рідну Мову“, бо він її читає й дуже любить. Не можу дочекатися, поки журнал прийде... Знаю, що як буду читати „Рідну Мову“, то навчуся мови батьків своїх, що від мене так далеко. Massachusetts State College, Єлена Любачівська.
Добрі побажання. Щасти Вам, Боже, в такій необхідній для Ба́тьківщини праці! Кравченко, Франція.
Моє бажання, щоб „Рідна Мова“ все виходила, бо з такого журналу велика користь для всіх, що хотять учитися своєї мови, плекати її й нею жити. Passaic, В. Мельничук.
Привітання. Високопов. П. Редакторові багато сил у такій великій праці В. Бородач, Перемишль.


