Чистота мови дитячих видань.
„В дитячій літературі зустрічаються твори, що посередньо чи непосередньо популяризують грубість ... Взагалі в дитячій літературі майже не ведеться боротьба за чистоту мови, за її збагачення новим словарним матеріалом високої якости“. („Діло“ ч. 82 з 29 березня 1934 р. за „Ком. Осв.“ ч. 1. 1934 р.).
Цікаво — чи багато педаго́гів-україністів звернуло на це увагу? І чи викликали ці слова яку реакцію? У мене викликали неспо́кій... „Майже не ведеться боротьба“... говорять по той бік кордону. А як у нас? У нас — треба ще викинути з рядка слово „майже“, та поставити на його місці „зовсім“: Зовсім не ведеться така боротьба... Сумний факт.
Правда, в сучасних видавничих злиднях — і то радісне явище, що видається у нас дитяча література взагалі. Проте годі прогнати настирливого питання: коли ж знайшлися гроші на вида́ння, то чом не подбати, щоб оця література ма́ла загальноукраїнський характер?
Ось під рукою кілька галицьких видань шкільної лектури з рр. 1929 —1934: це твори нашого великого Франка, призначені для шкільного вжитку, — видані в правописній і мовній шаті з-перед 40-50-ти років ...
Твори, що їх найбільше читає молодь, літературно не вироблена, безкритична, от хоч би оповіда́ння з дитячого життя в селі й школі, оповідання про звірів із епосом „Лис Микита“, тюремні оповідання, а далі Бориславські опов., поеми: „Дон Кіхо́т“, „Іван Ви́шенський“, „Мойсей“ і т. ін. — всі вони видані „так собі“...
З певністю можна сказати, що І. Фран-ко, бувши сьогодні між нами, сам рішуче запротестував би проти поширення цих видань серед учнів у такому мовному вигляді, як вони були перший раз написані. Напевно сам не пошкодував би труду та зредагував би видання для школи так, щоб і галицькі діти не звикали до місцевих говірок, і волинські щоб усе зрозуміли. Адже галицькі видавництва повинні пам’ятати, що й Волинщи-ну треба їм обслужити, бо тут таки нічого тепер не друкується, а галицьку книжку місцевою мовою тут трудно розуміють.
Нпр. такий славний „Лис Микита“, — люблять його читати. Я прислуха́вся
нераз, як його читають волинські діти. Кошляво виходить у них ритм, дивуються, що пересипаний він — як те небо зірками — незвичними слівцями: остатний (значить раз „останній“, раз „поганий“), сей, ся, се, най, ховаєсь — смієсь — витаєсь — маєсь, клякни, ся лишить, квапитися, побіда — побідити, мні — мя, тоже, тамка, осторожно (римовано з) можно, днесь — нині, много, прецінь, хоть, мож — не мож, втім, утка і б. б. п. (видано у Львові 1934 р.).
Не краще видано й „Мойсея“, цей шедевр укр. літератури (в-во „Чорногора“, Коломия, 1930 р.).
А справа не така трудна: провірити наголоси, заступити діялектичні вирази словами загальнолітературними. Текст залишиться незмінений, а мова буде краща, чистіша. Тут так і роблять, і я оце дістав собі чорнетки „Лиса Микити“ та „Мойсея“, — справді гарно зредагували учні - волиняки.
Тільки не треба ду́мати, що хтось хоче корегувати твори покійного автора. Так справу ніхто не ставить. Це тільки необхідні вимоги шкільної лектури; для дослідників літератури твори Франка маємо в збірних наукових виданнях, де ніхто не відважиться робити якібудь поправки.


