Замітки про українську мову.
Соломаха. Соломаха була в нас звичайною стравою на Запоріжжі і в морських походах козаків. Є й пісня про їжу „соломахи з водою“. Соломаха готувалася з борошна. На Полтавщині вона така ж звичайна страва, як у молдаван подібна до неї мамалига. В нашому селі (с. Деньги, Золотоніського повіту, біля Дніпра) соломаху готували з гречаного борошна, а їли з молоком, з борщем, з салом, з кисляком і т. ін. Соломаху звали також лемішкою. Як працювали молотники, чи косарі очерету, чи возії сіна, то їм готували або галушки, або соломаху в великому чавуні чи в казані. До соломахи чи лемішки завжди додавали якоїсь приправи. Галушки варили й на сирівці, з квасом; так і соломаху їли іноді з квасом, з сирівцем. Запорожці брали соломаху з собою в морську подорож в бочках, готову, щоб не розводити на судні огню.
Про соломаху чув я багато оповідань від тих, із ким їв її, але це було більш як 60 років тому, тепер забув, не пам’ятаю. В моїй родині соломаху готували аж до моєї еміграції, — я їв її з маслом або молоком, так як мамалигу. Соломаху готували в мене з гречаного борошна, а мамалигу — з кукурудзяного.
Пояснення для назви „соломаха“ я не чув і не міг добитися його, а щодо „лемішки“, то мені поясняли так: в плузі чересло ріже землю, а леміш зрізує вершок і перевертає скибу. Отак замішують у ваганка́х чи в казанку або в чавуні й лемішку: не можна кописткою товкти тісто згори вниз, а треба знизу вивертати нагору, як леміш вивертає землю, тому й страва зветься лемішкою.
У нас соломаху готували так. До кип’ятку всипали гречаного борошна, або на борошно наливали окропу, і тоді кописткою місили знизу вгору доти, поки не стане густою. Тоді їли з приправою. Бувало (і це частіш), що вливали ще топленого сала чи масла або риб’ячого жиру, і ставили ще „на дух“ (до печі). А як це було в лузі, то вивертали й їли.
Лемішку в м. Брусилові на Київщині роблять так. Насипають гречаної муки до ринки і ставлять на притухлий жар, часто вимішуючи, щоб мука добре висохла й спражилась. Потім трохи солять, заливають ки́п’ятком і зараз таки добре вимішують копи́сткою, щоб не було грудок і не лишилося сухої муки. Вимішують у напрямах яких завгодно, аби вимішати. Вимішавши, викладають лемішку до миски, поливають салом чи олією й їдять. А ще часто з готової лемішки роблять кругленькі бала́бушки, так само поливають салом і їдять. Назва „соломаха“ в м. Брусилові не знана.
Лемішка темного походження й не вияснена. Е. Berneker в своїм „Slavisches etymol. Wört.“ 1913 p. ст. 700 цього слова не вияснив, написав тільки: Dunkel, темне. А. Brückner, Słownik etym. 294 польське lemieszka вважає за позичку з українського і ставить у зв’язок із „лемішем“. А „леміш“ (старослов’янське лемишъ) етимологи звичайно виводять від кореня лом-, ломити і вважають за своє праслово.	
Лев, мн. леї. Румунські гроші офіційно звуться так: один лев (рум. leu), одного ле́ва, леву, левом і т. ін., — в однині тільки лев чоловічого роду, ніколи лея жін. роду. У множині: ле́ї, ле́їв, ле́ям, ле́ями, ле́ях (рум. мн. lei). Часом ще кажуть: з лея, а в множині: леви або леї.
Чернівськи́й —чернове́цький. Український наро́д на Буковині вживає тільки форми чернівськи́й, -ки́, -ке́, а ніколи чернове́цький, як говорить наша інтелігенція. В буковинсько-молдавських грамотах Олександра Доброго з 1400 р. знаходимо черновьскїй, цебто чернівськи́й. Так само від Кі́цмань (містечко в північній Буковині), з Кі́цманя, наро́д творить прикметник тільки кі́цманський, а не кіцмане́цький, як вимовляє інтелігенція.
Полоса. Це слово вживалося ще перед війною в Галичині на просторі між Сокалем і Бродами, і я його нераз чував із уст народу. Є ще дієслово „по-лосува́ти“ в значенні: словами добре виганьбити, насварити. Наро́д вимовляє полоса́, а інтелігенція, зпольська поло́са
P. S. Слово полоса чув я в південній Радомишельщині : Дощ ішов полосо́ю. Це слово архаїчне, говіркове, в літературній мові не вживане, але загально знане в мові російський. „Академічний рос.-укр. словник“ III 342 рос. полоса перекладає: сму́га, па́смуга. Словник Б. Грінченка так само не знає слова „полоса“.
Наголос у Галичині. Інтелігенція наша вимовляє: татари́н, Ба́тий (у шкільних підручниках друкують навіть Ба́тій), загра́ва, темря́ва, галя́ва, куря́ва. Між тим селянство на просторі між Сокалем і Бродами, як я чув, говорить: тата́рин, за́грава, те́мрява, га́лява, кри́княва, ку́рява, си́нява, тупі́тнява і т. д. Підо впливом польщини інтелігенція наша наголошує: тяти́ва, була́ва. Взагалі, щодо наголосу, помічаються в нас у Галичині прогріхи супроти вимови літературної.
P. S. Літературна вимова тільки така: тата́рин, Бати́й (в татарських словах наголос усе на кінці слова), за́грава, га́лява, те́мрява, ку́рява, си́нява, тяти́ва́, булава́. Головні відміни наголосу літературного й галицького подаю я в своїй праці: „Словник місцевих слів, у літературній мові не вживаних“.


