Початки лю́дської мови.
(Філософія мови).
Мова — це головний шлях розвитку одиниць і народів, уже хоч би тому, що досвіди століть переказуються нею за розмірно короткий час. Ніхто не заперечує того, що без мови людина ніколи не піднялася б на отой щабель розвитку, що на ньому вона сьогодні стоїть, а тим самим не мала б перед собою й тих можливостей дальшого розвою, що ще їх ждуть, ледве зарисовуючись на людському життєвому обрії. „Без мови люди́на не вийшла б поза звірячий стан“. Причиною, що звіря́, маючи навіть найкращі матеріяльні можливості розвитку, все таки залишається звіря́м, є саме брак мови.
Одначе не раз доводиться нам чути, що й звірята мають мову, а з другого боку бачимо, що одиниці, позбавлені мови, отже глухонімі, а навіть сліпоглухонімі (Олена Келлер із Сполуч. Держав), перевищують психічним розвитком людей, наділених мовою. І тому декому може видаватись твердження, що „без мови людина не вийшла б поза звірячий стан“, за надто сміле. Саме для прояснення оцих ніби суперечностей постараємось подати зарис розвою початків мови, розуміється, — дуже побіжно.
На початку мусимо усвідомити собі, що факти, подавані історією мови люди́ни щодо її перших початків, усталені не на підставі безпосередніх дослідів, а тільки як здогад і припущення. Приглядаючись до поведінки звірят та слідкуючи за розвитком мови дітей, а також порівнюючи нинішній стан мов диких і півдиких народів, врешті визнавши т. зв. засаду біогенези, — що люди́на повторює в своєму індивідуальному розвитку в скороченні перебіг розвитку ці́лого лю́дства, припускаємо, що так само, як це бачимо у звірят, дітей і примітивних наро́дів, відбувався в давнину розвій тих мов, що осягнули сьогодні вищий щабель досконалости. При нинішньому стані наук трудно вирішити, чи ці здогади й припущення слушні. Дехто критикує такий метод досліду, і навіть уважає, що тому, що обслідування початків розвитку людської мови не дають певних фактів, не можна говорити про історію, тільки про філософію мови тих часів. Згідно з домага́ннями цих критиків, давніми, тобто доісторичними часами мови людини займалася б філософія мови, подібно як доісторичними часами розвитку людської матеріальної культури займається археологія, а історія мови зачиналася б тільки з того часу, коли залишились перші писані пам'ятки, значить у нас з XI. віку.
Наш одинокий філософ мови, Потебня́, каже, що „умисне й свідо́ме вжива́ння слова мусіло вийти з мимовільного й несвідомого“. Цей погляд поділяють усі вчені, тільки різняться між собою в тому, що було джерелом отих перших мимовільних та несвідо́мих голосів. Лазарус думає, що ті перші голоси не мали зразу ніякого зна́чення й були виключно голосовим відрухом на певні фізіологічні зміни, що переходили в організмі підо впливом вражінь та почува́нь, викликаних зовнішніми подражненнями. Були́ це інстинктивні крики, зближені до тих, що їх видає люди́на, коли несподівано посковзнеться і впаде́, тільки ще менш свідо́мі. Це була́ б теорія мимовільних мовних рефлексів.
Інша теорія, звана телеологічною, бачить джерело́ тих голосів не в наглих вражіннях і зв’язаних з ними почува́ннях страху чи захоплення, а в співпожитті людей і в наслідуванні голосів природи Громада людей, зайнятих якоюсь спільною працею, видавала в певних цілях оклики, а з них розвинулась опісля мова. Ця теорія приймає, що ще перед тим людина, живучи громадно, вживала певних знаків для обопільного порозуміння, тільки це були жести рук, ніг і голови. Рештки отих жестів залиши́лись у люди́ни до сьогодні: бажаючи переконати когось, помагаємо собі жестами, а глухонімі послуговуються здебільша тільки ними.
Оби́дві ці теорії либонь не трудно погодити з собою. Можливо, що перші голоси — то були інстинктивні крики, видавані несвідо́мо, одначе після того, як люди злучилися в гурти, ці інстинктивні й несвідомі крики замінились на довільні й збільшили тим запас способів обопільного порозумівання люди́ни. Таку гадку підсуває нам дослідження життя звірят. От при́клад. Коли курка завважить половина (яструба), так мимоволі видає окрик жаху, все одно і, чи вона сама, чи з курчатами. Одначе, коли вслухатися в її голос, то легко завважити, що той крик, що видає при курчатах, трохи інакший. Він довший, менш суцільний, голосніший і через те робить вражіння більш розпучливе. Значить, уже в курки інстинктивний і мимовільний голос стає способом порозуміватися. Також у немовляти перші крики інстинктивні й мимовільні, а самі ці крики — то ма-теріял, що з нього розвивається опісля мова.
Проблема початків мови висуває ще цілий ряд інших пита́нь, між ними й пита́ння, чи мовна здатність люди́ни вроджена, чи люди́на мусить придбати собі мову власним намаганням. Пита́ння це особливо важне для педагогіки. Погляди вчених різняться також відносно цього питання. Одні, нативісти, вважають здібність до мови за щось вроджене, інші, емпіристи, заперечують, наче б люди́на приносила з собою на світ якінебудь психічні початки, отже також мовну здібність. Одначе порушена справа стоїть тільки безпосередньо в зв’язку з мовою, тому не будемо застановлятись над нею, а повернемось до дальших здогадів про розвій людської мови в її доісторичних часах.
Звуків, видаваних первісною люди́ною, не було багато, і тому вона могла їх „легко“ спам’ятати. Спочатку вони виповідали тільки почува́ння, чи — як цього хоче телеологічна теорія — бажа́ння, але́ згодом люди́на зачала означувати ними також предмети, що викликували дані почува́ння й бажа́ння, або служили до певних діянь. Самозрозуміле, що супроти обмеженої кількости звуків один і той сам звук означав більше предметів, подібно як це бачимо в дітей. Збільшити засіб тих звуків помогла людині жива й мертва природа. Вона то була перший учитель мови. Голоси та шелести, що відзивались у природі, люди́на стала наслідувати (ономатопея), і так вона збільшила свій голосовий засіб, а рівночасно зріс також запас предметів, що їм надавала звукові символи. Усе те впливало на цілість її психічного розвитку, отже на спостережність, увагу, пам’ять.	(Кінець буде).


