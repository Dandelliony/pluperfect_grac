 Над дорогою могилою.
	Сьогодні ховаємо ми Грінченка. Тільки вчора зробив він свою останню на цім світі подорож і з далекої чужини прибув під небо рідної Вкраїни. Сьогодні останнє привітання невсипущему працьовникові од рідного краю і потім—довічній одпочинок.
	Одпочинок заслужений, зароблений цілим життям, бо рідко можна знайти на світі людину, щоб так гармонично погодила свої погляди з своїми вчинками, щоб так уміла слово вживлювати в діло, щоб так запопадливо жадно кидалась на всяку роботу за для рідного краю. Кажу: всяку—бо не добірав небіжчик роботи до любости, до душі, а йшов туди, де треба було робітника, і свідомо пригинався там, де міг випростатись. Широка сфера письменства і громадського життя, популярна література для народу і високої вартосте наукова робота, практична педагогика і теоретична оборона української школи, поезія і лінгвістика, етнографія і архивна робота з упорядкуванням музейних скарбів—усе дізнало на собі енергії цих працьовитих рук і скрізь поклав Грінченко свою глибоку борозну. Ціле життя праці, та ще якої праці!... Ні,— сміливо міг він сказати про себе те, що писав про свого хлібороба:—
	... Не сором ці стомлені руки
	І це серце, зотлілеє з муки,
	Положити в дубовій труні.
Звичайно—„не сором“, але цього мало: єсть іще щось, що піде в ту дубову труну.
	І великі, і малі поети часто лишають нам своє поетичне credo, своє „вірую“. І здебільшого ефектовне воно буває: поет—пророк, герой, надлюдина, що високо стоїть над людськістю і то згорда кидає їй свої обвинувачення, то ласкаво дарує їй свою прихильність.
	Credo Грінченкове було таке ж просте, як і життя його, суворе, але тим величніше в своїй простоті й суворій аскетичиості. На рідному полі, каже він,
	Каміння було,
	Поле все бур'ялом заросло,—
	Зупинявся мій плуг на тім полі,
	Та це кидав робить я ніколи,
	А гострив свій леміш, чересло...
І дарма, що багато сили положив працьовник на ту ниву, що власним потом полив її: він цього не лічить. Його мрія иншу йому нагороду знайшла,— знов же просту і сувору, але величню в своїй простоті нагороду.
	Мої діти — дочки і сини —
	Усі вкупі зібравшись, вони,
	Як почнуть до обіду сідати,
	Будуть хліб, що придбав я, ламати
	І згадають мене у труні.
	І за те, що працюючи зміг
	Згодувати і викохать їх,
	То про мене в їх згадка не згине,
	Після мене ще довгі години
	Моє діло не вмре серед їх.
Воно, діло його, справді не згине, бо воно милійонами живущих искор розійшлось по рідному краю і, западаючи в серця людські, і инших до праці, до діла навертає. Хліб, що придбав рідному краєві Грінченко, довго ще споживатимем ми,—ті, кому доля судила його пережити; довго ще користуватимемося з здобутків його великої праці. І не тільки свої стомлені руки та серце, зотлілеє з муки, зложив незабутній наш Борис Дмитрович у дубовій труні: піде з ним разом і та пошана, той незмірний жаль і та щира подяка, які сьогодні з'єднають над новою великого могилою цілу Україну...