Голос селянина над домовиною.
	Не хочеться вірити що його нема! Не хочеться вірити, що його дзвінкий, могутній голос на завжби завмер на Вкраїні!
	Але його дійсно нема...
	Сьогодня тілько у наш закуток надійшла сумна звістка про завчасну смерть Бориса Дмитровича Грінченка.
	Його вже нема.
	Нема того великого кремезного дуба, який глибоко пустив коріння у рідний ґрунт і міцно в йому стояв, розкинувши навколо себе товсте гілля і молоді веселі віти, повбірані в пишне зелене вбрання—листки...
	Тяжкий його був житьовий шлях і тернистий... Про те він високо держав і ніс прапор свободи. Скрізь голосно лунає його голос в оборону свого брата селянина.
	Безнастанна праця надломила здоровля цього великого кремезного дуба і буря, буря смерти, звалила його, звалила на далекій стороні, далеко від України і її люду, за крашу будучність яких поклав всі свої сили і навіть життя.
	Смерть його велике національне горе і незамінна для нас втрата. Втрату цю відчув тяжко на собі молода вкраїнська література, ріжні громадські й просвітні інстітуції і школа, на шляху націоналізації котрої належить Грінченкові перше місце.
	Втрата його велика і тяжка і задля нас селян і гірко тужимо ма вкупі з його дружиною і всією Україною по покійному працьовникові.
	Спи ж спокійно в рідній землі научителю! Ти вмер тілом, але дух твій і праця не вмруть повік. Прапор, котрий ти ніс, ми нестимемо далі. Нас багато!
	Хайже земля тобі буде пером, великий працьовнаку!
					Селянин Микола Божко.