Побільш ініціативи
В останньому числі нашої газети селькор тов. Бобівник (у відділі «По селах Волини») порушує надто злободенну для Волини справу: про найпростішу, меліорацію, що не вимагає ані жадних матеріальних витрат, ані особливих планів. Й ми використаємо нагоду, аби ще раз (за останній рік — півтора ми про це писали вже разів зо два) зосередити увагу нашого активу на цім питанні. Це стає більш злободенним зараз, коли дощова погода останніх двох місяців лякає небезпекою заболочування, принаймні до найблизчого літа, багатьох нових польових і лугових участків. Особливо, коли зважити віщування про погоду на липень і серпень місяці професора Данілова, яке також уміщено в згаданому числі нашої газети. Професор Данілов обіцяє дощову погоду до 10-тих чисел, а також і повторення її в двадцятих числах цього місяця. Тому, — як-що своєчасно не вжити відповідних заходів по боротьбі з заболочуванням, бодай би й тимчасовим, то нас спіткати може — чи цілковите виведення із лав цілої низки земельних участків ріллі, та луків на найблизчий сільсько-господарчий рік, або ж їх обезцінення. А між тим, щоб цього уникнути раз назавсіди, досить викопати невелику канаву для спуску лишків води, або ж, як у зазначеному тов. Бобівником разі, тільки перечистити вже існуючу, але запущену за чає війни імперіялістичної і громадянської. Та в тім то і справа, що такі випадки, про які згадували ми й пише т. Бобівник, торкаються не одного, а кількох господарств. У тих випадках, коли терплять інтереси одного тільки господарства, ми раз-у-раз бачимо боротьбу з заболочуванням. І тільки в тих випадках, коли питання про цю, бодай-би найпростішу, меліорацію торкається цілої групи господарств, або тільки їх зачипає частково, ми спостерігаємо, мало не як правило, такий підхід, що про нього з обуренням пише т. Бобівник. І все ж таки ми з т. Бобівника не зовсім завдоволені. Бо з його кореспонденції цілком не видно, що сам він зробив, помимо цієї кореспонденції, там на місці, аби проклята канава все ж таки була розчищена. Вражіння від кореспонденції таке, що не зробив він нічого. А між тим т. Бобівник — селькор, передовий сільський активіст. Кому ж, як не йому повинно було б навколо цієї справи мобілізувати думку сільського актива? Від кого, як не від активу села у першу голову від сількора, ми маємо право вимагати ініціативи по всіх справах, що-до поліпшення сільського господарства, його зречення старих індивідуальних дідівських способів, звичок та замашок? Гаразд і правильно вчинив тов. Бобівник, що через газету звернув на таке з'явище увагу — й громадської думки, й тих органів, яким відати належить боротьбу з заболочуванням. Але ще краще й правильніш вчинив би т. Бобівник, як-що він, одночасно з цим, підніс би це питання перед сільським активом. Побільш ініціятиви, особливо в таких справах, таких заходах, що вони по-силі самому селянству без особливої та й, взагалі, всякої допомоги зверху. Особливо в даному питанні, що воно, при всій своїй, з першого погляду, незначності, набирає чималої ваги для села Волини, найбіль — в її лісовій частині.
