Що треба знати селянству про переселення. 
(Відповідь гурткові незаможників с. Свяжича, Чудивського району й нашим селянам, що надсилають запитання до редакції)
Хто може переселятись.
Громадяни Української Соціялістичної Радянської Респібліки – УСРР, поки-що можуть переселятись на південь України, до тих губерень, де є вільні землі – колонізаційний фонд. 
Можуть переселятись, як по-одинці – окремими родинами, так і цілими гуртами, об’єднавшись в артілі чи колективи.
У першу чергу правом на переселення користуються господарчі об’єднання (комуни, артілі, сільсько-господарські товариства), гуртки з членів КНО.
У другу чергу – малоземельне та безземельне хліборобське населення й сільсько-господарські робітники, з’організовані на місцях виходу в ходацькі партії. 
У третю чергу – ріжного роду дрібні ходацькі гуртки, ходаки-одиночки й нехліборобське населення.
Куди передавати заяву про переселення.
Про бажання переселитись подається заява до свого Окружного Земельного Управління. До заяви прикладається загальний список про склад кожної сім’ї і кількість майна. Список повинен обов’язково бути досвідчений райвиконкомом. 
У заяві про переселення вказується причина, яка викликає потребу переселення, а також бажане місце переселення й обрані представники (ходаки), що мають поїхати для огляду участків та залічення їх на переселення. Ходаків надсилати можна не більш, як одного од 10 семейств. 
Найкраще такому обраному ходакові одразу зібрати вказані списки й звернутись до Окружного Земельного Управління для задоволення бажання. 
Окружне Земельне Управління задовольняє заяву лише в тому разі, коли є дозвіл на переселення від Наркомзему. 
Дозвіл на переселення для кожної губернії надається на певну кількість дворів та учасників і більше, ніж призначено, ходаків посилати не можна. 
Коли списки складено гаразд і є наряд на переселення, тоді ходакам видається в Окружному Земельному Управлінні документ – “ходацьке свідоцтво” на право оглядати та залічувати участки за тими сем’ями, од яких ходака послано. 
Для проїзду по залізниці до того місця, де розташовані участки для переселенців, ходакові видається “посвідчення на проїзд по переселенському тарифові”. Маючи ті обидва документи  та показавши їх у касу залізниці, ходак одержує знижку платні за квиток на 75 відс. вартости, себ-то платить лише четверту частину.
Зі своїм “ходацьким свідоцтвом” ходак звертається до того Земельного Управління округи, куди переселятиметься. Тут його реєструють і надсилають в район, де він обдивляється вільні участки та вибирає ті, на котрі переселяться люди, од яких представником він прибув. Коли ходак обрав участки й у тій кількости, на яку має право по свойому ходацькому свідоцтву, тоді звертається там же до завідуючого колонізаційним участком, щою на його свідоцтві зробив напис про залічення за ходаком участків для переселення з зазначенням їх числа. 
Це обов’язково потрібно зробити, бо инакше не буде видано документів на право переселення з місця, де живе тепер. Разом з тим од того-ж завідуючого участком фонду належить взяти нове “посвідчення на проїзд” для пільгового проїзду назад до дому.  
Як переселятись?
Ходацьке свідоцтво належить пред’явити назад в те Окр. Зем. Управління, звідки видано його для обміну на “переселенське свідоцтво” та “посвідчення на проїзд по переселенському тарифові”. 
Документи на переселення видаються лише в тому разі, коли сільрадою буде в ходацькому свідоцтві зроблено напис, що свою землю, якою користувався до переселення переселенець, він передає земельній громаді.
Маючи обидва документи, переселенець має вже все, що потрібно для того, щоб переїхати на нове місце. При переїзді переселенець також платить четверту часть за залізничий квиток як за себе, так і за кожного члена своєї сім’ї (за менших від 10 років не платить нічого). 
Переселенці мають право перевозити домашнє майно по переселенському тарифу не більше 8 пудів на кожну душу. 
Новий участок лічиться за переселенцем до 1 серпня наступного року за тим, коли участок записано за переселенцем. 
З того часу, як переселенець оселився на новому місці, права користування землею на старому місці позбавляються. 
Про переселення.(Відповіді на запитання).
1. Дописувач М. Довгопола запитує, чи можна тепер селянам переселятися до Усурійщини й до кого вдатися з клопотанням про дозвіл на переселення. 
Відповідь. Переселення для жителів України поки що відкрито тільки в межах Української Республіки на колонізаційний фонд південних губерень – Одещини й Катеринославщини. 
2. --- Базалійського р. Шепетівщини запитують, кому можна переселятися на колонізаційний фонд південних губерень України, бо вони зверталися до району і їм там сказали, що трудовим селянам не можна їхати, а тільки нетрудовому елементові. 
Відповідь. Переселятися мають право в першу чергу всі селяни, що працюють коло землі. Переселення відчинено з метою поліпшення життя та господарювання малоземельного селянства. Райвиконком не має підстави припиняти переселення трудового селянства по тій причині, що переселяється нетрудовий елемент.
З приводу того, що всі надані переселенцям Волині участки вже розподілено, зараз тимчасово одправка ходаків для запису участків припинена. Але надавати заяви про бажання переселитись можна й надсилати їх через райвиконком до окружного земельного управління. До заяви про переселення обов’язково прикладати семейні списки, про кількість їдців, худоби та кількість землі. Списки ці обов’язково повиння бути посвідчені райвиконкомом. 
Павловський. 
