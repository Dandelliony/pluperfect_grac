Шкільний кооператив на селі.
С. Зіньки, Плужанського району. 
Багато балакали про відкриття кооперативу зіньковецькі селяни, але так і не вдається його заснувати. За те учні місцевої 3-х-літки дуже швидко це зробили і тепер в с. Зіньках є дитячий кооператив. Майбутні громадяни  села, зіньковецька дітвора, привчаються до кооперативного діла. У дітей нема тієї байдужости до кооперативу, яка часто-густо помітна в їхніх батьків. У дітей помітне велике зацікавлення й співчуття до кооперації. Пайщики-учні внесли паї, - не багато, а кожен лише по 15 копійок, обрали в себе правління й ревізійну комісію. Продаж краму провадить учень у себе вдома. Все робиться під керовництвом учителя і кооператив затверджений шкільним комітетом. 
Бажано було б, щоб на сторінках «Рад. Волині» пояснювалося про те, на яких підставах може існувати дитячий кооператив, яка його робота й призначення, чи він повинен бути зареєстрований у вищих установах та в яких саме, що в ньому може продаватись і т. ин. Було б добре побільше конкретних вказівок, що-до дитячого кооперативного руху. 
Сендульський. 
