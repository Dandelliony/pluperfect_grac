ГРЕЦЬКО-ТУРЕЦЬКИЙ КОНФЛІКТ.
Греція в шуканнях допомоги у Ліги Націй.
Втручання в конфлікт Ліги. 
Секретаріат Ліги Націй одержав від грецького уряду строчку телеграму, в якій зазначається, що вислання патріарха є порушенням Лозанської угоди й дає привід для війни. Греція прохає негайного втручання Ліги до конфлікту. Секретаріат Ліги передав телеграму Раді Ліги на чергове засідання, яке має відбутись лише в березні. 
Турецькі політичні діячі про конфлікт. 
У турецьких політичних колах вказують, що Ліга Націй не вповноважена втручатись до греко-турецького конфлікту й вислання патріарха не утворює загрозу війни. Войовничу позицію зайняла Греція тому, що шукає приводу до грецько-турецької сутички.  
Повертання Греції до Юза.
Грецькі політичні товариства звернулися до Юза (американського політ. діяча) з проханням втручитись до грецько-турецької суперечки. Юз відповів, що вважає зайвим втручатись у грецько-турецькі спірні питання.  
