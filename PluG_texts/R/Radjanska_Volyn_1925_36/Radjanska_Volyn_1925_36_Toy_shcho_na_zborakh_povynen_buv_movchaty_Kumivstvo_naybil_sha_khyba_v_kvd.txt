КУМІВСТВО-НАЙБІЛЬША ХИБА В КВД.
Писалось багато про працю сільради Віцьківської, комнезаму, та инш. Але ж коли б довелось писати про КВД, довелось би виявити багато де-чого цікавого. Одне можна сказати, що голова комітету працює на протоколі задовольняюче, а на селі по сусідськи. Весь хліб, що тільки був у комітеті, пороздавав тільки по своїм родичам і з ними що-дня піячить. Тим самим він здобув собі велику прихильність  серед деякої частини Вацківського населення. Коли якийсь з громадських робітників спробував на зборах селянства вимагати відчити про працю комітету, то прихильники голови в один голос репетують: 
- Працю вважати задовольняючою.
 З 15-го лютого, відомо, перевибори КВД. Бажано було б, щоб на вибори обов’язково приїхав член районного КВД, зробив ревизію раніше, щоб показати селянству всьому, яка то праця у Вацькові “задовольняюча”. Він би допоміг обрати до комітету гарних правдивих робітників, бо инакше ця велика для громади справа зостанеться в руках купки сільських крутіїв та крикунів.
Той, що на зборах повинен був мовчати.
