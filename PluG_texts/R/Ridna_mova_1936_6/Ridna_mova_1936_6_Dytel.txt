
Автомобілева термінологія.
В сучаснім загальнім розвої нашої термінології легко завважити дуже слабкий розвиток її технічної галузі, а в деяких спеціальних ділянках навіть повний її брак.
Такі загально цікаві галузі техніки, як, наприклад, летунство та автомобілізм майже зовсім не зачеплені в українській літературі, а ті припадкові технічні статті й замітки, що часом зустрічаємо в деяких виданнях, мають дуже неустійнену термінологію.
Автомобілізм, що його термінологію власне хочу порушити, займає тепер досить поважне місце в державній господарці, промисловості й обороні, тому зацікавлення ним і його розвитку нехтувати не можна.
Отже, щодо термінології, то загально пишуть і кажуть: а) сильник, движник, двигун, рухач, рушій, мотор; б) автомобіль, авто, самохід, авто особове, самохід особовий, авто тягарове, грузове, вантажне, товарове, самохід тягаровий, грузовий, вантажний, товаровий, а в скороченні — грузовик і автогрузовик; в) авто панцерне, опанцероване авто, автопанцерник; г) танк, совг, човг (панцирні авта, на осельницях, для збройного чину) і т. ін.
Як бачимо, — непотрібне накопичення припадкових назов.
За словником технічної термінології, видання Української Академії Наук, та за аналогією термінів споріднених, із поданих вище груп слів належало б устійнити — на мою думку — тільки такі: а) рушíй,мото́р (загальна світова назва); для поділу ж рушіїв уживати термінів : рушії (мотори) внутрішньопальні (бензинові) й рушії (мотори) зовнішньопальні (парові); б) а́вто, легке авто, вантажне авто; далі — санітарне авто, від нього похідне — автосанітарка; автобус, автомайстерня; в) па́нцерне авто, або автопа́нцерник і автопа́нцерка; г) танк, хоча за словником військової термінології перекладається так само на „танк“, то за Словником Укр. Акад. Наук цей термін уже має значення цистерни, за говіркою ж західніх українців слово „танки" означає танці, а „совги" - це „коньки“ для сковзанки на льоду. Човг — це польське „czołg“. Ось тому, гадаю, далеко відповідніше й доцільніше було б терміни: танк, совг, човг заступити більш о́бразним: панцеросо́вг або панцеросо́в (без кінцевого г), аналогічно тому, як кажемо: паротяг, панцеропотяг і т. ін. Легкий панцеросовг, так зв. „танкетку“, назвати б — панцеросо́вка.
Сукупність кількох чи багатьох різних авт, у залежності від ужитку, називатимемо : механічно-транспортне спору́ддя (дорівнюється польськ. „sprzęt“), автосанітарне споруддя, збройнопанцерне споруддя і т. ін.
А тепер декілька слів про термінологію головніших складових частин авта.
Кожне авто ділиться на долішню механічну його половину й верхню — його надбудову. Називаємо ці частини — підвíззя (польське: podwozie, російське: шассі) й надвíззя (польське: nadwozie; російське: кузов). Ці терміни, здається, не викликають заперечень. Надвіззя, це вже не механічна частина авта, здебільша — це дерев’яна надбудова його для вміщення пасажирів, тоді воно називатиметься — карéта, або для вміщення вантажу, тоді це буде — платформа (загально прийнята назва). Ще є інші види надвіззя: автобуси, санітарні і т. ін. Тому пасажирські й вантажні надвіззя загально ще називатимемо кароса́жа, для відрізнювання від спеціяльних надвізь, як, напр., цистерна, вишка радійоваі т. ін.
Механізм, що переносить силу рушія на рух коліс, назвемо nepeнocopу́шний механізм (польське — napęd, mechanizm napędowy, російське — передаточний механізм). Він ділиться на два незалежних майже механізми, з яких один назвемо — перелу́чня трибо́ва (польське: skrzynka biegów, przekładnia, російське: коробка скоростєй), а за другим механізмом залишимо його інтернаціональну назву — диференціял. Останній, захований ув охоронні металеві пахви, разом із ними й півосями з колами на них, називається за́дній місто́к (польське — most tylny, російське — задній мост).
Спорудження, що влучає й вилучає рух мотору з переносорушним механізмом, натурально буде назвати — сполу́чня (польське — sprzęgło, російське — конусноє соєдинєниє).
Прилад, що приготовляє з сумішки бензини з повітрям гас для рушія, назвемо газівни́к (польське — gaźnik, karburator, російське — карбюратор). А прилад, що запалює в рушію гас (сумішку бензини з повітрям), має світову назву — магнéто, яку й залишимо.
Далі, польське — chłodnica й російське радиатор у нас назвемо холодни́ця. Ко́ло з керівною колонкою назвемо — кéрма.
Не викликають жодних заперечень назви: передня вісь, задні півосі. Щодо коліс, то конче треба дати українську назву огумованню їх, бо назви з польського: opona і dętka, з російського „покришка“ й „камера“, не даються зукраїнізуватись. Гадаю, що були б доцільні назви: пневмоши́на (пол. opona) — пневматична шина, і гумоду́тка (польське dętka). Не пневматичну гумову шину (польське massyw) назвемо гумоши́на. Прилад, що зменшує (приглушує) трискіт мотору, назвемо глушни́к (польське tłumik, російське глушитель).
Варшава.	В. ДИТЄЛЬ.

