
Початкова Граматика української літературної мови
35. Дієприкметники.
Дай, Боже, щоб дитина була бачуща, видюща й пам’ятуща. Був Максим трудящий, роботящий. Було чути, як реве ревучий. Думка змертвіла серце крає. Ось вінок засохлий жита. Вирішний час. Порівняльне мовознавство. Мій знайо́мий став свідо́мий українець. Виросло деревце, торік куплене й посаджене. Є в мене хустина, шовком зашита.
Що таке дієприкметник? Які дієприкметникові форми були вдавнину? Яка їхня доля в нашій мові? Чим заступаємо заниклі форми дієприкметника? Коли пишемо одне н, а коли два в дієприкметниках і прикметниках? За що в реченні править дієприкметник?
В глибоку давнину дуже часто йменник, прикметник і дієслово не розрізнялися, чому ще й тепер прикметник легко іменникується, цебто стає іменником, напр.: Іде слабий, або має дієслівний характер. Прикметники, що мають дієслівні ознаки, звуться дієприкметниками. Можна й так сказати: Дієслова, що набули собі прикметникових ознак, звуться дієприкметниками.
Вдавнину було чотири формі дієприкметників; з бігом часу вони позникали в нашій мові, бо в нас змінився сам спосіб думати, полишились тільки рештки, або перейшли зовсім на прикметники (цебто зприкметникувалися), загубивши ознаку часу, та дієприслівники.

1. Дієприкметник часу теперішнього діяльного стану колись закінчувався в нас на -щїй, але зчасом змінився на -чїй, наше -чий. Рештки цих дієприкметників зовсім зприкметникувалися в нашій мові, напр.: трудящий, роботящий, тямущий, пропащий, ревучий, колючий, болючий і т. ін. В теперішній мові ці форми передаємо або описово: В ушах громади, що слухає (а не : слухаючої) ; або прикметниками на -ливий, -льний, -ний, -кий: мінливий, вирішальний, викональний, непоборний, керівний, п’янкйй і т. ін.
2. Дієприкметник часу теперішнього переємного стану закінчувався в давній мові на -мый. З часом форма ця заникла в нашій мові, а її рештки зприкметникувалися : відо́мий, свідо́мий, знайо́мий і т. ін. Звичайно передаємо цю форму описово: Він людина, що всі його люблять (а не: любима всіма), або формами на -ний: невиче́рпний, невтри́маний, неоціне́нний і т. ін.
3. Дієприкметник часу минулого діяльного стану закінчувався вдавнину на -вшїй, -шїй, але з часом безслідно заник у нашій мові; в сучасній мові ці форми передаємо або описово: Пішов із частиною монголів, що осталися (а не: оставшихся); або формами на -лий: розбуялий, зомлілий, померлий і т. ін.
4. Дієприкметник минулого часу переємного стану закінчувався в нашій мові на -ный або -тый, і ці закінчення позосталися й тепер і вільно вживаються: поса́джений, ку́плений, би́тий, покри́тий і т. ін.
В реченні дієприкметник виконує тепер ролю тільки прикметника, цебто править за прикметникове пояснення чи за епітета.
Завдання 292. Полінійте ось так і напишіть по 10 прикладів.
Сприкметниковані залишки колишніх дієприкметників.
Діяльний стан.		Переємний стан.	
Тепер, час.	Мин. час.	Теперішн.	Минулий.
-щий, -чий.   -ший, -вший	-мий.	         -ний.
Пропащий.	  Нема.	       Знайомий.       Спечений.
Завдання 293. 1. Дієприкметники переємні часу минулого звичайно закінчуються на -ений: поса́джений, ку́плений, ве́рчений, но́шений, заса́джений, побо́рений, ї́джений, зне́сений, запря́жений, спе́чений, одя́гнений. Тільки дієслова з основою на а (на -ати, -яти) закінчуються на -аний, -яний: схо́ваний, спи́саний, ви́знаний, зва́ний. Звук е в -ений по шелесних ніколи не змінюється на О; звуки д, т, з, с, зд, ст перед -ений змінюються відповідно на дж, ч, ж, ш, ждж, щ, а звуки г, к, х на ж, ч, ш. 2. Дієслова, що мають перед -ти коренні (а не наросткові) голосні чи р мають дієприкметник на -тий: битий, грітий, жатий, кутий, тертий, тятий і т. ін., але: даний (не: данний), знаний, дбаний. 3. Дієслова на -кути, а також деякі на -оти мають дієприкметники подвійні: на -ний або на -тий: кинений і кинутий, вернений і вернутий, колений — колотий, молений — молотий, тягнений — тягнутий, порений — поротий. Перепишіть подані тут форми до зшитка.
Завдання 294. В дієприкметниках пишемо одне н (а не два, як у мові російській): зроблений, спечений, зварений, запроханий, закоханий, виструганий, поораний. Але коли дієприкметник стає прикметником, не втрачаючи ознаки дії, тоді пишемо в нім два н: невблага́нний, спасе́нний. У наростку прикметника -е́нний, що визначає збільшення прикмети, пишемо два н: здорове́нний, силе́нний, старе́нний, числе́нний, важе́нний і т. ін. Два н пишемо й у тих прикметниках, що повстали з дієприкметників і ще ясно задержують ознаку дії: незміре́нний, невбла́ганний, незчисле́нний, непроще́нний і т. ін. ; коли ж такі прикметники втратили ознаку дії, тоді в них н не подвоюємо: варе́ний, пече́ний, смаже́ний, скаже́ний, свяче́ний (а дієприкметники: ва́рений, пе́чений, сма́жений, ска́жений, свя́чений).
Скажіть, коли пишемо одне н, а коли два?
Завдання 295. В західньоукраїнських говорах при дієприкметниках минулого часу вживають зв’язки часу теперішнього: єсьм перенесений, єсьм винним, є допущений. Запам’ятайте, що при дієприкметниках цієї зв’язи в мові літературній ніколи не вживають: Я винен, а не: єсьм винним.
Завдання 296. Дієприкметники на -щий у нашій мові зприкметникувалися, цебто стали за прикметники. Наші письменники люблять прикрашувати свою мову цими формами на -щий, як епітетами. Перечитайте й запам’ятайте оці приклади:
Котився віщий дзвін. Ненависть гнітуща. Місця гулящого (порожнього) не стало. Живущий огонь проймав йому кров. Мертвущий холод. Причини минущі. Слава невмируща. Невсипуще бажання. Плодюща земля. Сцілюща вода.
Завдання 297. Давні дієприкметники на -щий дуже рано змінилися на -чий і так само зприкметникувалися. Таких зприкметникованих форм на -чий у нашій живій мові дуже багато, чому й письменники часто їх уживають, як оздобних прикметників. Перечитайте нижчеподані приклади й добре запам'ятайте форми на -чий.
Він знаю́чий. Квіту́чий гай. Миготю́че каміння. Палю́ча жадоба. П’яню́чий чад. Разю́че противенство. Рятівни́чий пояс. Співу́ча вимова. Нестерпу́чий гнів. Тремтю́ча рука. Жагу́чий погляд. Рішу́ча постава.
Завдання 298. Давні дієприкметники на -щий чи -чий часом можна передавати прикметниками на -ливий, -льний, -ний, -кий, що часто бачимо в сучасній літературній нашій мові. Перечитайте нижчеподані приклади й добре запам’ятайте ці форми.
1.	Мінли́ве обличчя. Прони́кливий погляд. Запопа́дливий працівник. Запобігли́ва вдача. Довíрлива людйна. Задумливий вираз. Запи́тливий погляд. Заспокíйливе слово. Насти́рлива вдача.
2.	Блага́льний погляд. Привіта́льне слово. Спогляда́льний настрій. Порівня́льне мовознавство. Прийма́льна комісія. Повча́льне оповідання. Непромока́льні чоботи. Проща́льний привіт. Навча́льний план.
3.	Збудне́ світло. Непобо́рні завда́ння. Довідна́ книжка. Невиче́рпне джерело́. Вла́дний погляд. Водогíнна труба. Він незговíрний. Жу́рний погляд. Керівна́ праця. Кли́чний погляд. Неперемо́жне бажання. Невисло́вне горе. Доста́тна причина. Висувни́й олівець. Невто́мний робітник. Повний нестри́мної сили. Панівне́ пита́ння. Задовільна відповідь.
4.	Ворушка́ товпа. П’янке́ оповіда́ння. Витке́ волосся. Рвачки́й рух. Шелестки́й пісок.
Завдання 299. Давні форми на -вший, -ший зовсім зникли з нашої мови, — їх заступили форми на -лий. Письменники наші вживають цих форм дуже часто. Перечитайте ці приклади й добре зрозумійте форми на -лий.
Стояв остовпíлий. Відкинув із чола нави́сле волосся. Злеглий сніг. Знелюднілі вулиці. Книжка померлого батька. Свідок минулого. Зниклий шлях. Заснулий двір. Висохле обличчя. Закам’янілий, воскреслий, спочилий, замерзлий, дозрілий, загинулий, пропалий, змарнілий, почорнілий і т. ін.
Завдання 300. Дієприкметники на -мий усі зприкметникувались. Форми ці дуже часті в нашій живій мові, чому й письменники охоче вживають їх, як оздобних прикметників. Добре запам’ятайте оці форми на -мий:
Рай невідо́мий. Види́ма мета. Невсити́ма жага́. Непрости́мий (непрощенний) гріх. Свідо́мий вчинок. Це наш пито́мий звичай.
Завдання ЗО1. Теперішні форми минулого часу на -в (із -л), -ла, -ло, -ли були колись удавнину формами дієприкметника, а тому зберегли ще й тепер прикметникову ознаку — рід: чоловічий: ходив, спав, жіночий: ходила, спала, ніякий: ходило, спало; множина: ходили, спали.
Завдання 302. Дієприкметники на -ений, -аний завжди мають наголос на коренному складі: ва́рений, пе́чений, сма́жений, свя́чений, ко́ханий і т. ін. Коли ж дієприкметник утрачає ознаку дії й стає простим прикметником, тоді він переносить наголос на склад передостанній: варе́ний, пече́ний, смаже́ний, свяче́ний, коха́ний і т. ін.
Придумайте ще кілька таких прикладів.
Завдання 303. Зприкметниковані дієприкметники на -щий, -чий, -мий завжди мають наголос на передостанньому складі: пропа́щий, непосидю́щий, колю́чий, смердю́чий, відо́мий, свідо́мий, знайо́мий, рухо́мий, роди́мий і т. ін.
Придумайте ще кілька таких прикладів.
Завдання 304. Добре запам’ятайте, що сприкметниковані дієприкметники ніколи не мають т. зв. короткої форми в назовному відмінку, як то мають якісні прикметники (див. завдання 257 — 260). Кажемо: пропащий, відомий, зрублений, а не: пропащ, відом, зрублен (останнє — русизм).
Ось приклади нелітературних скорочених форм. Скажіть, як їх уживати по-літературному:
Я — лихом виплекан і викохан у тьмі. Багряний схід задимлен передсвітом. Прохожу, зачарован. Степ гарматами пооран. Ввесь степ кістками засіян.
36.	Займенник.
Брат не пішов до школи, бо він заслаб і його не пустили з дому; цілий день боліла йому голова. Сестра довго ходила, а коли вона вернулася, я просив її дати мені вече́ряти. Я люблю червоні квітки і таке ж сукно. Нас було п’ятеро, стільки було́ й їх.
Скажіть, хто тут він, його, йому, вона, я’ її, мені, нас, їх? Яке тут таке ж? Скільки тут стільки? Яку частину мови замінює займенник? Через що він так прозивається?
I бідний і багатий, здоровий і слабий, — кожний хоче жити. Батько, брат, сестра, — всі поїхали в поле.
Хто в цих реченнях кожний, всі? Яке їх збірне значення? Чи в усіх випадках займенник замінює ймення? Як ліпше окреслити займенника? Перерахуйте всі групи займенників. За що в реченні править займенник? Чи може йменниковий займенник мати при собі прикметникове пояснення?
При говоренні людина пильнує не повторюватись і зазначати збірним словом всі можливі значення слова. Частина мови, що в одному збірному слові об’єднує різні значення цього слова, зветься займенник. Головне значення займенника — збірне вказування на предмети або на їхні якості. Займенник завжди має широке значення, це ніби підсумок цих значень.
Займенники діляться на: 1. Займенники йменникові, що заступають йменники, 2. Займенники прикметникові — заступають прикметники, і 3. Займенники числівникові, що заступають числівники.
І.	Займенники йменникові діляться на такі групи:
1.	Займенники особові, мають три особі: Перша особа я, це особа бесідника; друга особа ти, особа слухача; це головні особи. Правдивої множини ці особи не мають, але можуть бути в збірному значенні: перша особа: ми, цебто я й інші, друга особа: ви, цебто ти й інші. Ролю третьої особи виконує давній вказівний займенник він, вона, воно (онъ, она, оно), у множині вони (они).
2.	Зворо́тний займенник: себе.
3.	Пита́льний займенник: хто для особи, і що для речі й тварини: Хто йде? Що суне?
4.	Відно́сні займенники ті самі, що й питальні, тільки вжиті без питання: Хто сіє, той і жне. Не відцуравсь того слова, що (а не: котре чи яке) мати співала. Не вживайте за сполучників у реченні котрий, який, вживайте що: Оце тая дівчинонька, що сонна блудила.
5.      Heoкpécлені або складені займенники складаються з питального хто (для осіб), що (для неосіб) та додатків — часток наросткових: -сь, -бу́дь, -нéбудь або приросткових: дé- та ні-, напр. : хтось, щось, xтобу́дь, щобу́дь, хтонéбудь, щонéбудь, дéхто, дéщо, ніхто́, ніщо́. Частки приєднуються до займенника без розділки.
II.	Прикметникові займенники такі:
1.	Присвíйні займенники відповідають на питання чий. Кожна особа особового займенника має свого присвійного: мій — для я, твій — для ти, наш (цебто: мій і інших) для ми, ваш (цебто: твій і інших) — ви. Для третьої особи нема своєї форми, вживаємо в однині його, її, а для множини їх рідко, частіш нове їхній. Для зворотного займенника себе присвійний свій; він звичайно заступає третю особу, але в літературній мові тепер заступає й перші дві: Я читаю свою (цебто: мою) книжку, ти свою (твою), він свою; ми читаємо свої (наші) книжки, ви — свої (ваші), вони — свої.
2.	Вказівни́й займенник: ближчий і сучасний — цей, ця, це (з давніх сей, cѧ, се; наші сей, ся, се тепер говіркові); дальший і минулий — той, та, те (рідко — то): Я на цьому (ближчому) березі, а ти на тому (дальшому, другому). Це той, що греблі рве. Місцевих архаїчних форм: тот, тота, тоте, сесь, сеся, сесе літературна мова не вживає. Пам’ятайте, що ознаку вказування мають усі займенники, а не тільки вказівні.
3.	Пита́льний: Який? Котрий? Чий? Займенник котрий — це один із двох, трьох чи кількох: Котрий із вас піде? Який визначає якість: Який він?
4.	Відносні ті, що й питальні, але вжиті без питання: Котрі були слабі, повмирали. Який пан, такий крам. Кажемо й пишемо: Не відцуравсь того слова, що мати співала, а не: котре чи яке мати співала.
5.	Неокреслені: яки́йсь, чийсь, котри́йсь, якийбу́дь, якийнéбудь, чийбу́дь,чийнéбудь, котрийбу́дь, котрийнéбудь, інший, деякий і т. ін.
6.      Окреслені: такий, са́мий, сам, нічий, ніякий, жодний, кожний, увесь, всякий.
III.	Числівникові займенники неокреслені: скільки, стільки, кілька, декілька, скількись, багато і т. ін. Сюди належить і один у загальнім значенні : Один у полі не воїн.
Через те, що займенник із природи своєї — це йменник або прикметник, він у реченні править так само, як і йменник (за підмета, або за пояснення йменникове), або прикметник (за пояснення прикметникове). Але йменниковий займенник має ту особливість супроти правдивого йменника, що, як підсумок різних значень, ніколи не парується з прикметниками, цебто не має прикметникового пояснення.	:
Завдання 305. Звідки повстала назва займенник? Звичайно займенника окреслюють так: Займенником зветься така частина мови, що замінює йменника, прикметника або числівника. Скажіть, чи справді що замінює займенник у цих словополученнях: той батько, цей твір, всяка мати, свій до свого, ота книжка і т. ін.
Завдання 306. Подумайте, що таке займенник? Яке його головне значення? Чи добре ще так окреслити займенника: 1. Слово, що визначає підсумок для йменників, прикметників чи числівників, зветься займенник. Скажемо, я — це кожний, хто говорить, ти — кожний, до кого говорять, він — це всякий, про кого говорять, всякий — це: кривий, сліпий, горбатий і т. ін. 2. Частина мови, що визначає вказівний стосунок бесідника до предметів або їх якостей та числа їх, зветься займенником. Справді, чи не вказування — головне значення займенника? Що вказуємо словами: я, ти, кожний, той, хто і т. ін.? Чи можна було б замість займенник казати вказівник?
Завдання 307. Вдавнину за займенника вважали головно особові займенники та займенники — йменники, а всі інші відносили до прикметників. Чи добре так було? Чи не ліпше було б прикметникові займенники відносити просто до прикметників?
Завдання 308. Виясніть відміну поміж звичайним прикметником і прикметниковим займенником. Де ширше значення: синій (звичайний прикметник) — всякий (прикметниковий займенник, підсумок якостей)?
Завдання 309. В нашій мові маємо чотири групі імен: 1. імена речей (іменник), 2. імена якостей речей (прикметник), 3. імена числа речей (числівник) і 4. імена покажчики для них. Виясніть різниці поміж цими групами.
Завдання 310. Кожний іменник парується з прикметником, цебто може мати при собі прикметникове пояснення, напр : Сердитий вітер завива. Чи може мати при собі прикметникове пояснення йменниковий займенник? Чому не може мати?
Завдання 311. Спишіть оці речення, підкресліть котрий, який і скажіть, що вони визначають.
Два пани, а одні штани, — котрий раньше встав, той їх і взяв. Уважайте, парубки, щоб котрий коня не пропив. Котрий сміліший, вийди наперед. Який пан, такий крам, який батько, такий син.
Завдання 312. Речення сполучує найчастіш що, а не котрий чи який. Спишіть оці речення з Шевченкового „Кобзаря“ й підкресліть що.
Рушниками, що придбала, спусти мене в яму. Виглядала козаченька, що торік покинув. Ото ж тая дівчинонька, що сонна блудила. Біля того гаю, що чорніє над водою, щось біле блукає.
Завдання 313. Спишіть оці речення, підкресліть займенники, а над ними надпишіть коротко, що то за член речення.
Я втомився. Сам піду. Котрий упав? Я бачив його. Що посієш, те пожнеш. Кожна людина хоче їсти. Один чоловік цього не зробить. Хто сіє вітер, той пожне бурю.
Завдання 314. Запам’ятайте, що при окресленні простору цей — це ближчий, той — дальший, а при окресленні часу цей — це сучасний, а той — минулий. Не вживайте говіркового тамтой. В за́хідніх наших говорах часто навпаки: той — це ближчий, сучасний, а тамтой — дальший. Як у вас говорять? Спишіть оці речення й виясніть, що в них значать займенники цей, той.
По цей бік гора, по той бік друга́. Не мав щастя на цім світі, не матиму й на тім. Цього тижня не зробив, — зроблю́ на тім тижні. Тільки той (а не цей!) достойний щастя, хто боровся за нього. Тогобічний — хто живе на другому березі річки, цьогобічний — на нашому березі; цьогорічний — сучасного року, тогорічний — минулого року; цього року — біжучого року, того року — минулого року.
Завдання 315. Вказівний займенник той, та, те в нашій мові нерідко втрачає свою вказівну силу й уживається ніби без потреби. Такий вказівний займенник зветься окресленим членом або родівнико́м; його ставимо або по йменнику, або й перед ним. Спишіть оці речення з „Кобзаря“, а члени підкресліть.
Крадуся понад Уралом, неначе злодій той. Одинокий, мов гора та на полі чорніє. Колізей той серед Риму. Як роса та до схід сонця покапали сльози. Як той явір над водою, Степан похилився.
Такого члена частіш уживайте в своїй мові!
Завдання 316. Перепишіть оці речення й скажіть, яка відміна поміж один числівниковим і займенниковим. Із займенникового один у деяких європейських мовах розвинувся т. зв. неокреслений член (напр. нім. ein, eine).
Один собі заспіваю. Плаче мати одна в хаті. У одного пана працював собі один робітник; пішли вони раз на одну гópy.
Завдання 317. В нашій мові вільно вживається т. зв. давального ети́чного: мені, тобі, собі, вам, а надто часто вживається собі. Перечитайте оці приклади з „Кобзаря“:
Стане собі під калину. Пливуть собі та співають. Сидить собі в хуторі. Стоїть собі серед неба. Хоча б тобі муха пролетіла. Щоб ти мені вчився. Така вам правда пішла в світі.
Завдання 318. Напишіть оповідання: Мій найближчий приятель.







