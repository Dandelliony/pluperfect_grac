
Життя слів.
Каплиця. Давній переказ розповідає, що одного разу св. Мартин Турський (336-401), побачивши на холоді роздягненого старця-прошака, роздер пополовині свого плаща й зодягнув старця. Тієї ж ночі явився Мартинові Христос, зодягнений у половину Мартинового плаща, й сказав: „Мартине, ти зодягнув Мене в цей плащ“. В середні віки „капа“ (плащ, сарра) св. Мартина була улюбленою темою мистецтва, й широко була знана. Вона ж стала франкським королям прапором, і без нього вони не виступали в похід. По смерті Мартина його плащик (сарра-capella) переховувався в осібнім будиночку біля манастиря, і цей будиночок від „плащика“ св. Мартина й став зватися capella, а звідси ця назва перейшла взагалі на маленькі будиночки —	молельні, і їх стали звати „капличками“. Від середньовікового латинського capella повстало нім. kapella, пізніш Kapelle, а з нього виробилося чеське kapla (теперішнє kapie), польське kapła —	kapla — kaplica й наше капли́ця. Той, хто служив у каплиці, звався каплàн. Див. капелія, капела.
Карти до грання рано появилися в Европі, певне занесені були сюди хрестоносцями. Перші карти придумані чи не в Китаї. За середніх віків карти сильно поширилися в Німеччині та Франції, звідки й до нас примандрували, чому наші назви карт — німецько-французькі, що зайшли до нас від чехів та поляків. Див. окремі назви карт. Назви карт ізв’язані почасти з стародавніми назвами гри в кості.
Катаринка німецького походження. На початку XIX ст. в Німеччині була дуже поширена французька пісня про „милу Катерину“ (charmante Katharina, так починалася пісня), що зараз же попала й на музикальний органчик, з яким прошаки обходили двори й грали „Charmante Katharina“. Від „charmante“ цей музикальний органчик названо в Росії шарманкою, а від Катарини — катаринкою в Польщі і в Україні.
Каторга відома на сході Слов’янства з давнього часу. Слово грецького походження, з гр. kа́tergon, що визначало тільки весельну лодку, подібну до галери. В Никонівськім Літопису під 6961 (1453) р. читаємо: „Бояре многихъ отпустиша в кораблехъ и каторгахъ во островы“ V, 258. Або IV Новгородський Літопис під 6983 (1475) р. : „Царь Турьский Салтанъ Мааметъ Кафу взялъ, приходилъ въ кораблехъ и въ каторгахъ“. Добре відоме це слово і в південнослов’янських пам’ятках у формі катръга, в значенні корабель, з турецького катриґа, у ілірійців і далматинців — katorga. В середні віки скрізь установився звичай посилати гребцями на галери-каторги засуджених проступців. Уже хрестоносці користали з засуджених для своєї флоти; особливо багато засуджених працювало на кораблях іспанських та французьких. В 1564 р. Карл IX заборонив брати на галери засуджених менше як на 10 літ, бо „не менше трьох літ потрібно галерникові привчитися працювати веслом і до моря“, але цього наказу пізніш не виконувано. Галери-каторги існували до XVIII віку, а праця на каторгах припинилася сама собою тільки з появленням парових кораблів. В Україні особливо далася в знаки турецька каторга чи кадриґа — це велике судно з лавками для гребців; на кожній лавці сиділо по 3-4 засуджених невільників. Гребці звичайно були прикуті до лавок або посковувані по 2-3 між собою. Праця гребців була надзвичайно тяжка, працювали невільники при всякій погоді по пояс розібрані, під жорстоким доглядом. При повсякчасних нападах на Україну татари вивозили силу-силенну здорового люду й продавали його на турецькі каторги, звідки й пішла назва взагалі всякої тяжкої праці. Українські Думи часто згадують і сумно оспівують турецьку каторгу, але все яко галеру з важкою нелюдською працею на ній. Напр. : Як будуть батьки шукати свого сина-невільника, „то не знатиме отець либонь мати, у которої ка́торзі шукати: чи у пристані Козловської, чи у городі Царграді на базарі" 63. „Тогді далася бідному невольнику тяжкая неволя добре знати: кайдани руки-ноги поз’їдали, сирая сириця (ремінь) до жовтої кости тіло козацькоє проїдала... Все у неволі проклятої, на ка́торзі турецької на Чорнім морі пробувають“ 64. Ось плач українських невільників на турецькій каторзі: „Хочай би чи не встала на Чорному морю бистрая хвиля, хочай би чи не повиривала якорів з турецької ка́торги. Да вже ся нам турецька басурманська ка́торга надоїла : кайдани-залізо ноги повривало, біле тіло козацьке-молодецьке коло жовтої кости пошмугляло“ 65. Таким чином ка́торга перше визначала тільки весельного корабля, галеру. Але в Европі рано почали засуджених злодіїв посилати гребцями на ці галери, де вони відбували свою кару. Так було в середніх віках у всіх романських народів, так було і в Турції. В Росії за Петра І для проступців уперше запроваджено цю ж міру кари; так, наказом 24 листопада 1699 р. Петро І наказав вислати засуджених „въ ссылку въ Азовъ съ жонами и дѣтьми и быть имъ на ка́торгахъ въ работѣ“. Цар Петро мав багато праці в Азові і будь за яку справу людей висилано на його каторги, що там будувалися. Див. галера, кайдани.
Ка́ятися. Давнє каꙗти, каяти визначало ганьбити, осуджувати. „Ту греци и морава кають князя Ігоря“ („Слово о полку Іг.“), тут „кають“ — осуджують. Звідсі „каятися“ — осуджувати себе, визнавати свою провину. З часом „каяти“ загубилося, але живе ще „каятися“. Пор. іще „окаянний“ — засуджений.
Квестія в Україні ще в XVII віці мала зовсім інше значення, а саме — судовий допит, муки, тортури, катування з ціллю видобути признання. „Актовыя книги Полтавскаго городового уряда XVII-гo вѣка“ (вип. І: Справы поточныя 1664-1671 г. г., видав В. Модзалевський, Чернігів, 1912 р.) дуже гарно свідчать про значення слова „квестія“. Ось трохи звідти виписок: На квестии на первом и втором спитку с приложенєм желѣза не призналъ ся 33. Волно имъ будетъ тыхъ чаровницъ и на квестию видат 147. Злодѣй горлом мѣєт быти каранъ по квестии, обвѣшонъ 149. 174. Сказалисмо дати на квестию 89.
Квітень див. календар.
Кімна́та, в східньоукр. говорах іще часто комна́та, повстало з лат caminâta — покій із піччю чи з комином (саmіnus). Від латинського слово перейшло до мови німецької, а звідти — до слов’янських.
Кінець і початок мають один і той сам корінь (кон-ець, по-ча-ток, при тому ч з к, а а з носового ѧ, ен), а тому в народній мові частенько слова конець — початок уживають одне замість о́дного. Напр. на Київщині в школах діти питають учителя: Чи читати з кінця (цебто з початку). Учитель, що не розуміє, в чім тут справа, сердиться й кричить:Як же то можна читати з кінця? На Волині члени хору питають диригента: Чи співати з кінця? „Так, з кінця“, відповідає той, і всі починають співати з початку. Один селянин Луцького повіту пише нам: „Прошу вислати „Рідну Мову“ від кінця всі числа“. Правда, початок і кінець — то речі умовні, залежать від нашого погляду на них —- звідки дивимось. Таке значення кінця, яко початку, знаходимо вже в наших пам’ятках з ХІ-го віку. Так, у Збірнику 1073 р. л. 263 читаємо: А коньць вьсѣмъ книгамъ: оже ти не любо, то того и дроугоу не твори. Наука Володимира Мономаха: Се же вы конець всему: страхъ божий имѣйте выше всего. В обох цих прикладах „конець“ це — початок. В однім акті з 1578 р. знаходимо такий „кінець“ замість початку: Староста Вишневецький просить собі в короля „пустиню, названую ріку Сулу, ріку Удай і ріку Солоницу з річками і озерами, почавши з конца: горою Сулы ажъ вниз до устя Дніпра“ (М. Грушевський, Історія, VI. 285).
Клечання, клечальний — див. клянчити.

