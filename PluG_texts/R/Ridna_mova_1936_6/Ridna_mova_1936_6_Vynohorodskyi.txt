
Про мову наших молитовників.
Багато пишеться про мову наших часописів, шкільних підручників, красного письменства і т. ін., та досі ніхто ще не звернув більшої уваги на мову наших молитовників, тих книжок побожного змісту, що сотнями тисяч розходяться між нашим, здебільшого простим народом, і часто бувають одинокою лектурою широких верств народніх. Та все ж таки в порівнянні з кількістю та побожністю нашого народу молитовників у нас знаходимо мало. Коли, нпр., у німецькій, чеській, словацькій, мадярській, а хоч би й польській родині можна знайти навіть по кілька різних молитовників, що з них поодинокі члени родини моляться в церкві або й удома, то в нас мало хат, де можна б знайти принаймні одного молитовника. При тому в багатьох випадках у нас хоч молитовник і є в хаті, то його нерадо й рідко вживають, а в наших церквах хіба винятково можна побачити, що хтось молиться з книжки. Яка тому причина?
На мою гадку, причиною малого розповсюдження наших молитовників і взагалі видавництв релігійного змісту, буває в першу чергу їхня мова. Наші широкі, неінтелігентські, ба навіть інколи й інтелігентські круги, мови наших молитовників просто не розуміють. Маю на гадці не тільки мову церковно-слов’янську, що нею складені деякі прегарні молитви, як напр. акафисти, але ту, буцімто нашу українську мову, що нею написана переважна частина кожного нашого молитовника. Відо́ма річ, що ніхто не хапається радо за книжку, що її мови й змісту не розуміє; так теж і наш, такий вірний і прив’язаний до своєї церкви народ, нерадо читає молитовники, бо їх мови він або зовсім не розуміє, або розуміє її мало й слабо.
Першою умовиною загального, якнайбільшого, всенароднього поширення українських молитовників є їхня добра, ясна й зрозуміла мова. Тим часом наші молитовники вражають якоюсь дивною, незугарною, до української мало подібною мовою. В мене Молитвенник видання з р. 1926, отже новіший, та проте мова його якась дивна, кострубата, а місцями просто незрозуміла. На сторінці 83 цього молитовника читаю: „Пішов я за приміром Адама, не послухав Бога, а тепер бачу, що задля гріха мого Бог мене опустив“. І як же ж зрозуміє це українець? Просто сумно про це писати. Розумівши чисто по-українськи(1), це речення — велика образа Бога, бо пишеться, що Бог опустив когось для того, щоб хтось творив гріх. Якже йнакше розумів би це речення щирий українець, коли б було написане так: „Пішов я за прикладом Адама, не послухав Бога, а тепер бачу, що через гріх мій Бог опустив мене“. Знову на стор. 183 читаю: „О мати Божа, задля моря горести, яким було переповнене Твоє серце і задля терпінь Твого Сина, випроси мені ласку“ і т. д. І знову тут проситься, щоб Мати Божа випросила комусь ласку для того (в тій цілі), щоб Син Її терпів, а серце Її самої наповнилося морем горя. А таких місць у моїм Молитовнику багато, і я, хотівши виправити, що треба, покреслив його так, що він цілий замазаний чорнилом...
Такою мовою, таким стилем писати молитовники не вільно. З цим треба раз скінчити. Таких молитовників народ не розуміє, через те їх і не приймає, і в тому причина малого поширення наших видавництв релігійного змісту.
(1) В літературній мові задля визначає звичайно „для“. Напр. у Стороженка: Виросте щасливіша доля задля людей. І. О.
Окрема справа — це молитви, писані мовою церковно-слов’янською, що займають велику частину кожного нашого молитовника. Їх народ уже ніяк не розуміє, і тому зовсім їх не читає. І для кого та для чого саме ті молитви там поміщені? І що ж із того, що нпр. акафисти, — це чудові, прекрасні молитви, коли вони складені мовою, широкому загалові зовсім незрозумілою... І хто зрозуміє: „Радуйся, тимінія ізимающая дѣль? радуйся, яко обуяша лютіи взыскателе, радуйся, яко увядоша баснотворци, радуйся, началнице мысленнаго назданія, радуйся, ты бо обновила зачатія студно, радуйся, тлителя смысловъ упражняющая, радуйся, обонянія Христова благоуханія“, або: „пѣніє всякоє побѣждаєтся спростретися тщащеєся къ множеству многихъ щедротъ твоих“. Питаюся, хто це тепер зрозуміє? Знаю особисто греко-католицьких священиків, що тих речень не розуміють, а як же може їх розуміти й читати простий народ? І чи можуть видавці таких молитовників числити на їхнє широке розповсюдження? А треба знати, що, нпр. акафисти, — це прегарні молитви, це чудові молитовні гімни, що випливли з душі, сповненої любов’ю, подивом і вдячністю до Бога. Та що з того, коли вони через свою мову зовсім чужі та невідо́мі якраз тому народові, в молитовниках якого вони поміщені. Для якнайбільшого поширення наших молитовникі і взагалі релігійної лектури треба негайно взятися за зладження молитовників, написаних доброю українською мовою. Треба конче перекласти на добру українську мову молитви церковно-слов'янські, бо тієї мови вірні не розуміміють, не читають і молитви ці дармо забирають місце в українських молитовниках.
Треба вже раз дати нашому народові в руки доброго, гарного, зрозумілою мовою написаного молитовника, а народ його прийме й полюбить. Також мову інших наших релігійних видань треба неодмінно поправити.
Погоджуюсь зовсім із доброю думкою проф. І. Огієнка, що по наших духовних семінаріях треба конче викладати вищий курс української мови (див. „Р. M.“ 1935 р. ст. 414 і 447), бо духовенство обов’язане знати свою мову якнайкраще. Тоді й мова релігійних видань відразу зміниться.
Народ у більшості не знає вже церковного письма, а тому треба в молитовниках або не вживати його, або до давати хоч кирилівську а́збуку з поясненнями.
Лісько. Д-р Вол. Виногородський.


