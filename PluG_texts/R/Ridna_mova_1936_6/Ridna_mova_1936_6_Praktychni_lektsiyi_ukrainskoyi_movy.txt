
Практичні лекції літературної мови.
РОЗРИТА МОГИЛА.(1)
Свíте ти́хий, кра́ю ми́лий, 
Моя́ Украї́но!(2) 
За́що(3) тебе́(25) сплюндро́вано, 
За́що(3), ма́мо, ги́неш? 
Чи ти ра́но(4) до схід со́нця(5) 
Бо́гу(6) не моли́лась? 
Чи ти діточо́к(7) непе́вних 
Звича́ю(8) не вчи́ла?(9) 
Моли́лася, турбува́лась, 
День і ніч(10) не спа́ла, 
Мали́х(11) дíток догляда́ла, 
Звича́ю(8) навча́ла(9). 
Вироста́ли мої квíти, 
Мої до́брі дíти, 
Панува́ла і я коли́сь 
На широ́кім свíті. 
Панува́ла... Ой, Богда́не(12), 
Нерозу́мний си́ну! 
Подиви́сь(13) тепе́р на ма́тір(14),
На свою́(15) Вкраї́ну(16),
Що коли́шучи(16а) співа́ла
Про свою́(15) недо́лю,
Що співа́ючи(17) рида́ла(18), 
Вигляда́ла во́лю!(19)
Ой, Богда́не(12), Богда́ночку! 
Якби була́ зна́ла(20) — 
У коли́сці б задуши́ла(21), 
Під се́рцем приспа́ла! 
Степи́ мої́ запро́дані 
Жидовí(22), німо́ті;
Сини́ мої́  на чужи́ні(23),
На тяжкíй(24) робо́ті;
Дніпро́, брат мій, висиха́є, 
Мене́(25) покида́є,
І моги́ли мої ми́лі 
Моска́ль(26) розрива́є...
Неха́й ри́є, розко́пує, 
Не своє́ шука́є...(27)
А тим ча́сом(28) пере́вертні(29) 
Неха́й підроста́ють,
Та помо́жуть москале́ві(26) 
Господарюва́ти,
Та з ма́тері пола́тану
Соро́чку(29а) зніма́ти!(30) 
Помага́йте, недо́людки,(31) 
Ма́тір(14) катува́ти...
Наче́тверо(32) розко́пана 
Розри́та моги́ла...
Чого́ вони́ там шука́ли?(27)
Що там схорони́ли(33)
Старí батьки́? Ех, якби́ то, 
Якби́ то найшли́(34) те, 
Що там схорони́ли,(33) — 
Не пла́кали б дíти, 
Ма́ти(14) не жури́лась...
Березань. 1843.9.X. Тарас Шевченко.

(1) Текст подаємо з найціннішого досі видання тексту поезій Шевченка, — видання Академії Наук, 1927 р., за редакцією С. Єфремова, т. І.
(2) Вимовляємо тільки: Украї́на, украї́нський, а не Укра́їна, укра́їнський. 
(3) Пишемо „защо“ як прислівник, але: за що́ куплю. 
(4) Не кажіть: вчасно.
(5) „Схід сонця“ звичайно не змінюється: на схід сонця, перед схід сонця, але може й змінюватись: до схо́ду сонця. 
(6) Літературна мова, особливо старша, знає давальний на -у замість на -ові частенько. 
(7) Вимовляємо: дíточок і діточо́к.
(8) Панує в нас зви́ча́й, зви́ча́ю, але частіш: звича́й, звича́ю. Тут „звичай“ — чемність. 
(9) Вчити,навчати пісень, молитов і т. ін., а не: вчити пісням, молитвам (русизм). 
(10) Тут „день і ніч“ — знахідни́й часу. 
(11) Не вимовляйте: малих (русизм). 
(12) Запам’ятайте літературну вимову цього слова: Богда́н, Богда́на, Богда́ну — Богда́нові,Богда́ном і т. д., — наголос усе позостається на тім самім складі; не кажіть: Бо́гдан, Богдана́, Богдану́. 
(13) Подивися й подивись — це рівнорядні форми. 
(14) Пам'ятайте: ма́ти — це назовний відмінок, цебто підмет: ма́ти (а не матір) не журилась, а ма́тір — це знахідний, об’єкт: поховали матір. 
(15) Не кажіть: на сво́ю. 
(16) Тепер прийнято в словах Україна, український не міняти початкового у на в.
(16а) Колихати, а не колисати. 
(17) Шевченко любить уживати дієприслівників на -чи як прислівників, робім так і ми. 
(18) Або: голоси́ла; „ридала“ — архаїчне слово. 
(19) Шевченко звичайно писав „виглядати що“, але можна й чого: виглядала волі. 
(20) Форма: „якби була знала“ — давноминулий час, треба частіш її вживати; не кажіть: якби було знала (русизм). 
(21) Не вживайте говіркове: задусила, говоріть тільки: задушила.
(22) Жидова́, тому: жидовí, а не жи́дові. 
(23) Звичайно кажемо: чужина́, але часом: чужи́на. 
(24) Двоскладові прикметники на -кий завжди мають наголос на кінці: гірки́й, дзвінки́й, тяжки́й. 
(25) Не кажіть ме́не; при прийменниках: до ме́не, з ме́не, але: мене́ покидає, тут „мене́" об’єкт прямий. 
(26) Значення збірне, замість „москалі“. 
(27) Звичайно „шукати чого“; пор. у Шевченка: Вийшла русалонька матері шукати; Пішли шукати нової хати; Піду доленьки шукати. 
(28) Пишемо прислівники: тим разом, тим часом (не: тимчасом). 
(29) Кажемо: пере́друк, пере́бірка, пере́каз, пере́клад, пере́лік і т. ін.
(29а) Не кажіть спольська: кошулю. 
(30) Пишемо: знімати, знімки, а не: знимати, знимки. 
(31) Кажемо: недо́биток, недо́гляд, недо́гризок, недо́їдок, недо́курок, недо́лік, недо́людок, недо́росток, недо́уздок. 
(32) Надво́є, натро́є, наче́тверо.
(33) Це архаїчне слово, тепер панує „сховати“, пор. у Шевченка: Веселе сонечко ховалось в веселих хмарах весняних; пор. іще приказку ч. 49 у Номиса: Од людей сховаєшся, а од Бога ні. 
(34) Звичайно кажемо знайти, знайшли.






