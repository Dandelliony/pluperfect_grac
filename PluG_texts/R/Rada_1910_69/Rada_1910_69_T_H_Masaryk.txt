Т. Г. Масарик.
Відомий чешський вчений, політик і громадянський діяч, професор Т. Г. Масарик, 7 березіля святкував 60-ті роковини свого нарождення.
Цей ювилей шановного чешського вченого та діяча був великим культурним святом всієї поступової та демократичної Чехії, яка вважає Масарика за свого духовного та громадянського провідника. 
Наукова та громадянська праця шановного ювилянта, — хоча завжди мала й має народній характер, — ніколи не була вузько націоналістична, а тому завжди переходила по за межі його батьківщини. Адже не можна сказати про Т. Г. Масарика, що він лише чешський вчений чи громадянський діяч; навпаки — діяльність його завжди походила з загально-людських засад гуманізму. В цьому знаходиться й відгадка великого європейського впливу та значіння Масарикового, не лише яко визначного вченого, а заразом яко вельми помітного політика, публіциста та громадянського діяча.
Як відомо — наукова спеціяльність Масарика є філозофія та соціологія. Але Масарик ніколи не був вузьким спеціялістом, як от німецькі філозофи, які трактують філозофію спекулятивно та абстрактно, а тому завше, в кінці-кінців — потопають десь в нетрях метафізики. Масарик метафізиком ніколи не був; його філозофія оригінальна та самобутня —тим і відріжняється головно від останніх філозофичних систем, що в основі її лежить дійсність — реалізм.
В своїх гарних та цікавих викладах з практичної філозофії - Масарик здебільшого говорив про те, як мусить витворюватися індівідуалістичний світогляд кожного чоловіка, світогляд, котрий би складався з органичних засад, після яких мають жить не лише одиниці, а цілі народи. Тому в своїх викладах він так багато звертав уваги на такі речі, які на перший погляд здаються дуже „банальними", зовсім не маючими жадних відносин до наукової філозофії. 
Через це й сталося, що патентовані деякі вчені та філозофи —„забалотировали" Масарикову філозофію, як ненаукову, та й досі не можуть йому вибачити, що він виніс філозофію з храма науки на вулицю, що він, як політик та громадянський діяч, викладав свою практичну філозофію широкому загалу, працюючій масі робочого люду.
Хай сучасні схоластики-філозофи спорять про те, чи Масарик вчений філозоф, чи ні, — проте правда завжди буде на боці біографа Масарикового, д. Гербена, який каже, що головна заслуга Масарика в тому, що він зняв філозофію з хмар метафізики і поставив її на землю. Це не значить, ніби Масарик принизив філозофію. Він лише, як щирий та свідомий демократ, відкинув кастовий аристократизм науки та пішов до люду з факелом правди та світла. Масарик ніколи не нагинав цього факела до низького культурного рівня мас; навпаки, він завжди старався піднести самосвідомість цих мас до висоти цього факела правди та світла.
Розуміється, що цього зовсім вистачало, щоб бути викинутим з касти офіціяльних філозофів та вчених, які в найліпшім разі, можуть ще дещо написати про поступ та демократизм, але вже ніколи не вважають за потрібне придержуватися у дійсному життю своїх поступових та демократичних засад. 
Цеї нещирости нема у Масарикові, який що пише, то й старається перевести в життя.
Через те Масарик не міг стати кабінетним вченим та письменником. Він завжди був вельми енергичним громадянським діячем та політиком.
Але кokи Масарик є ворогом абстракційної, безпідставної метафізіки, то він у такій же мірі не признав ні містицизму, ні романтизму, спеціально у громадянському життю.
Цим поясняється суть масарикового світогляду, засади та метода його наукової, політичної й громадянської праці.
В чешському народньо-громадянському життю Масарик був основателем т. зв. реалізму; спочатку яко культурної течії, а потім політичного напрямку (чешська поступова партія від року 1905).
У чеському реалізмі власне найліпше видно головні засади та методи Масарика. Треба лиш порівняти те, що було в Чехії до реалистичної течії з працею реалистів, а передовсім самого Масарика, щоб добре зрозуміти значіння та великий вплив Масарика на розвиток чешського народу за останні 25 літ.
Надзвичайний історичний пієтизм та національний романтизм—це найвизначніші риси чешського громадянського життя 70 —80 років, а заразом і його хвороба. Історія, минуле —ста- для чехів якимсь палладіумом, куди звернуті були очі всіх, хто цікавився та керував чешськими народніми справами того часу. Природно, що таке анормальне засліплення минувшиною дуже недобре відзивалося на дійсному розвитку чешського народнього організму, бо наслідком цеї історичної гіпертрофії — наступила атрофія змислу та почуття дійсности; неправильно уявлялась перспектива дальнішого розвою.
До боротьби з цим анормальним історичним та національним романтизмом — виступа чешський реалізм. 
Початок цеї нової течії у громадянському житті чехів поклав професор Масарик. 
Він словом й друком, теоретичною працею та дуже енергичною особистою практичною діяльністю витворює постепенно дуже гармонійну, самостійну культурну, політичну та соціяльну програму генетичного розвою чешського народа. Він рівночасно піддає строгому аналізу та критиці — минуле й сучасність, асінтетично будує фундамент, та витворює програму раціональної й засадничої праці про будучність.
Про Масарикову працю можна власне сказати —бакуніновськими словами, що „духъ разрушающій єсть въ то же время духомъ созидающимъ".
В своїх працях Масарик переоцінив всі цінності, відкинув весь старий баласт традиції, романтизму, оскільки, розуміється, вони не мали рації у дійсному життю.
Всім старим поняттям та засадам — релігії моралі, патріотизму, національности, поступу і т. ин. він дав не лише нову форму, але й новий зміст. Та на цьому не край. Масарик злив всі ці поодинокі елементи в одну гармонійну цілість —в один цільний світогляд, що названо потім реалистичним.
Власне ця гармонійність та цільність теоретичного світогляду Масарика, це його безупинне змагання здійснити у реальному житті свої теоретичні погляди та засади, —все це разом найліпше характеризує шановного чешського ювилянта не тільки як вченого та громадянського діяча, але поперед усього як людину.
Розуміється, що в рямках газетної статі не можна розглянути діяльність професора Масарика зо всіх боків.
Тому я не пишу тут детально про його філозофичні та соціологичні погляди. Я коротко лише зазначаю, що він від початку своєї наукової праці став на ґрунті щиро поступовому та демократичному, так що з цього боку його можна охарактеризувати, як еволюційного соціалиста.
В своїй першій науковій праці — „Самовбійство, як масові появи сучасної культури “ він так яскраво зазначив свій демократизм, що праця ця в офіціальних наукових сферах узнана була за дуже червону.
Багато Масарик працював над справою релігійною. Религія стала навіть головною складовою частиною його філозофії. Масарик виступив проти сучасного загального атеїзму або вірніше релігійного індіферентізму, що на його думку, одною з головніших причин сучасного загального зневірря, апатії, та инших соціальних хвороб, як от самовбийства. На думку Масарика релігія так само еволюціонує, як і все инше.
Але Масарикова релігія не має нічого спільного з офіціяльною, церковною релігією. Навпаки, Масарик є одним з найенергичніших противників офіціальної віри та віри взагалі.
Те, що він називає, релігією — це можна назвати індивідуальним, критично витвореним світоглядом, кожної поодинокої людини. 
Масарик учить, що не треба вірити, а треба мислити. А мислючи про те —на віщо ми живемо, як живемо, що робимо та на що робимо, —ми відтак все більше та більше пізнаємо себе, витворюючи свій світогляд, свою релігію. А як в основі Масарикового світогляду лежить людскість, загал, то він хоче, щоб це пересвідчення одиниці не було егоїстичним, а суспільним, щоб в основі його лежав альтруїзм.. Коротко світогляд Масариків можна охарактеризувати, як гармонійне розвинення у кожної людини своїх індивідуалистичних та суспільних прикмет. Тому Масарикова етика заложенана солідарності співпрацьовництві всіх, а не на взаємній боротьбі.
Як я вже зазначав вище, Масарик завжди старався застосовувати свої теоретичні засади у практичному життю. Це причина того, що впродовж своєї всієї наукової та громадянської діяльности він не лише не мав жадного узнання за свою невтомну працю, але за його діяльність завжди ганьбили, переслідували та чимало разів навіть виключали з чешського народа.
Найдужче отруювали йому життя „патріоти" , так, як водиться —з „патріотичних “ причин. Масарика називали зрадником народа тому, що він кликав до свідомої, постійної праці для добра народу. А на думку офіціяльних патріотів для того, щоб бути патріотом, то треба лише говорити та писати патріотично. Масарика назвали „растлителем" молоді, казали, що він навчає безбожности, неморальности, самогубства. Це казали про того Масарика, що написав дуже гарну та цікаву студію проти самовбивства, що все своє життя бореться проти атеізму та релігійного індіферентізму, що заложив свій світогляд на глибоко гуманітарній етиці.
В 1906 році 308 ксьондзів обвинуватили Масарика перед судом за те, що він сіє серед молоді зерна безбожности та невірря.
Я вже не пишу про всю ту гидоту, якої уживано проти Масарика від відомого наукового спору, коли Масарика на завжди прокляли іменем Каїна за те, що науково доказав та помагав иншим чешським вченим довести фальсифікацію звісних чешських історичних Краледворського та Зеленогорського рукописів.
А що мусів він витерпіти в 1899 році, коли виступив у відомій справі Гільснера проти народнього забобону що до можливости рітуального вбивства серед жидів. Тоді всі, навіть його власний батько, були переконані, що він запродався за гроші євреям. А коли якийсь дурень назвав свого пса „Масариком", то багато чешських патріотів (!) визнало цю мерзенність за дуже гарний вчинок. Тоді під впливом чорносотенної агитації навіть студенти виступили проти Масарика.
Але він міцно стояв під своїм прапором — правди! Ніколи жодна реакція, жодне насилля не примусило його зректися своїх думок.
Масарикові професорові не краще було, як Масарикові політикові та громадянському діячеві. 18 літ мусів він бути надзвичайним професором замісць трьох. А це тільки через те, що зо всіх боків сипались до міністерства скарги та доноси на Масарика.
Чверть століття працював він сам, маючи дуже невелику горстку людей, що підтримувала його в цій боротьбі з народньою темрявою.
Треба мати багато енергії, багато сили волі та пересвідчення в певности та правдивости своєї справи, щоб витримати на своїй позиції. Масарик витримав. Праця Масарикова не пропала даремно. Вже він бачить перші її овочі. Святкування його ювилею було найкращим доказом того. Дуже цікавий життєпис Масариків. Він родився в бідній родині, в моравському містечку Годоніні. Хлопцем Масарик був дуже охочий до науки, тому батьки хотіли, щоб він став учителем. Масарик пройшов два класи реальної школи. Потім батьки віддали його учитися ремесла, бо гадали, що це практичніше. Масарик учився на слюсаря у Відні, але це йому не подобалося, і він відтіля втік додому. Тоді його віддали на науку до коваля. Він робив підкови та мав учитися на селянського ветеринара.
Напевне він би й був ковалем, коли б не один випадок. Колись він, як ковальський підмайстер, зустрів свого колишнього учителя з реальної школи. Цей дуже здивувався, як довідався, що Масарик у коваля в науці. Учитель пішов до Масарикових батьків та знову порадив їм скерувати сина на учительську дорогу. Після цього Масарик почав вчитися у гімназії, потім у віденському університеті, якого й скінчив по философичному факультету в 1876 році.
На ювилейному святі Масарик сам казав, що він ніколи не гадав стати професором, вченим, що взагалі він не може сказати, щоб на порозі свого самостійного життя він би знав, чим буде.
Правда, він мріяв якийсь час бути дипломатом, а для того ходив навіть на виклади до віденської акадедемії східних мов. Але з цього плану нічого не вийшло... 
В 1882 році Масарика запрошено надзвичайним професором до чешського університету, що власне повстав після розділення старого пражського університету на два самостійні —чешський та німецький. Через три роки він мав бути звичайним професором але, як я вже зазначив, „по независящимъ обстоятельствамъ" — дістав тітул звичайного професора лише через 18 літ. Масарика чимало разів запрошувано на професора до Німеччини та Америки. Але він лишився в Празі, де працював не тілько в університеті, але ще більше по за університетом, як політик та громадянський діяч. Значіння Масарика в науковому світі — загальновідоме; вплив та значіння його в культурному та громадянському житті чешського народа величезні і зараз ще не можна йому ціну скласти, бо Масарик ще працює та що далі, з більшою енергією.
Не прибільшуючи можна сказати, що в культурному та громадянському житті чехів за останні 25 літ не сталося нічого більш-менш важного у чому б не було ініціативи або співпрацьовництва Масарикового.
В історії чешського народа Масарик займе місце біля таких велетнів чешського духа, як Гус, Хельчицький, Коменський, Гавлічек.
Наприкінці ще хочу зазначити погляд Масарика на українську справу.
Коли рік тому у віденському парламенті була на черзі галицька справа, головним оборонцем її був професор Масарик. Його дуже цікава промова, як що не помиляюсь, вийшла в українському перекладі у Львові. В ній Масарик говорив про польсько українські відносини в Галичині. Тоді він зазначив, що справа українського народу не справа філології або етнографії, а політично-економичне питання. Він казав, що не одна самостійна література витворює народ, але насамперед політичні та господарські умови. Адже коли ці останні причиняються до зорганизовання окремої народньої одиниці, то проти того жодна філологія нічогісенько не вдіє. Тому на його думку, справу українську розвязує само життя, а не теорія. Тому в ній найбільше значіння мають політичне зорганізований українців, їх економична емансіпація, а не лінгвістичні ріжниці української мови. Ця промова у свій час викликала велике обурення в польських шовіністичних сферах, на думку яких професор Масарик занадто прихильно поставився до „гайдамаків", а поперед усього дуже нетактично зробив, що звів розмову на „локальну" галиційську справу.
Я не знаю, як можна коротко та влучно охарактеризувати професора Масарика. Мені здається, одним словом можна про нього сказати людина. Людина—не лише на ймення, а й на справжки. Людина, яка позбулася всіх атавістичних прикмет, що знизують нас з нашими зоологичними предками, людина гармонійно розвинута зо всіх боків. Натура цільна та щира; людина у якої за кожном словом наслідує вчинок. Натура, в якої дуже гармонійно скоординовані —„я“ індивидуальне з „я“ суспільним. Людина, яка прожила своє життя свідомо, показала другим, як треба жити. Дала нам методу життя. Масарик не догматик не авторитет, він жива сила у вічному руху та еволюції, яка на кождому кроці нагадує, що треба йти вперед! З Масариком можна не згоджуватися, в деяких справах можна сперечатися, мати протилежні погляди, але Масарика не можна не шанувати, як добру, честну, щиру людину. 
Прага 7—8 березіля 1910 р.
Н. В. sкі.