Недуги мови.
1. Ікання.
Тільки декотрі психічні функції виказують таку різноманітність недомог, та таку скалю їхньої натуги, як це бачимо в мові, де побіч цілковитої її відсутности, або т. зв. німоти, виступають іще такі: глухонімота, готентотизм, белькотання, гугнавість, вибухова мова, шепелявість і врешті найбільш поширене ікання найрізноріднішого ступеня. Обговоренням усіх цих мовних недуг займемося згодом, а отут предметом наших розважань буде ікання тому, що незнання причин його появи причинюється в великій мірі до масового поширення цієї недуги.
Донедавна думали, що ікання має свій корінь чи то в хворінні центральних шарів мозку, що обусловлюють всякі довільні рухи людини, чи то його причиною є неспівмірність розвитку функції думати й справности мовної апаратури, а головно голосових струн. Бо подібно, як кожний інший орган людського тіла, таксамо й мовні оруддя треба постійно вправляти й удосконалювати. Коли ж трапиться такий випадок, що розум людини розвивається, із-за чого її думання стає багате й щодо форми, й щодо змісту, а із-за певних причин ця людина позбавлена можливости досконалити в рівному ступені мову, що являється виявом цих гадок, тоді їх натиск зупиняє вільне діяння мовного механізму й людина заїкується. Згодом завважено одначе, що ікання, викликане хворіннями мозкових огнищ, рідке й звичайно виступає разом із умовою відсталістю. Те саме можна сказати про ікання, викликуване неспівмірністю в розвитку процесу думання й справности голосових струн. Зате далеко частіше треба шукати причин цієї недуги у психічному наставленні людини до світу й життя.
Дехто з психологів узалежнює психічний розвій дитини всеціло від її здібности наслідувати чинності інших. Але більшість дітей наслідує тільки те, що більш чи менш свідомо вважає для себе за корисне. Бувають одначе між ними й такі, що наслідують геть усе без розбору. І от, коли така всеціло сугестивна дитина стріне на своєму життєвому шляху ікайла, тоді обов'язково заразиться від нього цією недугою. Все ж таки немало дітей зачинає ікати самостійно, не зіткаючись із хворим на таку недугу й без жадних анатомічних змін у мозку чи нервах.
Майже кожна людина родиться зо схильністю підкреслювати своє я супроти живого й мертвого оточення. В психології ця схильність зветься інстинктом самозазначення чи самопотвердження. Людину, що їй недоставало б цього інстинкту, треба вважати психічно недужою. Але такий випадок-це небуденна поява, зате куди частіш подибуємо в житті звихнення цього інстинкту.
В дитинстві таке його звиродніння трапляється майже виключно на тлі відносин дитини до батьків, що під їх впливом стоїть тоді всеціло. Вони представляють для неї найвищий авторитет, з ними зв’язана вона тісно психічно й від них вповні узалежнена матеріяльно. Цей зв’язок і залежність обусловлюють всебічно її почування так, що кривду, нанесену батькам кимсь іззовні, відчуває не менш болюче, а може навіть помітніш, як свою власну. Але ці дитячі почування не розділені рівномірно між батьків. Психоаналіза подає, що мати для хлопців, а батько для дівчат, із-за певних причин психопохідної натури, що над ними годі тут розводитись, це предмет більшого чуттєвого зацікавлення, а в зв'язку з тим також вагається ступінь відчуття заподіяної їм кривди. Ця нерівновага симпатичного наставлення дає у висліді таке, що в хвилинах незгоди між батьками дитина стає без застережень по боці того, кого більше любить. А що не має досить сили, щоб помогти йому й пімститись за його кривду на противній стороні, що в очах дитини буває все кривдячою без огляду на фактичний стан справи, зачинає ікати. Таке ікання-це підсвідоме оправдання дитиною її пасивносте в спорі між батьками, або й протест проти того, що для неї прикре.
А на доказ правдивости цих тез подають факт, що більш як 70% ікайлів-це хлопці. Причина тут те, що в родинних незгодинах звичайно кривдячим буває батько, а саме хлопці держать, як вже згадано, сторону матері. А те, що не чуже ікання також деяким дівчатам, поясняють так, що тут маємо випадок
покривдження батька, або він тільки видається донечці жертвою, або дане дівча із-за певних причин, приміром надто разячого невідповідного поведения батька, схиляється почуванням на бік матері.

