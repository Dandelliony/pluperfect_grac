Історія української літературної мови.
Пам’ятки літературної мови на землях українських XI-го віку.
На землях українських письмо знане було ще до діяльности Костянтина й Методія в IX віці, про що виразно свідчить хоча б уже той факт, що Костянтин, перебуваючи року 850-го в Херсоні, знайшов там „руські“ переклади. На жаль, ані одна пам’ятка стародавнього письма нашого з-перед ХІ-го віку не дійшла до нас, -маємо пам’ятки тільки починаючи з середини ХІ-го віку. Встановити місце напису пам'ятки-справа дуже не легка, але тепер наука подала вже багато таких ознак, що характеризують не тільки пам’ятки східнослов’янські, але й південні серед них, цебто наші українські. Пам’яток українського письма XI-го віку дуже багато, на жаль тільки, їх мало досліджено з українського погляду; російська наука всіма силами перетягує ці пам’ятки на свій бік, а українські вчені не тільки не боронять цих пам’яток, але часом і зрікаються їх.
Усі ці пам'ятки ХІ-го віку, особливо пам'ятки богослужбового вжитку, писані розкішним великим т. зв. уставним письмом. Кожна з цих пам'яток має не мало таких мовних ознак, що вказують на їх східнослов’янське походження; на жаль, ознак чисто українських звичайно не багато бо всі ці наші пам’ятки-докладні відписи з болгарських оригіналів, а місцеві риси виявляються тільки в „помилках" автора.
Далі коротко розповідаю про всі наші пам'ятки ХІ-го віку, подаючи про них тільки найважніші відомості; докладно про ці пам'ятки писав я в вище зазначеній своїй монографії
1.Остромирова Євангелія 1056-1057 року назву свою одержала від родича київського князя Ізяслава,-Остромира, що на той час був за посадника у Новгороді Великому.
Велика цінність цієї пам'ятки насамперед у тім, що вона датована. Це єдина поміж усіма іншими давнішими пам'ятка, що має т. зв. книжковий літопис. А саме, на останнім 294 листі Євангелії дрібним письмом писар записав, що він ---. Сам Ізяслав правив у Київі, а Остромира післав до Новгорода.---, цебто Євангелію писав він 6 місяців і 22 дні.
Декільки віків перебувала наша пам'ятка в Новгороді, куди завіз її Остромир, у Софійській катедрі, про що говорить і приписка XVI в. на 1-м листі рукопису:---. Пізніше, але коли саме й як-докладно того не знаємо, Остромирова Євангелія перейшла до Москви й зберегалася там у ризниці Воскресенської двірцевої церкви. З наказу царя Петра І ОЄ відіслали 13 листопада 1720 року до Петрограду, до царського двірця. За Катерини II цінна ця Євангелія валялася в її гардеробі, де її знайшов по смерті цариці Я. Дружинин. Дорогоцінну пам'ятку Дружинин р. 1806-го віддав Олександрові І, а той наказав зберігати її в Петроградській Публичній Бібліотеці (тепер Державна Публична Бібліотека).
І з того часу ОЄ стала приступна для наукових дослідів.
ОЄ-це Євангелія-апракос, цебто текст подається за порядком церковних читань, від Великодня зачинаючи. Писана вона великим на 6-7 mm високим розкішним уставним письмом; можливо, що письмо ОЄ передає графічні манери доби ще царя болгарського Семена. Рукопис має 294 листи великого розміру, 36X29 cm, -це найбільший розмір серед усіх пам'яток XI-го віку; писано в два стовпці, по 18 рядків на сторінці. В середині книжки на 3 листках уміщено мініятюри євангелистів Івана, Луки, Марка, а два листи лишено порожні, тому писаних листів 289. Заставки та ініціяли покрито золотом або фарбами-зеленою, блакитною, червоною й білою. Азбука ОЄ складається аж із 46 буков. В деяких місцях пергамен такий тонкий, що написане просвічується на другий бік.
Оригінал у діякона Григорія для листів 25-294 був болгарський (а для л. л. 2-24-свій), але він не по-рабському списував з нього. Як догадується Н.Наринський, у той час Євангелію звичайно напівспівали, співали з місцевою церковною вимовою, а тому Григорій і вніс до свого відпису живі ознаки східнослов’янської мови, напр. заміну ж (юса великого) через---. Цю гіпотезу Каринського можна прийняти хіба до певної міри, бо ж лишається не вияснене, чому, скажімо, діякон Григорій, при живій вимові, не писав и замість---.
ОЄ донедавна рахували за найстаршу новгородську пам'ятку, а діякона Григорія-новгородцем. Основою для такого твердження звичайно служать дописки на полях ОЄ, що з них знати новгородські ознаки; так, напр., на листі 11 знаходимо дописку:---, а міна ц та ч-це ознака новгородського говору. Російський професор, Н. Волков, р. 1897-го зайнявся питанням про походження діякона Григорія і прийшов до висновку, що він був киянин, і що ОЄ написана в Києві, цебто, що ця пам'ятка-київського походження. Волков перевірив дописку „---" з оригіналу й переконався, що її написано значно пізніше, десь XIII-XIV віку, написав якийсь новгородський священик, а сам напис зроблено по підчищеному. Усі давні дійсно новгородські пам'ятки мають характерну ознаку новгородської мови,-поплутання ц, та ч, тоді як в ОЄ ні в його тексті, ні в кінцевім книжковім літопису нема ані однієї новгородської риси, а це виразно говорить про те, що ОЄ це пам'ятка не новгородська.
Григорій був, певне, діяконом при домовій княжій церкві в Києві, і тут написав Євангелію з доручення Остромира. Письменність у Новгороді почалася пізніш, як у Києві, і тому на перших порах книжки для Новгорода звичайно доставлялися з Києва. Та й новгородське письмо ХІ-го віку, поскільки ми його знаємо, не похоже на письмо ОЄ,-воно не таке величне й не таке читке. Тільки з ХІІІ-го віку появляються в Новгороді писарі, що пишуть уже великим читким уставом.
Думка Н. Волкова про київське походження ОЄ вже прийнялася в науковій літературі; один із найкращих російських славістів, акад. Ол. Соболевський пише про ОЄ, що вона „написана, ---“. Через це твердження нашої „Загальн. Української Енцикльопедії" II 955 про новгородське походження цієї пам'ятки треба вважати більш як дивним

