Мовний порадник 
3.Наш правопис академічний, а не більшовицький.
Серед нашого широкого громадянства дуже часто так зв. Академічний правопис звуть “більшовицьким”. Це в ґрунті своїм неправдиве твердження, а до того дуже нам шкідливе, бо стоїть перешкодою до бодай правописного об’єднання українського народу. Щоб громадянство знало правду, подаємо тут коротесеньку історію нового нашого правопису. Перший Міністер Освіти за часів Центральної Ради, Іван Стешенко доручив був року 1917-го проф. Іванові Огієнкові скласти правила українського правопису й написати відповідну граматику для середніх шкіл. Незабаром по тому Іван Стешенко був забитий, і справа правопису перейшла до наступного Міністра Освіти М. Василенка. Він також справу правопису передав до рук проф. І. Огієнка. Весною 1918-го року скликана була велика комісія з найвидатніших українських учених і педагогів, і цій комісії проф. І. Огієнко подав на розгляд свої тоді складені „Правила українського правопису“. Комісія складалася щось із 30-ти членів, між ними були: Проф. А. Кримський (приїхав пізніше), Проф. Є. Тимченко, Проф. Н. Грунський, Ол. Курилова, Гр. Голоскевич і багато інших. Головував у комісії проф. І. Огієнко. Комісія багато раз збиралася й ґрунтовно обговорювала кожне правописне правило. На жаль, події пішли так, що вироблений правопис оголошений не був. В січні р. 1919-го Міністер Освіти проф. Іван Огієнко скликав стислу комісію для остаточного зредагування вироблених правил правопису, і незабаром Правила ці вийшли за підписом наших філологів, -Акад. А. Кримського, Проф. Є. Тимченка та Проф. І. Огієнка. Міністер Освіти 17 січня 1919 року ухвалив ці правила для обов’язкового вжитку по цілій Україні, і з того часу вони виходили в десятках видань і сотнях тисяч примірників. Оце й є основа академічного правопису. Ці правописні правила затвердили той правопис, що панував в Україні з 1905 року. Подавали вони правопис своїх і чужих слів.
Всеукраїнська Акад. Наук докладно переглянула ці „Правила українського правопису“, затвердила їх їз малими доповненнями й видала їх уже від свого імені. Так повстав т. зв. академічний правопис. Народній Комісаріат Освіти затвердив його в 1921 р.
Але цей правопис був короткий, а життя вимагало докладнішого, тому Академія Наук та Народній Комісаріят Освіти взялися знову за цю справу. Доручили скласти правопис професорам: А. Кримському, В. Ганцову й О. Синявському. Підготовні праці довго тяглися, в них брали участь усі наші мовознавці й видатніші письменники (навіть С. Єфремів) та педагоги. Нарешті в травні 1927 р. до Харкова скликали велику конференцію з понад 50 вчених, і вона затвердила правопис; на цій конференції були: Гір. Бузук, Пр. Булахівський, О. Вишня, В. Ганцов, М. Гладкий, Г. Голоскевич, Пр. Грунський, В. Дем’янчук, М. Иогансен, Акад. А. Кримський, К. Німчинов, Пр. Плевако, Іл. Свєнціцкий, Пр. О. Синявський, Пр. В. Сімович, Акад. К. Студинський, Проф. М. Сулима, Пр. Є. Тимченко, В. Ярошенко й ін.,- усе це видатні мовознавці й вони відповідають за ухвалений правопис. Народній Комісар Освіти цей правопис затвердив 6 вересня 1928 р., Українська Академія Наук прийняла його 31 березня 1929 р., Наукове Товариство ім. Шевченка у Львові 29 травня 1929 року приєдналося до цієї ухвали.
На жаль, Харківська Правописна Конференція 1927 р. переступила доручене їй завдання: їй наказано покласти в основу своєї праці академічний правопис, а Конференція в деяких правилах відступила від нього, напр. Конференція прийняла-як компроміс для Галичини-дуже тяжкі правила про писання г і ґ та л і ль, тоді як Академія Наук постановила була писати тільки г і л. Проти цього порушення академічних правил, як і треба було сподіватися, пішли всякі протести, головно педагогів, і оце аж 1933-го року в нових правилах викинули неприродні постанови про ґ і ль і вернулись до попередньої постанови Академії Наук-у чужих словах писати тільки г і л (виключаючи слів, уже загально прийнятих, напр. ґанок, лямпа й т. ін.).
Ця коротенька історія нашого правопису ясно показує, як неправдиво звати його „більшовицьким“. Велику шкоду нашому правописному (а тим самим-і культурному) об'єднанню роблять усі ті, що свідомо чи несвідомо ширять казки про „більшовицький“ правопис.
Ще дві слові про апострофа. Новий український правопис іще з 1905 р. послідовно вживає апострофа: п’ять, бур’ян і т. ін.; за нового часу закріпив його в писанні наш великий письменник, редактор відомого Словника Борис Грінченко. Всі українські правописи, серед них усі академічні (коли Академія Наук працювала зовсім вільно) вимагають писати з апострофом. Ціла наддніпрянська Україна від 1905 р. писала й пише тільки з апострофом. Ось через це звати апострофа „більшовицькою видумкою“-це прикре непорозуміння, що свідчить тільки про мале знання східньоукраїнської культури.
Усе вище подане свідчить нам, що: 1) новий правопис ув основі своїй повстав іще за уряду Української Республіки, 2) в головній основі своїй-це т. зв. „кулішівка“ й „грінченківка“, цебто панівний тоді в Україні правопис, 3) Академія Наук, без жадних сторонніх впливів, затвердила й доповнила цей правопис, і 4) Писання з апострофом і писання „філологія“ (а не фільольоґія) остаточно запанували в східноукраїнськім правопису ще з 1905 р., і саме таке писання кілька раз затверджувала наша Академія Наук без жадного стороннього впливу.
4. Збіжжя, а не: збіжа.
Робітники пера сьогодні пишуть звичайно збіжжя, як і треба, а ось „Діло“ увесь час пише збіжа. Форма збіжа неправильна й непослідовна для „Діла“, бо воно ж пише роздоріжжя, Запоріжжя й т. ін., чому ж тоді збіжа? Походження цього слова вказує ясно, що треба писати тільки збіжжя. Вдавнину було слово----сбожїє (рідке в пам’ятках), сьбсжьство, сьбожьнь-в значенні divinus, devotus. На початку сбожїє визначало „маєток“ взагалі, те, що Бог подав людині; а що в нас, слов’ян, цей маєток найчастіше був у хлібі, те що родить на полі, то давно вже сбожхє стало визначати головно хліба, хоч у мові чеській zboźi-маєток і тепер. Крім цього, сбожїє було й те, що приносилось Богові в жертву, у нас знову таки хліба, збіжжя. Стародавня форма сбожїє рано перейшла в нас у збожіє, а це правильно дало в нас збожже-збіжже-збіжжя, говірково: збо-же-збожа-збіже-збіжє-збіжя-збіжа. Таким чином той сам процес, що з житїе зробив у нас життя, з форми збожїє мусів зробити збіжжя, а тому, хто пише життя, той мусить писати збіжжя; і навпаки,-хто пише збіжа (як „Діло“), мусить писати житя, Запоріжа, насіня й т. ін. Уже в Пересопницькій Євангелії 1556 р. Лука зач. 22 читаємо: ишол чщез збожа, а в Учительній Євангелії, Київ, 1637 р. ст. 91 говіркове: з збожа. Усі подані форми й цитати, між іншим, збивають неправдиве твердження A. Brückner’a (Słownik etymologiczny, ст. 647), ніби українці своє збіжжя від поляків запозичили.-Таким чином форма збіжа, що її вживає „Діло“, непослідовна й неправильна,-треба писати тільки збіжжя. Кажу форма й неправильна, бо ж тут, щоб повстав і, мусить бути склад закритий: збіж-жя, а в відкритому складі буває о: збо-жа; див. моє „Рідне Писання“ І § 16 і 99. Хто хоче бути послідовним, мусить писати збіжжя, або вже збожа-збоже. Не забуваймо ще й того, що ці слова з давні-їє в наших говірках мають дуже багато найрізніших форм, для мови ж літературної вистачить і одної, але послідовної й правильної,-це й буде збіжжя.

