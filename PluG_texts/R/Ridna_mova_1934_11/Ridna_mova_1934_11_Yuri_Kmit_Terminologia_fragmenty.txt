Термінологія ткацького приладдя.
Степан Павлюх, син Антона, інтелігентний господар із Хащова, Турчанського повіту, передав товариству „Бойківщина" в Самборі свого Словничка, а Управа позичила його мені, щоб використати. В Словничку подано складові частини кросен, але подано загально, без пояснень і без наголосів. Я звернувся до записувача з проханням зазначити акценти на словах та по змозі подати рисунки ткацького приладдя. С. Павлюх уволив моїй волі й прислав не тільки потрібні рисунки, але додав ще й другого Словничка, за що на цьому місці складаю йому сердечну подяку.
1.Терлиця ламанка з одним мечиком, а в ній: лапка, вилички, мечик.
2.Терлиця висікачка з двома мечиками, а в ній: мечики, вилички, лапка.
3.Віявкй, а в них: віявка, ключки, триніг, полуйка (пряджа).
4.Потак, а в нім: валок, корба, плудиць (на нього накладають ціву), ціва порожна, ціва повна, навита, чопок порожний, потак малий, повна й порожна цівка, чопок з цівкою, плудиць.
5.Кросна(прості): „воротило з пряджев основов“, ціпки, основа, припущ’альниця, ґадж’ала, ґулеґи (gułegy), збоєчі, ничільниці, набиля, запірки, полотно, лавка, лапки, стопки.
6.Воротило з „основов“, ґадж’ала, ґулеґи (gułegy), ничільниці „єдна і друга“, стегна, кобивки (нитки, що з них зложені оба стегна ничільниці), лапки, ціпки, головка.
7.Набиля з бердом: надгорлиця (горішна), підгорлиця (долішна), бердо, снози.
8.Бердо: калинка, трости.
9.Навивальниця: збоєчі, рибки, друґ, основа, воротило. Через збоєчі пересувається основа (прядж’а) і звивається на воротило, що обертається друґом, а рибки, що через них проходить пасмами прядж’а, служать до реґульовання (рівного навивання на воротило).
10.Снувальниця: драбинка (кро-сонце) разом із 16 цятьма цівами, снувальниця, стопки, пасемник, рибка.

