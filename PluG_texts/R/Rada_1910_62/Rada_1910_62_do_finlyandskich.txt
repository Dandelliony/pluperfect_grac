До финляндських справ.
Справа фінляндської автономії, що стала на чергу дня останніми часами й викликала до себе загальну цікавість хоч і з неоднакових мотивів, наближається видимо до краю. Питання про неї внесено на розгляд Державних Думи та Ради, а знаючи, як більшість там ставиться до „инородчеських" справ, не важко вгадати й те, який кінець спіткає цю симпатичну сторону на де-який час. Правда, і финляндський сейм мав подати ще свою думку про законопроект, але вона рішучої сили не матиме і не спинить тих заходів, які поставила ще відома російсько-финська комісія з д. Дейтрихом на чолі. Моральна сила тієї думки певне буде велика, але хто тепер з моральною силою в політиці рахується...
В цих нових (власне поновлених) заходах проти финляндської автономности найдужче вражає одна риса: кому і на віщо здались вони і яка користь буде державі, що культурну сторону повернуть на нижчу стадію розвитку? Що це питання справді не порішено навіть у „патріотичних" російських сферах, показують голоси таких „патентованих патріотів", як кн. Мещерський або д. Шарапов; навіть вони не розуміють, за що власне спіткала Финляндію її теперішня доля й яку мету мають заходи проти автономії, що зовсім не стояла на заваді цілій Росії. Правда, ця автономія раз-у-раз була сіллю в оці величезній більшості впливових „истинно-русскихъ" людей і вони завзялись її знищити. Бажання їхні тепер ніби справдились —не знати тільки, чи твердо і чи надовго. В усякому разі маленька Финляндія вже не раз доводила, що вона розуміє вагу своїх установ, а з таким розумінням можна спокійно дивитися в майбутність.
