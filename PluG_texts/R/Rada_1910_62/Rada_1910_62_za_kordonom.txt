За кордоном. Аграрний рух у Греції.
Берлінським газетам пишуть із Атен, що аграрний рух у Фесалії не вгаває. В де яких місцевостях цього краю рух проходить спокійно, в цілком легальних формах, подекуди ж відбуваються дуже великі розрухи. Наприклад, у Кордиці трьохтисячна юрба селян зупиняла поїзди, грабувала багажні вагони, побивала машинистів то-що. Правительство послало туди військо, а премьєр Драгуміс заявив, що яке б не було сумне становище селян, а проте уряд нічого для поліпшення того становища зробити не може, бо немає для того ніяких коштів. Фесалійські депутати хотять внести до парламенту законопроект, щоб земельне питання в Фесалії було розв’язано способом примусовим. Ті депутати обчислили, що для додаткового наділення всіх Фесалійських хліборобів досить буде примусово одібрати у поміщиків 70 —80 тисяч гектарів (гектар = приблизно 9/10 десятини) землі й заплатити їм за це коло 10 милійонів карбованців.
 Але поки цей проект ще буде внесено й ухвалено, селяне вже сами дають собі раду. Скількох поміщиків Фесалійські селяне вже повиганяли з їх маєтків і сами почали там хазяювати, та прийшли жандарми й вигнали селян. А під Ларісою дійшло вже й до пролиття крови. Там юрба селян хотіла зупинити поїзд, але в поїзді було сховане військо, яке й почало стріляти в селян. Убито п'ять і поранено 15 душ селян. Тоді зібралась ще більша юрба селян і пішла в Ларісу, щоб там помститись за смерть убитих. Проти селян вислано кавалерію, яка й розігнала юрбу, причім, одначе, поранено двох офіцерів, За прикладом Фесалійських селян пішли й селяне инших країн Греції. Так цими днями в парламент надійшла заява Марафонських селян, що коли їм не роздадуть поміщицьких земель, то вони візьмуться до способу Фесалійців. Хоча Драгуміс і де-які члени парламенту силкуються умовити селян, що своїми бажаннями вони ламають закон і зазіхають на приватну власність, одначе, селяне ніскільки не зважають на це й провадять своєї. ,,Аграрний" настрій з кожним днем охоплює все нові й нові верстви грецького селянства.
