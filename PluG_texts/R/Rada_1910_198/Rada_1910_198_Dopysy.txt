ДОПИСИ.
(Од власн. кореспондентів).
М. КАМ'ЯНКА, чигиринського повіту (на Київщині). Назад. Ось вже з рік, як тутешній поміщик п. Давидов—одвів для торгу скотиною в ярмаркові дні кілька десятин своєї землі за містечком, де й ставала останніми часами торговиця. Чистіше після цього стало по наших вулицях і всі раділи. Аж ось раптом пішла чутка, що торговицю ту знову повернуть у містечко, поміж хати, і знов прийдеться переживати „пахучі" дні. Кажуть, ніби сталося це через те, що губ. правління не дозволило П. Давидову зайняти під будови ту площу в містечку, що визволилася була з під торговиці. Під цей рясний на всякі епідемії час —та і взагалі—було б дуже сумно, як би непорозуміння це не було усунуте й діло порішено не на користь становищу нашого містечка. НАДДНІСТРЯНЩИНА. Фрукти й огородина. Не зважаючи на чималий урожай і дешеві ціни, наші наддністрянські фруктові ринки функціонують дуже мляво. Ранні сорти груш, яблук і слив мало придатні для сушки, або продаються за безцінь або зовсім пропадають. Погода стоїть вохка, туманна, через яку не можна сушити фруктів на дворі. Парових сушилок у наших дрібних садівників зовсім немає. Через це все, ціни упали до того, що груші і яблука добрих сортів продаються по 40 —50 коп. за пуд., а на нижчі селянські сорти зовсім нема попиту. Сливи ще дешевші: звичайна чорна по 30 —35 коп. за пуд., а біла, перерідок ренклодів, трохи дорожче, по 60 —70 коп. З'явився вже в продажі і виноград ранніх сортів, але він якийсь водяний і несолодкий: продається він по 1,80 —2 карб. за пуд. Огороди й баштани дуже гарні, але попит на огородину малий. Добре платять тільки за ранню капусту —до 6 карб. за сотню, а за дрібну 3,50—4 карб. Добре уродило сього року цибулі; попит на неї також добрий — дають до 80 коп. за пуд вибраної й 50—60 коп. за звичайну. Культура цибулі в нашій місцевости з кожним роком розвивається, й сього року навіть у селян зустрічається по пів-десятини й навіть по цілій десятині посадок цибулі; особливо багато її трохи дальше на південь, коло Одеси, де зустрічаються цілі десятки десятин суцільних посадок. Сього року подекуди її поназбірають до 500 пудів з десятини. Ранні кавуни дуже великі, але в них багато води. Продаються вони по 4—5 карб. за сотню. Динь також багато, але попит на них малий: вони йдуть по 3—6 карб, за сотню. Огірки ранні місцями продавались по 3 копійки за сотню. С. МАЛА-ПЕРЕЩЕПИНА, костянтиноградського повіту (на Полтавщині). Потребительство. Наша потребительська крамниця ледве животіє, виносячи що-річно чималий дефіціт. Врешті фундатори потребительського товариства ні до чого иншого не додумалися, як, проторгувавши ще рік, закрити крамницю. Отаким соромом мають закінчитись у нас перші заходи до кооперації. Сталося це через те, що на чолі товариства не було ні однісенької душі, котра б щиро відносилась до діла, дарма, що членами крамниці чимало було інтелігентних людей. З поміж керовничих крамниці найшлися навіть такі, що пробували зробити собі з неї комерцію. Бачучи це „обачніші" члени, позабіравши краму на свої паї, зовсім відсахнулися від крамниці. С. УСПЕНКА (на Кубані). Водопровод. Де-які села по-над шумливою р. Кубанню з її крутими, неприступними берегами не мають доброго шляху до річки особливо в осени. Так і в нашій Успенці. Вода ж по колодязях гірка солона. Ні пити, ні поливати нею городину неможна. І от де-хто з освіченних громадян щоб запобігти лихові, думають зробити в селі водопровод. Чималу користь в цьому бачив й шановний діяч, предсідатель позичков. т-ва Оп. Теленний. Добувши приговор на це, хотів він збудувать водопровод на кооперативних підвалинах. Та на жаль д. Теленний помер від холєри, і гарне бажане діло в загоні через те тілько, що не знаходиться енергійних діячів.
