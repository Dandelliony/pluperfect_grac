Робітничі розрухи в Еспанії.
Найбільшого напруження досягли робітничі розрухи в Сарагосі. Збірка з 5 —6 тисяч робітників оповістила загальну забастовку й пішла закривати фабрики, майстерні й крамниці. Трамваї ходять по місту під охороною поліції. Пекарні й мясні крамниці торгують під охороною війська. Робітники вимагають, щоб з Більбао негайно було виведено військо. Одначе, серйозних розрухів поки що не було. Барселона не йде за прикладом Сарагоси. Найлівіші місцеві газети радять робітникам не захоплюватись забастовкою, бо найперше вона пошкодить їм самим. У Барселоні бастує всього 750 робітників. У самім Більбао становище все кращає. Портові робітники й грузчики постановили припинити забастовку більшістю 16 проти 15 голосів комітету. Каналєхас висловив співробітникові «Матін’а» таку думку про конфлікт у Більбао: „На жандарів були напади, в них кидали камінням. Я бачив, що ось-ось настане момент, коли жандарі кинуться на робітників, а цього я не хотів допустити, тому й оповіщено було стан облоги. Уряд зробив усе можливе, щоб ліквідувати розрухи. Представники «народнього дому» в Мадриді прийшли до мене од партії соціалістів, прохаючи зменшити робочий день у копальнях особливим декретом, якого парламент мав затвердити згодом. Чи міг я це зробити? Цього не зробив би ні один уряд ні в одній країні. Це виходило б, що уряд сам бере собі диктаторські права, а це неможливо. Після того можна було б також декретом збільшити зарібну плату, заборонити поштучну працю, — словом розвязати всі домагання робітників. Цього не може бути. Це означало б, що кожен робітник, посварившись з своїм хазяїном, має право вимагати, щоб і всі инші посварились з своїми патронами. А забастовщики в Більбао саме цього й домагалися».

