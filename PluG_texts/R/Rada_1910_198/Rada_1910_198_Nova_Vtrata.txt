Нова втрата.
Нова втрата, знов свіжа могила прибавилась до насипаних попереду на кладовищі нашого національного життя. Зійшла з кругу світа великонадійна молода сила, для якої ще так багато випадало працювати на користь рідного народу. Немов якийсь фатум навис над українством. Найбільша скрута у нас на працьовників —і от один по одному сходять вони з поля праці, лишаючи його ще менш людним, ще більш спустошеним. В данному разі тим більший жаль пориває за душу, що перервалось молоде життя, для якого все ще, здавалось, було там, у майбутности, яке тільки починалося на добро свого краю. З такою силою й таким завзяттям багато ще можна було зробити. Можна було, та... Звичайно проти законів физичної смерти змагатись не сила наша. Але треба звернути увагу на якусь фатальну закономірність, з якою недуга і смерть вихватують з наших рядів що-найкращі сили і здебільшого тоді, коли вони не встигли ще розгорнутись у-повні й зробити все, що могли б. Єсть, очевидно, якісь загальні причини, що впливають на це, що витворюють цю страшну закономірність, одбіраючи з нас ту невідплатну подать кращими синами рідного краю. Один випадок тут нічого не зробив би і на його, певна річ, нічого нарікати. Причини ці лежать мабуть у становищі нашої національної справи і в тих її прикметах, з якими вона здавна стоїть перед нами. Широке поле українства, неоглядний простір перед нами, всюду треба робітників та й ще робітників, щоб не занесли те поле супротивні течії намулом. А робітників мало —до болю, до відчаю мало стає до праці на цьому полі. Громадянство наше не звикло ще брати живу діяльну участь в національно-громадському житті і вся робота цілою вагою своєю спадає на окремих одиниць, яких доля чи натура поставили коло самого діла. І вони, одиниці ті, перериваються на роботі, знесилюються й падають жертвами національного лихоліття, і ми тільки тоді помічаємо це, коли зненацька прибавиться нова домовина, коли нова могила виросте на нашому національному кладовищі, коли нове ім'я впишеться до наших національних святців. До того ж оту надсильну роботу приймаємо ми як повинність — повинність одиниць працювати й за себе, й за инших. Нема у нас ще доцільного, систематичного поділу праці, нема планомірного економизування її. І через те тільки й можливо, що тоді як загал громадянства слабенько реагує собі (та чи й реагує?) на всі події нашого життя й стоїть осторонь од роботи—окремі одиниці знемагають і падають під вагою всякої праці, яку мусять робити, не перебіраючи, бо инакше зроблено її не буде, бо инакше не знайдеться до неї охочих. Чи треба було, скажемо, небіжчикові Доманицькому сушити себе над коректою, над тисячами всяких инших дрібниць, коли він міг робити далеко користніше діло? І одначе він мусів —бо на ті дрібниці не знаходилось робітників... Ось де трагедія нашого теперішнього життя, ось де вина всіх нас за те, що ростуть безупинно серед нас могили й побільшується замітно тільки кладовище наше. Час би вже нам зрозуміти це й направити сили наші не на збільшення кладовища цвітом українства, а на краще зужитковання нашої сили. Тільки жива участь усього громадянства українського в наших справах може стати за життьовий елексир і для тих робітників, які тепер один по одному звалюються під вагою безупинної праці й непідсильної роботи.
