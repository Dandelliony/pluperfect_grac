ХАМ
Еліза Ожешкова. Переклад з польського М. і З. Л. Дитина небагато випила чаю, не схотіла більше. Франка допила те, що лишилося і з'їла шматочок хліба. — Ще хочеш?— спитав Павло. Не хочу, — несміливо, тремтячим голосом одрікла Франка. — Дитина спати хоче, — додала вона. Справді дитина похилила голову на груди матері і заплющила очі. Франка сиділа нерухома, дивлячись очима, повними сліз, на край стола. Павло довго мовчав, а потім устав і промовив: — Ну, іди спати. Ось тут, на постелі, лягай з дитиною, а я ляжу собі на лаві. Франка встала, з дитиною на руках і поступивши на середину хати, станула перед Павлом. — Чого хочеш?— спитав він прикрим голосом. Мовчки взяла вона його руки і поцілувала; він вихопив руку і повернувся до стіни. Ну, лягай спати... лягай спати... Бог з тобою, — промовив він трохи добріше. Він погасив огонь у печі, а потім і лямпу і в хаті стало зовсім темно. Франка роздяглася поночі і вклалася з дитиною на постелі. А Павло ще довго перевертався на твердій лавці, зітхав тяжко і шепотів молитви. Мучилася душа його, бо змагалися в ній ріжні почуття. З'явилася під його стріху та дитина несподівана й непрошена, як прилітають ті горобці або прибігають миші і тяжким болем вразила його серце. Нічого нового та дитина йому не сказала, бо й сам він знав добре і без неї, на яку стежку пішла Франка. Але то був живий, наочний доказ того давно відомого гріха і тяжко вразив він серце, мов гострим ножем ростроюдив стару, незагоєну рану. І доказ той раз у-раз, що-дня, що-хвилини буде нагадувати йому про те лихо, не дасть ні на хвилину забути його, задурити себе. І за тої довгої темної осінньої ночі здавалося Павлові, що янголи й чорти шарпають його намучену душу і тягнуть її, всякий до себе. Милосердя і радість з одного боку, лютий гнів і одчай з другого обіймали його душу. І він так стискав свої руки, що аж хрустіло у хаті, і зітхав тяжко і молився... Що робити? Чи вранці, як день настане, дати їй грошей, хоч би всі віддати, що є в хаті і сказати їй, щоб ішла собі з своїм байстрям пріч з очей, у світ, на погибель? На погибель! А присягав же він перед Богом і перед самим собою, що вирятує її з погибелі... Вона ж тепер прийшла до його по той рятунок; може як-раз тепер прийшла на неї така пора, що хоче вона зріктися чорта, покаятися і на чесний шлях вийти? Де там! Нема надії! Де ж то бувало, щоб п'яниця горілки зрікся? А вона, хоч і не п'є горілки, а ще гірша за найгіршого п'яницю. А надто ще те байстря до хати прийняти, її гріх, а свій сором людям на глум та на сміх виставляти! То ж почнуть люде на все село реготати і кепкувати, що він лакейську дитину годує. Ганьба та сором! А серце з жалю трохи не розірветься! — Не хочу! —з одчаєм шепотів він.— Не хочу ні за-що! А як вигнати її тепер з хати, вона не вернеться вже ніколи він її не побачить, не подивиться у ті карі очі, не погладить тих кучерів її чорних, веселого сміху її не почує, І знов простогнав він: — Не можу! Боже мій, Боже! Сили не маю, не можу ніяк! І знов молився він: — Боже Милостивий! Навчи мене, що маю робити! Одначе як почало на день благословлятися і в хаті засіріло світло, Павло спав. Спав він одягнений, як був, тільки роззув чоботи і скинув свитку, згорнувши її під голову. Як тільки почало світати, він прокинувся і зараз пригадав собі все, що було вчора. Він сів на лаві, підпер голову рукою і задивився на постіль, що стояла навпроти його під стіною. Франка, також на пів роздягнена, спала твердим сном. Знати було, що перед сном вона ще довго плакала, бо подушка коло лиця її була мокра; чорні кучері її закривали частину обличчя. Через тонку сорочку стреміли її худі, кістляві плечі. Спідниця й сорочка її були брудні, обшарпані. Ввесь вигляд її був дуже нещасний, нужденний. Павло понурим поглядом, зморщивши чоло, дивився на неї. Дивився він, нерухомий, мов скаменілий. Втім обличчя його просяяло якимсь дивним світлом, немов радіст'ю якоюсь, аж Уста його ростулились ніби усмішкою. Червона купка лахміття, що лежала під боком у Франки, поворушилася; з неї вистромилися дві маленькі голі ніжки, а потім піднялася голівка з білим, як льон, волоссям і жовтим, худим личком. Дитина сіла на постелі і худими, кістлявими руками потерла собі очі, а потім, без усякого страху, як справжня „волочаща“ дитина, почала розглядатися по хаті. Карі оченята світилися цікавістю. Подивилась дитина на Павла і неначе злякалася. — Ходи сюди! — тихо промовив Павло, лагідно всміхнувшись до дитини і поманив її до себе пальцем. Але дитина зо страхом дивлячись на незнайому людину, вхопила ручками свою ніжку, ніби для оборони, і не ворушилася. Далі ротик її скривився, як до плачу.  — Іди сюди... Дам цукру! мовив Павло. Хлопчина пустив свою ніжку, повернувся животком на ліжко і зліз з постелі. Павло встав, підійшов до поставця і взяв грудочку цукру. Хлопчик затупотів по долівці босими ніжками і підбіг до Павла. — Дай, дай!—пролепотів він дивлячись карими очицями на Павла. А Павлові та дитинка у червоній сорочечиі з чорними цяточками дуже нагадала червоного хрущика, що в-літку так багато їх буває на траві та всякому зіллі. Він нахилився, дав хлопчикові грудочку цукру, потім узяв його на руки і тихо промовив: — Ой ти, тваринко божа! хрущику ти маленький, безневинний!.. Він сів на лаві коло вікна і посадив дитину собі на коліна. Сонце сходило з по-за Німану і кинуло рожевий свій промінь у хату. З двора Козлюків вибіг рудий, кудлатий Курта. Хлопець, сидячи на колінах у Павла з шматком хліба в одній руці і грудкою цукру у у другій, побачив через вікно собаку і радісно всміхнувся. Цюця! цюця! —пролепотів він. — Цюця, собачка, сказав за ним Павло. Хлопчик подивився на його здивованими очима і потім спитав: —А ти... ти хто? Павло мовчав, понурившись, а на чолі його знов лягли дві глибокі зморщки. — Ти хто? Ти хто? — щебетала дитина, дивлячись йому в очі; але, не дочекавшися відповіді, малий знов подивився у вікно і побачив там кота, що перебігав через двір. — О, кіця! кіця! — зрадів він. Коли Франка прокинулась, то не стямилася з дива: Павло сидів на лаві коло вікна, піддержуючи своїми дужими руками дитину, що стала на його колінях і обняла його рученькою за шию. Франка хутко злізла з постелі і боса підійшла до Павла, простягаючи руки, щоб узяти дитину. — Не треба, — коротко сказав Павло. — Докучиті... несміливо промовила Франка. Він не сказав нічого. Франка мабуть нездужала, бо хоч у хаті було тепло, а тремтіла вона вся і куталась у свою драну хустку. — Може роспалити у печі?— спитала вона. — Роспали. Вона заходилася коло печі; иноді мимохіть стогнала вона по-тиху і бралася рукою за голову. Запалав огонь у печі. Дитина злізла з Павлових рук і крутилася коло матері, чепляючись її спідниці, а як побачила вогонь, то радісно закричала й засміялась. Франка, не повертаючи голови від печі, спитала несміливо: — Може почистити картоплю і зварити? — Звари,— коротко відрік Павло і почав взуватися у чоботи, а далі і свитку надягнув. Потім він одрізав скибу хліба, поклав собі у кишеню і взявши шапку пішов до дверей. Коло порога він повернувся і подивився на Франку. Вона переляканими очима глянула на його. — Все в хаті стоїть там саме, де й давніше стояло, — сказав він; — бери, вари, їж і дитину годуй. Роби, що хочеш. Ти тут знов будеш така сама господиня, як і попереду була. Вона дивилась на його широко росплющеними очима, а при останніх словах його, здалося, ніби хотіла кинутись до його і обняти. Але він швидко повернувся до дверей і вже з порога, не повертаючись, додав: — Вернуся над вечір. Коли боїшся сама сидіти, зачини хату. (Далі буде).

