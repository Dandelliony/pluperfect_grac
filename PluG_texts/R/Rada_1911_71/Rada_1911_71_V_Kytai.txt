В Китаї.
З Шанхая повідомляють до Берлину, що в Пекині недавно було викрито змову. Принц Кунг з своїми прихильниками хотів скинути з трону молодого шестилітнього імператора і сісти на його місце. Змову було викрито. Принц хотів себе застрелити, але тільки поранився тяжко. Уряд мовчить про цю подію і каже, що принця ранив євнух, якого було покарано за те, що курив опій. 
Голод в Китаї страшенно лютує. Один місіонер, що недавно повернувся з Кіангсунської провінції до Шанхаю, пише в газетах, що в тій провінції голодує більш трьохсот тисяч душ; їдять люди кору з дерева; стіни хатів йдуть на паливо; голодні батьки й матері продають дітей по 3—5 карбов. голова на голову. 
Китайський військовий міністр увільнив 290 старих офіцерів та генералів, що вже нездатні для нового китайського війська, вивченого на зразок німецького. Китайські газети хвалять за це міністра. Взагалі в військові йде широка праця; скрізь видно бажання китайців показати себе в майбутній війні не гірше за японців. Зараз готового зовсім до війни війська 325 тисяч душ і 1,032 гармати. Та є ще нерегулярного війська 165,000 штиків та шабель. Військове міністерство виготувало план, по якому в 1913 році війська в Китаї має бути 52 дівізії, по 17,000 душ в кожній. Америка позичає Китаєві гроші на військо. Готове до війни військо Китай посилає в Туркестан, Монголію та инші пограничні з Росією місцевости.