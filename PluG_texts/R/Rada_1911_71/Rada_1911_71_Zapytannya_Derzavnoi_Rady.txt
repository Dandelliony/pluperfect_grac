Запитання Державноі Ради.
За один місяць—два історичних засідання Державної Ради. Перше було два тижні тому, коли Рада відкинула пункт про національні курії в законопроекті про західне земство. Друге історичне засідання Держ. Ради відбулось 24 марта. коли більшістю 98 голосів проти 52 Рада постановила запитати правительство, чи знає воно, що премьер міністр порушив основні закони, а коли знає, то яких заходів воно думає вжити, щоб надалі цього не траплялось. 
Історичними ці засідання треба вважати з тої причини, що після них остаточно вияснилось, наскільки ізольована й самотна позіція, занята головою міністрів. Досі в Росії істнувала хоч тінь парламентаризму й конституційности. Дума в цілому не була задоволена міністерством і досить часто приймала запитання в багатьох справах. Але з Думою ніхто серйозно не рахується—ні російське громадянство, ні Європа, ні сам уряд. За те уряд міг посилатись на те, що Державна Рада цілком поділяє його думки й цілком одобрює його політику. Принаймні, досі не траплялося, щоб Державна Рада в важних питаннях отверто виступала проти уряду. 
Тепер становище змінилось. Дума, ухваливши запитання про 87 статтю, ти самим отверто заявила, що вважає політику правительства незакономірною. Тепер Рада також постановила внести запитання правительству про про незаконне, на її думку, вживання 87 статті. Байдуже, з яких саме міркувань виходили палати, приймаючи запитання-з опозиційних чи ще більш реакційних, ніж того хоче уряд.  Досить того, що обидві палати висловлюють свою незадоволеність у формі рішучій і категоричній. 
Правда, і в Думі, і в Раді знайшлись депутати цілком задоволені політикою урядовою, але число таких депутатів значно менше від числа незадоволених. 
Як поводитиметься міністерство Столипіна далі, це виясниться незабаром. У всякім разі, теперішній конфлікт між палатами й урядом має те значіння, що він, нарешті, виявить остаточно справжню суть теперішнього політичного ладу в Росії.