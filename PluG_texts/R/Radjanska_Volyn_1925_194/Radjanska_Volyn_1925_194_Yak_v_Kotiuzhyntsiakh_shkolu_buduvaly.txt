Як в Котюжинцях школу будували.  На півночі Миропільського району, там, де тягнуться на десятки верстов густі ліси, притулилось на узліссі невеличке, непримітне село Котюржинці. Темрява людська була тут велика. Загублені в глухому кутку люди жили й загубленим життям. Але вплив революції досягнув і сюди. Селяни відчули, що треба йти поруч з новим життям, що треба позбутися темряви—спадщини царату. І з 1923 року вони почали голосно вимагати дати на село школу, дати лікнеп. Чекаючи школи, селяни купчили дітей по невеличких своїх хатах. Там діти вчились і позаторік і торік. Миропільські-ж діячі робили в той час більш комерційні справи — ліквідували нетрудові будинки, що їх так багато було в районі, й лише в минулому році звернули увагу на Котюржинецькі вимоги. Обміркували та й рішили, що на цьому теж можливо „підработать“, бо в тому куткові залишилось ще де-кілька будинків. Керувати цими справами взявся Завкультгум, член Райвику Стражев. Наперед усього він продав на понад 1.000 карбованців різних будівель без торгів та оцінок. З цих грошей він виплатив тільки 500 карб, лісництву й підрядчикові-селянину. Селянство висунуло і свого підрядчика по будівлі — шкільну комісію. Але це Стражеву не подобалось. Він розшукав свого „приятеля" Куціцького, призначив його вчителем і передав йому підряд будувати помешкання.Цей «вояка» культурного фронту мав вже досить досвіду в «господарчих» справах: розтратив 800 карб, в Андрушівському кооперативі, де кілька сот у Романові. Але для «друга»- все байдуже. Стражев допоміг Куціцькому поповнити де-яку суму й почали „будувати", Лишився ще біля Мирополя великий колишний панський склеп — комора. По списках 1924 р. він коштував 4000 карб. Однак, компанія в складі колишнього техніка місцьгоспу М'якішева та секретаря РВК'у, під керуванням Стражева переоцінили склеп у 225 карб. та й передали його Куціцькому. Ще дали підписати «акта» голові Котюржинецької сільради, цей хоч трохи письменний, але все ж з головою. Тому й сказали йому, що, мовляв, підпишіть акта на передачу склепа для школи. Він і не знав про переоцінку. Куціцький цей склеп, звичайно. продав спекулянтові, де-які гроші віддав Стражеву за його „позику „ та «допомогу», де що пропив, а нарешті, — залишилось . . . нічого. Наслідки: біля 1000 карб. розтрачені, селяни працювали на марнотратців, а школа стоїть без вікон, дверей, стріхи й підлоги. Але школу зусиллями нового Райвику та за допомогою сільської шкільно-освітньої комісії все ж в цьому році відчинять. Суд повинен покарати спекулянтів на справі народньої освіти. Цього рішуче вимагає селянство. Ця сторінка «зі школою» остільки ж прикра, як і инші сторінки «славної Миропільщини». В. Мещевцев	