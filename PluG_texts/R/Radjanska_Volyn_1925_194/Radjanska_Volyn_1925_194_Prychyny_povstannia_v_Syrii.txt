Причини повстання в Сирії.Потроху вияснюються причини повстання в Сирії, що про них спочатку замовчувало французьке військове командування. Безпосередньою причиною, що викликала повстання, був такий випадок: французький губернатор Джебельської провінції прийняв релігійні збори тубільців у день свята Байрам за „політичний мітинг" і викликав військо, що почало стріляти, при чому було вбито кількох молящих. Того ж дня було арештовано всіх впливових тубільців, а ескадрилля літунів почала по французькій звичці бомбардувати тубільські села. В наслідок цього, через кілька днів і виник збройний виступ друзів. Коріння визвольного руху в Сирії заховується звичайно далеко глибше, і викликане тією політикою „залізних рукавиць", що здійснювалась в цій країні Францією в особі її губернаторів, що послідовно були ними Гуро, Вейганд і, нарешті, Саррайль. Особливо вславився останній. Він своєю владою скинув усіх тубільців-управителів провінціями з посади і призначив замісць них своїх офіцерів, що поводились з тубільцями як зі своїми рабами. Особливо лютував губернатор провінції Джебель, бувший ад'ютант Саррайля, —Гарбіле. Коли він поїхав у відпуск, 36 делегатів провінції приїхали прохати Саррайля забрати з посади свого улюбленця. Делегацію не тільки не було прийнято, але, не вважаючи на те, що війни тоді не було, частину її було арештовано і взято як заложників. Вибори до місцевого „парламенту" відбулися під особистою контролею Саррайля. Всіх кандидатів-націоналістів, що вимагали автономії Сирії, було арештовано, а до парламенту послано виключно „своїх людей". У відповідь на ці утиски друзи вже не раз відповідали повстанням. Теперішнє повстання значно перебільшило попередні.