ДОПИСИ.
(Од власн. кореспондентів).
С. НОВА ГРЕБЛЯ, уманського повіту (на Київщині). Сельське начальство. В с. Новій-Греблі з давніх-давен живе дві єврейських семьї — батько й син: Гершко й Нафтула Свердликови. Гершко скуповує і перепродує шкури, а Нафтула —має бакалійну крамничку. На цих євреїв наскіпавсь місцевий сельський староста Семен Чумаченко. Насамперед він почав робить труси в Гершка і складать на нього протоколи, щоб він покинув своє рукомесло. Як же Гершко привіз на заручини своєї доньки 40 пляшок пива — староста заарештував це все пиво і попив з своїми прибічниками. В Нафтули староста почав допитуватися, чи має він од громади дозвіл на крамницю? А оце недавно староста вчинив в крамниці великий бешкет, хотів побить Гершка і його жінку. Той мусів вдарить телеграму п. губернаторові. З наказу губернатора поліція зробила слідство і вчинки старости потвердила.
М-ко МАЧУХИ, полтавського повіту. Від Полтави наше містечко стоїть за 10 верст, на великім шляху, що колись йшов з Батурина через Полтаву до Січі Запоріжської. В його частині „Хведірках"— жив під час Полтавської війни гетьман Іван Мазепа. Зараз містечко поросло садочками і виглядав досить чепурно і привітно. Лиш столітні дуби, що ростуть над шляхом, навівають історичних згадок. А тепер в цьому історичному містечку мова рідна чиста та яскрава, зміняється на жаргон; пісні рідні зникають, і на їх місце з'являються такі, як “Ахь зачемь эта ночь“ і инші. Обрусінню допомагає тутешня, так звана, інтелігенція та дачники, що в-літку наїзжають з Полтави. Колись впоряжалися театральні вистави, вечірки, читання і инше, а зараз все спить.
М-КО ЮЗІВКА, бахмут. повіту (на Катеринославщині). Нема робітників. Тепер на всіх рудниках обмаль робітників. Адміністрація шахт розсилає скрізь по залізнодорожніх станціях своїх агентів набірати людей на роботу. Мало не на всякій станції можна побачити артільщика, десятника, навіть штейгера, які один поперед другого підмовляють робочих, і піддобрюють їх гарним заробітком. Агенти мало не бьються за робочих, як де попадуть разом на гурт людей. Пороз'їздились агенти і по далеких сторонах. Лідієвські рудники послали свого агента техніка аж у орловську губернію, де він засів на ст. „Нарышкино” та й наймає сюди людей, купуючи їм білети проїздні на конторський кошт. Вже де-кілька гуртів приїхало сюди од його, але тут виявилося, що їх там було піддурено. Технік, наймачи на місці, сказав, що ціна на руднику поденному робочому 1 р. 20 к. зверху і 1 р. 25 - 1 р. 80 к. в шахті, в забої-ж заробляють по 2—3 карб. А справді ж-тут ціна поденним зверху і в шахті 85 коп., в забої, правда, заробляють люде по 1 р. 50 к і навіть по 2 карб. Та тільки ці люде, що понаїздили, нездатні зразу стати до забою, бо вони всі ще й у шахті зроду не були. За 85 коп. робить не хотять. Контора примушує їх робити, щоб повернути гроші за дорогу. Ходять вони по руднику що-дня, просять хліба. Деякі працюють на зверху шахти. Хотять бить телеграму своєму п. губернаторові, щоб не пустив на шахту людей та прогнав техника з Орловщини.
КРИВИЙ РІГ, херсонського повіту. У нас гурток любителів хотів поставити в місцевому Клубі „Общественнаго Собранія“ спектакль на користь бідних. Думали грати комедію Л. Яновської „На сіножаті“, а після цього хотіли проспівать де-кілька українських пісень: „Заповіт“, „Ой бре море, бре“, „Закувала та сива зозуля“ та инших. Чоловічі голоси у нас були, а жіночих мало. Попросили дівчат з місцевого церковного хору і уже було дві репетиції. Коли якось довідавсь про це наш благочинний і виступив проти цього. Тоді батьки напались на своїх дочок і на регента тії церкви, котрий покликав їх співати українських пісень, і заборонили їм ходити на репетиції.

