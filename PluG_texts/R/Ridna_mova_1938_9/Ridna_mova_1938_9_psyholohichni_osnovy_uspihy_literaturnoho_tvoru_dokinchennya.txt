Психологічні основи успіху літературного твору.
(Докінчений).

7. Читач та літературний твір.
Бачимо отже, що поетичний твір сповняє подвійну ролю: з одного боку це ідеальне заспокоєння в країні мрій, незаспокоєних у реальному житті інстинктових бажань артиста, з другого — це готові мрії наяві, що дають безлічі читачів можність заспокоїти свої інстинктові бажання, які не в силі цього зробити у власній уяві.
Але літерат. твір може це зробити з деякими застереженнями. Перше: тема його мусить відповідати темі мрій наяві читача, бо вплив літер, твору залежить від того, наскільки він уміє викликати в уяві читача свого роду мрії наяві, що подібні до тих, які снує сам читач. Але це досить трудно сповнити: бо коли мрії наяві, їх тема й уклад залежать від нас самих, то в поетичному творі ми мусимо рахуватися з тим, що нам дане готове, незалежно від нас. Слушно каже Ґрін (Green), що зо стосу готових убрань тяжче нам вибрати таке, яке відповідало б нашому смакові, як під оглядом якости матеріалу, краски, так і крою; більш припаде нам до вподоби убрання, виконане з матеріалу, який ми собі самі вибрали.
Тому не кожен твір нам подобається. Коли ми запитаємо середнього читача, чому не припав йому до вподоби той чи інший рід книжки, він або не вміє нам нічого відповісти, або скаже, що це „не в моєму смаку“. Але він інстинктово чує, що твір його не вдоволяє, й читати його не хоче. Слушно каже Вайссенгофф, що кожний читач вибирає з лектури тільки те, що йому відповідає, цебто згідне з його інстинктовими бажаннями. Тому то нпр. деякі читачі з замилуванням читають нпр. порнографічні твори вони дають їм змогу вижитися уявою; тому то бюралісти радо читають кримінальні твори, бо самі ведуть посидюще життя; тому то молодь читає описи подорожів і пригод, бо так заспокоює свій інстинкт до влади (кожен хотів би бути такий, як герої Карла Мая, чи середньовічні лицарі!) та інстинкт бурлакувати, що сильно розвинений у молодечому віці. Щоб не бути голословним, наведу одну цитату з повісти Ґолсворт: „Саґа роду Форситів“; автор представляє Самеса Форсита, що не зумів здобути любови своєї жінки, яка його зраджувала, й шукав заступчо в літературі компенсації: „Як це діялось з більшістю людей його покоління, що любили читати повісти, белетристика надавала відповідну закраску його світоглядові. Їй завдячував ту віру, що такий стан речі — це тільки квестія часу. Вкінці чоловік завше здобуває любов своєї жінки. Навіть у випадках трагічного кінця — Самес не любив, до речі цього рода книжок — жінка вмирає зо словами щирого каяття на устах, а коли вмирає чоловік — думка дуже неприємна — кидається з риданням на його мертве тіло. Ходив з жінкою часто до театру, вибираючи інстинктово сучасні супружі проблеми, так щасливо неподібні до супружих проблем реального життя. Показувалося, що й ці штуки театральні кінчалися все саме так, навіть коли в цілу справу був замішаний „цей третій“. В моду входив якраз один спеціяльний тип мужчини-чоловіка — людина сильна, що завжди при кінці штуки безоглядно тріюмфувала. Самес розумів ясно, що одиноким рятунком для нього було б стати таким сильним, побідним чоловіком“ ¹[John Galsworthy: Saga rodu Forsytóv І. 1. ст. 101. Варшава 1930].
Поет усе хоче нам щось засугерувати, але знайде відгомін тільки в тих людей, що роздумували або взагалі мають дані на те, щоб роздумувати на тему, сугеровану автором. Нпр. поетичний твір, що розважає філософічну проблему існування, життя та смерти, відчують тільки ті, кого ця думка ворушила. Неповодження деяких артистів можна завжди вияснити тим, що вони займаються рідкими, небуденними настроями, які можуть виступати тільки в нечисленних одиниць. Через те їх твори можуть відчути тільки деякі одиниці, що психічно зближені до творців, що мають спеціяльний дар викликати в собі штучно деякі настрої (нпр. літер, критики). Через те голос критики не все міродатний, якщо йде про успіх літер. твору; критика може вихвалювати якусь драму, коли одначе публиці вона не відповідає, мусить зійти зо сцени. Так само нпр. критика визнала Міцкевича за генія, він сам хотів, щоб його твори „забрели під стріхи“, але популярности він не здобув. Для загалу будуть зрозумілі твори авторів, що займаються щоденними проблемами й настроями, які ворушать загал. Тому, коли поет хоче здобути популярність, мусить давати речі скоріш щоденні, буденні, як що йде про проблеми, зате в рідкій досконалості, якщо йде про форму.
Бо поводження літерат. твору залежить не тільки від його теми, що згоджується з темою наших власних мрій наяві, але також від форми, в яку їх прибирає. Твір здобуде тоді наше признання, коли наші мрії виповідає краще, ніж ми це можем зробити, бо в противному випадку ми відвернулися б від твору до власних мрій, які були б для нас більш приманливі.

8.	Утотожнення.
Але не кожний літ. твір, навіть коли йде по лінії наших мрій наяві, однаково нам подобається. Кожний, хто себе обсервував при читанні книжки, знає добре, що один твір, хоч сильно його заінтересував і йому подобався, все таки не полонив його цілого, зате другий твір так сильно діяє на читача, що він увесь у ньому потопає; відривається зовсім від окруження, не чує, як б’є годинник, як біля нього хтось говорить. Зовнішній світ для нього не існує (подібне явище, — коли потонемо у власних мріях). Кажемо тоді, що хтось „переживає“ книжку. Діється це в тому випадку, коли утотожнюємся, вживаємося в героя повісти. Утотожнитися з кимсь, значить увійти в положення, поставитися на місце якоїсь дійсної чи вигаданої особи, переживати те, що вона переживає, хотіти того, що вона хоче, настроюватися на той самий тон, що панує в її душі, словом, — жити її життям, бути нею.
З героєм повісти можемо утотожнитися або тоді, коли бачимо аналогію між нами та ним, або тоді, коли він представляє нам нас самих, здібних доконати те, що є наше несповнене, підсвідоме бажання. На підставі переживань героя відчуваємо таку саму приємність, якої зазнали б при справжньому вкладуванні своїх бажань. У його поступуванні заступчо переживаємо те, чого не в силі пережити реально; він репрезентує нас самих. Залежно від того, в якому ступні він сповняє наші мрії, інтересуємося його долею менше або більше, утотожнюємся з ним, або ні. Читач дуже часто ставить себе на місце головних осіб повісти, приймає їхнє становище та їхні ролі. Головно сильно утотожнюються діти з героями казок та взагалі люди, яких психічна організація зближена до дитячої. Нераз дитина одверто каже, що вона герой казки, бо життя цих героїв так часто подібне до його власного (Замурза, Дурень). Дитина, що раз утотожнилася з героєм казки, буде слухати безліч разів цього самого оповідання, бо тут входить у гру не так заінтересування особою героя, як своєю власною, для якої герой є аналогія. Не менш сильно утотожнюються дорослі, коли бачать аналогію між собою та героєм. Як приклад може послужити „Вертер“ Ґете, що викликав безліч самогубств. Я раз позичив був молодому чоловікові повість, а він, звертаючи її мені, заявив, що прочитав її „одним духом“, і вона йому страшенно подобалася. Я не допитувався, чому, але коли потім переглядів її, побачив багато підкреслених місць з допискою „це я“... Молодий читач доглянув аналогію між собою й героєм повісти, — й тому її пережив.
Отже, та книжка матиме успіх, що буде йти по лінії мрій більшости середніх читачів, з якої героєм більшість буде могти утотожнитися. Це зрозуміли видавці й популярні автори за границею й оперли свою продукцію на двох психологічних основах. Поперше: рахуються з тим, що більшість людей мріє про владу, вивищення, здобуття признання, любов і т. п. Звідси тема першої англійської повісти „Памела“ Річердсена про служницю, що вийшла заміж за свойого пана й стала панею в тім домі, де колись служила (порівн. популярну в казках постать Дурня, якого всі поштовхують, але який врешті жениться з царівною, доходить до значення та здобуває перевагу над тими, що ним помітували), у безлічі варіянтів, зо зміною часу, місця, осіб, костюмів, сценарії, фабули і т. п., стала мотивом безлічі повістей та драм. Звідси величезний успіх переказів, подань, мітів, казок, що стали за основу літературних творів. Між їхніми героями та нами такими, якими бачимо себе в мріях, є ціла низка подібностей. Переймаємося глибоко їх долею тому, що можемо утотожнюватися з ними, втілитися в них, та в їх особі сповняти свої найглибші, несповнені бажання. Очевидно, ці міти подані в перерібці. Час акції, місця, ім’я, суспільне становище, подробиці змінені до непізнання. Герой з ціхами Роланда, Одіссея чи Париса може бути вдягнений у фрак і діяти серед найбагатших верств суспільности в часах пари, електрики чи газу. Мотив Пенолопи, Давида, Самсона чи Едипа має й матиме завжди успіх, а письменники будуть опрацьовувати його на тисячі ладів. Популярні письменники повторяють одну й ту саму тему по кілька разів, і ніби дають за кожний раз нову повість, а читачі розхоплюють їх, бо все в інших образах заспокоюють вони ті самі мрії.
Друга тайна, яку зрозуміли автори популярних повістей, це давати середній тип героя, що давав би можність якнайбільшій масі читачів утотожнюватися з ним, або що відзначався б такими ціхами, які ми хочемо мати, але яких не маємо.

9. Інтровертик, екстравертик та літературний твір.
Інакше сприймав літер. твір інтровертик, інакше екстравертик. Перший шукає в ньому тільки сповнення мрій. Коли утотожниться з героєм, то тільки в душі буде переживати з ним його долю й недолю. Коли навіть сильно відчує повість, то найвище послужить вона йому, як матеріял до власних мрій наяві. Інтровертик візьме щонайвище поодинокі сцени з твору й зробить себе їх героєм у власних мріях.
Інакше з екстравертиком, що утотожнився з героєм повісти, драми чи фільму. Він буде старатися виявити це при допомозі жестів, рухів, крику (порівн. як заховуються нераз глядачі в кіні). Повість, фільм доставить йому помисли до чину. Те, що читав чи бачив, буде старатися впровадити в чин. Звідси від’ємний вплив літер, та кіна на екстравертивні типи, головно на діти й молодь.

10.	Кінцеві завваги.
Тепер можемо дати собі відповідь на ті питання, що їх ми поставили були на початку наших міркувань. Правда, це відповідь неповна, багато в ній сумнівного, неясного, недосказаного, все ж таки новіша психологія кинула світло на цю інтересну проблему. Психологічні досліди над цими справами тільки в початковій стадії. Не одне прийдеться змодифікувати, доповнити, відкинути. Все ж таки за границею вже витягнули з них деяку практичну користь: видавці жадають від авторів, щоб рахувалися з психологією читача. Тим треба пояснити таке поводження численних популярних чужих авторів, що в безлічі перекладів здобули собі читачів у всіх частинах світу. Цим можемо собі пояснити факт, що наша книжка не має почитности серед наших таки читачів.
Ми фальшиво думаємо, що наша публика не читає української книжки тому, що вона українська. Так само помилково думаємо, що має якесь дивне замилування до польської літератури. Коли б зробити статистику, то можна переконатися, що в нас читають не так польську оригінальну книжку, як скоріше переклади польською мовою. Помилка в тому, що ми продукуємо літературу й призначуємо її для всіх шарів читачів, без огляду на їх вік, інтелігенцію, освіту й, що найважніше, психічну структуру. Одну й ту саму книжку має читати й людина справді культурна з високою освітою й інтелігент тільки з назви, й гімназист, бюраліст, робітник чи селянин, помивачка й кравчиха, візник та дроворуб. Має її читати мрійник та фантаст і людина чину (інтровер. та екстравер., що в них гони спрямовані в різних напрямах), самітник і товариська одиниця (інше спрямування громадного гону) й людина, що преться до влади й що любить підпорядковуватися (два різні інстинкти). Ми покликуємося на патріотичні почування, — мовляв, кожен українець повинен читати українську книжку. Нічого більш фальшивого, — мішаємо два різні поняття! Так не навчимо нікого читати рідну книжку, а зробимо те, що вже зробили: змусимо читача братися за чужу книжку, що заспокоїть його підсвідомі, інстинктові бажання. Даймо нашій читацькій публиці такі книжки, що підуть по лінії її потреб, а тоді викинемо з її рук чужу книжку, бо не буде психологічних підстав, щоб її читати.
Стрий.	Вол. Барагура.
