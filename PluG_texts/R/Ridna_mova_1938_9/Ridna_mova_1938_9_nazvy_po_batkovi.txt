Назви по батькові.
Свого часу Редакція „Рідної Мови“ помістила була на сторінках свого журналу ювілейного привіта нашому письменникові на еміграції Черкасенкові, назвавши його „Високодостойний Спиридоне Тодосовичу!“ Мені, галичанинові, подобалося це дуже. У цій титулярії вичув я своєрідність у повній пошані. Пригадався мені загально вживаний у нашій Наддніпрянщині патронімікон. До цього, слухаючи київського радія в різних сценічних виставах, переконався я, що цього патронімікону вживають і тепер наші інтелігентні кола. Не є воно ні „буржуазійне“, ні „пролетарське“, а своє рідне.
Натомість серед галицьких інтелігентів поширився тепер звичай вживати „троєння“ в множині. Ось зразок: Молодий інтелігент, магістер прав, звертається до старшого громадянина, радника з словами: „Кланяюсь пану радникові! Пан радник позволять, що представлюсь“, і говорить свій титул, ім’я та прізвище. А пан радник зараз: „Ви, пане, в якій справі до мене?" І пішла розмова, і ввесь час цей радник говорив до цього магістра „ви", й ані разу не сказав йому „пане“, а цей молодий магістер увесь час говорив йому „пане раднику... пан радник будуть ласкаві, і хай пан радник не гніваються на мене, що так непокою пана радника" і ін. Мені, що прислухувався до цієї розмови, видалося, що маю перед собою великого феодала й його васала... Але тут були два чоловіки, однакові в суспільній драбині, а різниця тільки в літах.
Наведена розмова між магістром та радником у польській мові була б ясна,
от як звичайно двоє рівних людей. А навіть простолюдин, коли б був говорив до цього радника по-польському, то різниця була б тільки та, що один уживав би титулу „радцо“, а другий ні, однак був би один одному говорив „пан“, як це прийнято в польській мові.
Знову другий випадок, — учителька, панна літ 26, звертається до вдови по священику, жінки літ 50. — „Цілую ручки пані добродійці!“ — „Ах, як ся маєте, панно Олю? Я Вас давно вже не бачила“ і ін., і ввесь час ця вчителька говорить „пані добродійко, пані добродійка і паню добродійку“ і кожне дієслово в третій особі множини, а ця пані добродійка ввесь час „ви“, а дієслово у другій особі множини.
Як такий діялог виглядав би у польській мові, знаємо, одне тільки важне, що цей „бароковий бонтон“ був би однакий, а не було б з одного боку „двоєння“, а з другого — „троєння“. Прислухуючись до такої розмови в українській мові, людина чує великий несмак...
У нас, натомість, цей введений чужий „культурний“ не по духу нашій мові звичай, вживаний так непослідовно, витворює не тільки чудернацький вавилонський бонтон, а ще до цього різничкує вищих і нижчих, патриціїв і плебеїв і то між людьми, що інтелектуально стоять на одній драбині. Не здорове воно!
Я, як селянин, мав одного разу нагоду почути на собі, що́ значить побіч титулу у 5-тому відмінку не сказати дієслова у третій особі множини. Скінчилося неприємно, — бо я гостро зареагував на безпідставну претенсію... І річ ясна, — бо коли магістри магістрам „троять“, то звідки я, селянин, смів меценасові „двоїти“?
Введений бонтон нагадує мені наших бояр по Люблинській Унії, що, занехуючи свій рідний побут, витворений у високій культурі своєї атмосфери, переймали назви різних „Wasz і Jego-Mosci“ — в так довго, доки самі не розплилися, полишивши по собі тільки -ski і -ckі на багатих латифундіях...
Дуже на часі заговорити на сторінках „Рідної Мови“ про цю справу й воскресити завмерлий у Галичині патронімікон.
Крукеничі.
Володимир Іванович К о б л и к.
