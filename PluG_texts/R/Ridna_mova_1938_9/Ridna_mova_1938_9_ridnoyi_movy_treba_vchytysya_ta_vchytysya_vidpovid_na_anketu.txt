Рідної мови треба вчитися та вчитися!
Відповідь на анкету 
Оце сьогодні зміркувала я, — й відважилася написати Вам листа з нагоди п’ятирічного існування журналу „Рідна Мова“. Тож найгарячішим бажанням моїм є, щоб виявити свій погляд, що́ зробила „Р. M.“ за той час свойого життя, та бачу, що воно не так легко мені дається. Адже дати маленьку оцінку в усій повноті та величі зможе тільки той, хто може збагнути справжнім глибоким розумом, а я тільки можу сказати словами нашого Франка: „Це морська глибина... Хто в ній пірнув аж до дна, той, хоч і труду мав досить, дивні перли виносить“. І я цими перлинами тішуся, бо надбала я їх із „Рідної Мови“.
Не кажу я, що знаю вже мову, але знаю певно, що багато краща й поправніша стала моя мова. Нехай посвідчить оцей факт, що сказав мені один інтелігентний чоловік: „Бачу, що Ви читаєте „Р. М.“... І ніби соромлячись за себе, додав: „А я не знаю добре своєї мови“... Видно, що всі хотіли б добре й гарно говорити, тільки біда в тому, що воно само собою не хоче прийти, — а треба вчитися та вчитися!
Щиро бажаю „Р. M.“ на шостому році свойого життя не зазнавати більше таких писань, як це було в одній із наших газет. Холоне й в’яне серце, згадавши тільки це одне закінчення з тієї писанини: Ми повинні вже раз крикнути голосно: Геть з „Р. M.!“
Перечитавши все те широке та довге, аж нудно стало... Ну, подумалося. А Ви ж які? Я, звичайна собі жінка, позволю запитати в ім’я справедливості: Чи повинно бути в наших часописах місце на таке писання проти „Р. М.?“ „Рідна Мова“ —це ж наука з обсягу мовознавства, й повинна бути всім нам, українцям, однаково дорога! Це ж цемент, що скріплює націю!..
Читали ми в газетах, що більшовики в Україні закликають „нищити національне коріння на мовному фронті.“ Що так роблять більшовики, це я розумію, але що наші так пишуть проти „Р. М.“, не второпаю... На віщо воно? В чию дудку граєте?
На тому я й кінчитиму листа. Вітаю Вас добрим здоров'ям і новими силами до дальшої праці, а за науку дякую Вам.
З найглибшою пошаною до Вас Ваша учениця
Канада 21.II. 1938. М. Задурович.

Відповідь на запити наших Читачів.
Дівчи́на чи ді́вчина? (М. Квасниця). У старших письменників, напр. у М. Вовчка (добрим старим звичаєм видавала свої твори з наголосами) все було дівчи́на, тепер же панує ді́вчина (але не рідке ще й дівчи́на).
Картопля. Як маємо казати в літературній мові: картопля чи бараболя? (мовляв, картопля — полонізм). М. Квасниця. Для картоплі маємо з десяток різних місцевих назов: бараболя, ґрулі, бульба, маґдебурка і т. ін. В літературній мові поволі закорінюється тільки карто́пля. Це не полонізм. Приймаючи картоплю за полонізм, треба б, напр., і воду і т. ін. вважати також за полонізми.
Король. Звідки й коли пішла назва король?
Норанда, Канада. О. Квебек. Про слово король див. статтейку в РМ. 1936 р. на ст. 362.
Краяни́н — края́нка. У нас у Канаді на чоловіка з старого краю кажуть краян, а на жінку — краянка. Звідки це пішло? Канада, Ос. Боднар. В літературній мові названі слова часто вживані й визначають земляка чи землячку. Наш краяни́н — наш земляк, моя края́нка — моя землячка. Крім цих загальних значень, в Великій Україні края́нин чи края́нка — це той, хто живе далеко, — на самім кінці оселі.
Про. Чи можна так сказати: Проситься о численну участь? М. Квасниця. Ні, так у літературній мові не говорять. Кажуть: „Просимо про численну участь“. Звичайно тільки Про, ніколи О.

Дописи Прихильників рідної мови.
Бажання. „Рідна Мова“ й „Наша Культура“ виконують високе завдання — до змагань за краще завтра нації кладуть найкращу й найціннішу цеглину — мову, скарб народній. Зичу, щоб РМ і НК стали бажаним гостем найбіднішої селянської й міської хатини, а кожний член нації став її передплатником! РМ і НК отримую з перших днів їх появлення. 3.IV. Мала Доманівка. Сава Токар.
Еміграція й P. М. На питання, поміщені в 61 ч. РМ, багато відповідати не треба, — одне скажу: нам, головно емігрантам, такий журнал, як РМ, дуже потрібний, Ми ж відірвані від рід
ного пня, ми ж не мали потрібної підготовки за цілий час війни, а тому мусимо тепер надолужити й добре вивчити свою рідну мову. Ось тут то РМ завжди протягає нам свою допомічну руку. Свою вдячність до РМ виявляю тим, що даю їй нового передплатника. Sudturg, Ont. 15.VI. 1938. В. Курилів.
Побажання. Редакторові „Рідної Мови“ шлемо найкращі побажання всього гаразду в науковій праці на рідному українському полі. Нехай Господь Бог благословить у всьому! 4.VIII. 1938. Краків. З християнським привітом Гр. М. Герматій.
---
