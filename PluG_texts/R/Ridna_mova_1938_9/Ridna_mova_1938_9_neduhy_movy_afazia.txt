Недуги мови.

7. Афазія (немовність).
Як було вже зазначене (P. М. ч. 4 з 1938 р. стор. 162), назву „афазія“ прикладають до декількох відмін мовних недуг, що виступають здебільша допіру в старшому віці. їхнім джерелом невідмінно бувають анатомічні зміни в мозкових осередках мови та в тих нервах, що лучать їх і з собою, і з мовними оруддями. Про осередки ці розказано в P. М. (ІІІ-ий річник стор. 118-122. і 175-178) в статті п. з. „Психофізіологія мови“. Тож, для кого цікаві мовні недуги, й хто хоче зрозуміти їх як слід, той повинен перечитати оту статтю ще раз.
Кожен із нас нераз мучився над пригадом прізвища якоїсь особи, чи назви якоїсь місцевости, а часами то бракне нам у мові якогось зовсім звичайного слова. Здебільша такі випадки трапляються під час перемучення, зворушення, але інколи й без цієї причини. Психоаналіза називає таке диво „викидом із свідомости“, а його джерело має знаходитись у нашій підсвідомості, що керує всеціло нашим свідомим життям та його назверхніми виявами, до яких у першу чергу належить причислити нашу мову.
Але бувають особи, що терплять на брак пам'яти до імен, назов, чисел і т. д. від уродження. Інші, навпаки, відзначаються такою пам’яттю, густо-часто пописуються навіть нею, чим будять подив та заздрість. Звичайно уважаємо їх за дуже здібних, хоча здебільша це тільки середні люди. А буває нераз і таке, що саме в розмовах недорозвитків проявиться якийсь рід пам’яти (от хоча б до чисел) або знов зазначується вона надзвичайною поємністю, готовістю, чи тривалістю. Назагал же кожній людині вроджена деяка незгідність рівня її психічних диспозицій (питоменностей) до виконування поодиноких функцій. На цьому саме спирається відрізнювання талантів, здібностей, та недостач в розумовому й загально психічному розвитку.
В афазії така незгідність виступає наяву дуже виразно саме в ділянці мови. Інколи недуга виступає в відношенні до ретенціонального боку мови, тобто до її пам’яти, інколи дотичить виявляльного (експресійного) виду мови, а інколи сприймального (перцепційного).
а) Словна амнезія (amnesia verbalis).
Це ослаблення, а то й повна відсутність пам’яти, що нагадує тількищо описану нами забудькуватість. Але в випадку словної амнезії ця забудькуватість не є хвилева, а стала, й дотичить не поодиноких слів чи назов, але великої їх частини. При повній амнезії зникає ввесь словний засіб, а залишаються тільки нужденні рештки, часами ледви дві-три слові. Найчастіш випадають із пам’яти йменники. Але буває й таке, що недужий уживає в балачці йменників влучно, зате не назве предметів, коли йому їх показати. Цей об’яв називається словною сліпотою й не належить до афазії. Тому опишемо її деінде. Зате до словної амнезії залічимо таку забудькуватість, коли в пам’яті залишається тільки початковий звук слова, а пропадає решта. Часами зо слова останеться один склад, і то середущий або кінцевий.
Амнезія слів являється дуже часто в старечому знемощінні (dementia senilis) та при деяких психічних захворіннях, що популярно називаються „помішанням розуму“. В першому випадкові недуга не до вилікування; в другому може наступити поправа. І тоді буває таке, що коли хворий знав перед занедужанням дві або більше мов, то, видужуючи, відзискує найперше рідну мову, або тільки її. Але знані й такі дивогляди, що під час повної мовної амнезії хворий нагадує собі тільки деякі слова чужої мови, що її колись вивчив, а не пам’ятає нічого з рідної мови.
б)	Парафазія¹ [Не мішати з парафразією, тобто плутанням, що зване нам з давніших чисел P. М. (III річник стор. 357-358)].
Часами товаришить амнезії слів, і тому лікарі мовних недуг думають, що
обидві ці хворобі мають своє джерело в анатомічних змінах слухового осередка мови „С. M.“ І при парафазії, і при амнезії слів хворий інколи не розуміє людської мови, хоча чує добре шелести та голоси. Розум у таких недужих не конче мусить бути ушкоджений, так що їхня поведінка зовсім дорічна. Недуга виступає тільки в ділянці мови.
Парафазія об’являється найчастіш заміною слів. Наприклад хворий замість слова „грушка“ вставляє слово „стіл“, або кожний іменник заступає словом „річ“, чи врешті описує предмет, що про нього мова. Але знані випадки такої парафазії, що нагадують парафразію (перемішання складів з поодиноких слів, що виступають у реченні), додаванням непотрібних звуків і складів, і навіть чимсь зближеним до дитячого лепету.
Інколи недужий здає собі справу зо своєї недуги, інколи ні. Додати б ще, що всі згадані досіль форми словної амнезії та парафазії не мусять бути перешкодою в читанні та в письменному вислові думок. Такий хворий читає без труду й порозумівається з оточенням без перешкод при допомозі писання.
в) Анартрія й афемія.
Як вже згадано, амнезія та парафазія мають своє джерело в нездужанні слухового осередку, часто виступають побіч себе, або доповняються навзаєм. Через те в науці лучать їх разом під назвою сензоричної афазії.
Дві наступні недуги, що їх пізна́ємо тепер, залежать від анатомічних змін в руховому осередку мови (Р. М.), і тому називають їх моторичною (рушійною) афазією. Сюди належать анартрія (дисартрія, як дехто хоче) і афемія (не мішати з афонією, про яку розповім згодом). Обидві ці недуги об'являються назовні однаковим видом, а розрізнюють їх тільки лікарі-спеціялісти в залежності від джерела їхнього походження. При захворінні самого осередка називають недугу анартрією чи дисартрією; при нездужанні нервів, що ідуть від осередка до мовних орудій, уживають назви афемія.
Об’являються обидві недуги кількома видами. І так стрічаємо перемішання складів і звуків у тому самому слові, що нагадує нам плутання й парафазію. Або виступає скандування, тобто поміж склади слова вкрадаються довші чи коротші перерви. Інколи виступають образи, що нагадують нам високий ступінь белькотіння. Часами, подібно як у парафазії, мова наближується до дитячого лепету. В такому випадку хворий говорить неартикулованими звуками. Буває, що може ще вимовити тільки декільки складів, що ними означує кожний предмет, або вживає ледви кілька фраз, сильно підкреслених чуттям. Врешті останній образ моторичної афазії — це повна німота, мутизм. Тоді недужий не зможе вимовити ані одного звука.
Кожного з нас цікавить може не так, як оті недуги називаються й виглядають, а скоріш те, чи можна з них вилікуватись. Отож знаємо зо статті п. з. „Психофізіологія мови“, що діяльні осередки мови знаходяться в нашій лівій півкулі мізку. Але такі самі центри може знаходяться також у правій півкулі, тільки вони майже нечинні. Допіру при захворінні лівих можуть усамостійнитись праві. Та щоб довести до такого за ступства треба мозольних вправ у говоренні, таких самих, як ті, що їх проходить мала дитина.
Коли афатичне нездужання мови виступить тільки в обсягу говореної мови, а не зачіпить мови письма та інших психічних функцій, тоді вилікування дуже правдоподібне. Тільки вимагає великих зусиль і витривалости, необхідних зрештою при всяких інших лікувальних змаганнях мови. Прикладом може бути знаний Демостен, що хоча був белькотом, забажав стати добрим промовцем, і так довго й уперто вправлявся в вимові, аж позбувся вродженої недуги.
Всі досі описані недуги розвиваються на психічному підложжі чи то в зв'язку з певними органічними змінами в мізку й нервах (афазія), чи то без них (ікання). Глухонімота залежить від ушкодження слуху, деякі види белькотіння завдячуємо недорозвоєві мовних знарядів піднебіння; але на белькотіння впливає також психічне підложжя, звичайно умовий недорозвиток. Наступні недуги, що їх згадуємо, залежать майже всеціло від самих недомог мовних знарядів, і тільки деколи долучається до них іще психічне незрівноваження.
Каліш.	Петро Кривоносюк.
