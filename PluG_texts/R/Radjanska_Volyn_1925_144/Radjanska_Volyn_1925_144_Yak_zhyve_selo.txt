Як живе село.
Солотвин, Коднянського району.
Село має по-над 3000 населення, біля 700 дворів. Селяни живуть дуже бідно. Зараз, перед новим урожаєм особливо відчуває всякі позбавлення. Передбачається гарний врожай й підбадьорує селян: “якось дотягнемо”. 
Землеустрій 
пройшов дуже гарно. Селяни охоче переходять до чотирьохпілля. 96 господарів побажали вийти на селище й закласти нове село з чотирьохпільною системою землекористування. 
Сільрада 
охоплює старий і новий Солотвин. За роботу її похвалити не можна. Це можна з'ясувати тим, що члени ради (їх є 34) байдуже до своїх обов'язків ставляться. Комісії працюють кволо; земельна ж існує лише на папері. 
КНС 
налічує біля 130 членів. Технічну роботу провадить гаразд, політосвітню—зле. Передплачує “Рад. Волинь”.  Загальні збори можна зібрати тільки з великими труднощами. 
КВД 
одержав позикою до 150 п. гречки та проса. Все це насіння роздано позичково населенню. Власної землі має по-над 30 десятин. 
Сельбуд 
працює кволо. Правда, тепер обрано нового завідувача. Може він налагодить роботу. 
При сельбуді є театр. Вже більш двох місяців, як в ньому не було жадної вистави. Хата-читальня збирає до себе що-дня багато молоди. Старі ходять туди тільки в святочні дні. 
Школа 
чотирьохрічна. Її відвідує до 200 дітей. Школа вміла зацікавити дітей, викликати охоту до науки, до праці. Завідувач цілковито відповідає своєму призначенню. 
Помешкання школи гарне. Біля школи — півдесятини землі. Штат школи —чотирі вчителі. 
ЛІКНЕП 
випустив у цьому році біля 30 письменних. 
Кооперативи,
як споживчий, так і сільськогосподарський працюють досить гарно, задовольняючи, до певної міри, селянина, як споживача, так і господаря. 
Дядько О.

