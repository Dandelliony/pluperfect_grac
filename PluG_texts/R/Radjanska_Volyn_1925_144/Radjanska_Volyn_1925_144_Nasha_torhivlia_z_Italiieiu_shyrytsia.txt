Наша торгівля з Італією шириться.
Торговельні операції між Україною та Італією у значній мірі йдуть по лінії італійського промислового зовнішторговельного товариства “Чіче”. Уповноважений товариства, у розмові зі співробітником преси, сказав: “Діяльність товариства “Чіче” на Україні почала особливо інтенсивно розвиватися на початку 25 року, коли товариство ухвалило угоду зі зовнішторгом постачати Італії 42 мілійони пудів донецького палива. Умова ця тепер перебуває у стадії виконання. Накреслюється значно поширити цю умову, скласти угоди що-до постачання нових великих партій вугілля. 
Товариство зараз кінчає переговори з Рудметалторгом вивезти до Італії 10000 тон (тона 61 пуд) метальового лому на суму в півтора мілійони карбованців. В обмін на лом запропоновано ввезти партію автомобілів, автоматичних апаратів, приборів для електричних хлібопекарень. 
Окрім того, товариство широко розвиває операції по продажу предметів автотранспорту італійської продукції. Товариство продало 25 автобусів для Харкова, Київа, Маріуполя, Катеринослава, а також велику партію італійської мануфактури.

