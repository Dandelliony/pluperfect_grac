Для поліпшення радапарату на селі
Постанови останнього пленуму центр. контрольної комісії КП(б)У.
Четвертий пленум ЦКК КП(б)У, в зв'язку з доповіддю про наслідки обстеження низового радянського апарату на Україні, визначив низку заходів, скерованих до оздоровлення сільських органів влади. Ухвалено систематично переводити планові обслідування низового державного апарату, а також робити перевірку сільських партійних організацій. 
Пленум ЦКК зазначає, що, перевіряючи сільські осередки, треба додержуватись способу товариського впливу; покарна ж політика має прикладатися лише до елементу, що вже зовсім попсований. З огляду на відокремлення й відірваність сільрад від оселених пунктів, пленум ЦКК ухвалив піднести перед центральною адміністративно-теріторіяльною комісією питання про можливость утворення сільрад у населених пунктах, де є більше за 300 чоловіка населення. Пленум ЦКК постановив просити ЦК партії дати директиви припинити часту зміну особистого складу комуністів — керовників низового радянського апарату. Пленум визнав за необхідне встановити мінімум місячного терміну для переведення перевиборів сільрад на Україні та висловився за перенесення виборчої кампанії на літо, коли б вибори відбувалися по можливості, у празникові, неробочі дні. Скликати виборців на вибори треба через розсилання особистих сповіщень. 
Пленум постановив просити ВУЦВК (Всеукр. Центр. Виконавч. Комітет) організувати курси по справі радянського будівництва з метою підготівлі робітників села. 
Арешти серед комуністів за пропаганду проти авантури. 
Повідомляють про нові масові арешти комуністів у Парижу. Всього заарештовано 120 чоловіка, яких обвинувачується у пропаганді проти мароканської війни.

