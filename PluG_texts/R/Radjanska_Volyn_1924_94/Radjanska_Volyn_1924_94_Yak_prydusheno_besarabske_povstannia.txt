Як придушено бесарабське повстання?
ЛЬВОВ. Газета „Діло" вміщує таємне донесення румунського військового міністра в справі придушення нещодавнього повстання в Бесарабії. Цей документ є дуже цікавим матеріялом, що ілюструє так розміри повстанського руху, як і способи боротьби румунського уряду з повстанцями. В донесенні румунського військового міністра говориться: „Перед тим, як я одержав відомости про повстання, я наказав висадити у селах Кілія, Волково, Тісмей, Галешті, Миколаївці та инших загін у 5.000 чоловіка піхоти. Ця піхота мала досить гармат. Одночасно на допомогу піхоті послано спеціяльну польову жандармерію. З огляду на те, що безпосередні сутички між повстанцями та військом давали перевагу повстанцям, я дав наказа знищити до щенту ці села гарматним вогнем, особливо з морських гармат. Кілька сел знищено, сила повстанців загинуло від огню. Тільки завдяки цьому способу військові пощастило перемогти повстанців, що їхній рух погрожував набрати широких розмірів. У справі придушення повстання велику ролю відограла також дунайська флотиля, що обстрілювала повстанців та поблизькі села з моря. Ця перемога над повстанцями є для Румунії спробою до нової війни".