З газет та журналів.
*** В докладі проф. Т. Д. Флоринського: „Славянскій сь?здъ въ Софіи”, читаному 24 сент. в клубі націоналістів, допущена маленька неточність, що представляє відношення українства до неославянського руху в не правдивому освітленні. „До неослав'янського руху — казав докладчик – у нас прилучились були ті елементи з кадетами на чолі, котрі раніше стояли на цілком космополітичному грунті і зовсім не визнавали національного начала... з неославянського руху хотіли покористуватись „українофіли”. На з'їзді у Празі ухвалено було постанову такого змісту , що кожному славянському народові повинна належати свобода національного самовизначення. Але поляки та „українофіли” , що добивалися цеї постанови, перші зовсім на неї не зважали, ще більше зміцнивши утиски проти „русскихъ” в Галичині… З'їзд у Софії кадети вже бойкотували, а „поляки та „українофіли” теж уже „не брали в ньому участи” (цітуємо все по „Кіевл.” № 267). 
     На ці слова докладчика (як що „Кіевлян. “ своїм звичаєм не перекрутив їх) треба зауважити, що українці з самого початку неославянського руху поставилися до нього негативно і од участи у пражському з'їзді рішуче одмовилися. Очевидно, що й „добиватися” на ньому яких небудь „постанов” вони теж не могли. Відсутність українців на софійському з'їзді випливала натурально з попереднього відношення українців до неославянофільства.
     ***В статті „по Почаєві до Холма” „Діло” розглядає ті причини, що викликали оживлення в Галичині москвофільського руху. Початок цього оживлення падає на часи після великої крівавої боротьби Росії на Далекому Сході, що скінчилася для Росії так безславно. Зазнавши одсічі на Сході, політика Росії звернулася на Захід. В своїх змаганнях сходиться вона з польськими властями. Галицько-польські верховоди, котрі чують, як український національний рух виривав їм у Галичині грунт з під ніг, стали з своєї сторони підпірати москвофільський рух, виходячи з того погляду, що „ворог мого ворога є моїм приятелем”.
     Що успішне підпірання русофільського руху в Галичині можливе тільки при співучасті галицько-польських властей, на те вказує цілковита безплодність москвофільського табору на Буковині, котрий тішиться такою самою опікою, як галицьке москвофільство, одначе не може запустити між народом глибшого коріння з тої причини, що буковинське краєве правительство не підпірає його. 
     Такі є зовнішні причини оживлення москвофільського руху в Галичині. Які ж його внутрішні тенденції? Передусім помітна у них певна, досі небувала пляновість праці, через що той рух стає поважно небезпечний. Теперішнє відроджене москвофільство то вже не той давній москвофільський рух, що його корінем була безнадійність у боротьбі проти польського напору — це вже пляново кермована струя, звернена в цілком противну сторону, підпомагана давнім ворогом поляками проти українського національного руху й оперта на рівно пляновій допомозі певних кругів у Росії. Один з проявів тої пляновости маємо знов до занотовання. Російський єпископ Євлогій закладає в Холмі пансіон для 25 „д?вушекъ” з Галичини, котрий увійде в життя ще цього року, а в слідуючім буде розширений на 50 „д?вушекъ”. Переняті „відповідним” духом мають вони опісля вернути до Галичини і тут ширити москвофільську „ідею”. 
     Яким „духом” перейматимуть там дочок галицьких москвофільських священиків і інтелігентів, про те свідчить найліпше характер верховного настоятеля того пансіону, єпископа Євлогія, котрий проявився в його останнім „пастырскомъ посланіи”, виданім фактично з приводу „150 роковин основання” православної духовної семинарії в Холмі. Поминаємо вже очевидне фальшування історії, бо як відомо, холмська духовна семинарія була через 110 літ уніятською, аж що йно від 40 літ є вона православною. Цікавішим є зміст того пастирського листа. В нім єпископ Євлогій має чоло по просту перечити, що коли небудь відбувалися переслідування уніятів в Росії та називає цей факт „брехливою видумкою інтриги!” І це важиться твердити той владика в живі очі ще живучому поколінню людей, котрі самі зазнали тягару цього переслідування. А далі є в тім „посланію” такі річи (перекладаємо дослівно): „Жаден католик не може бути спасеним в будучім життю, бо його душа знаходиться в діявольській власті. Їх папа то антихрист, отже слуга люціфера, князя всіх діяволів, котрі через католицьких священиків приманюють православних людей до пекла. Стережіться отже всіх католицьких священиків, щоб вони душ ваших (як колись ваших братів, що відступили від святої православної церкви) не схопили в свої сіти та не видали на вічні пекельні муки”.

