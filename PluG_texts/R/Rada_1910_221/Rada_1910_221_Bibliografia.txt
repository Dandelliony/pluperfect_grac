Бібліографія.
„Бандура”. Фантазія на украинскія теми для хора ? capella свободнаго художника Гр. Давидовскаго. Партитура 1 р. 20 коп. 
     Для фантазії своєї д. Давидовський покористувався темами семи українських пісень: 1) „Взяв би я бандуру” (власне „Де грім за горами”), 2) „Зібралися всі бурлаки”, 3) „Їхав козак за Дунай”, 4) „В чарах кохання”, 5) „Ой лопнув обруч”, 6) „Дівка в сінях стояла” і 7) „Стелися барвінку”. Помилково тільки д. Давидовський називає пісні під №№ 1 та 4 народніми; це хоч і дуже поширені на Україні пісні, але як текстом своїм так і мелодією вони не народні (слова „В чарах кохання” належать д. Ц. Білиловському). 
     Фантазія „Бандура” починається носовими згуками цілого хору quasi pizzicato; кум, бррнь, бррнь; кум, бррнь, бррнь... якоби підробка під бандуру. Далі йде сольна мелодія пісні з таким же акомпаніментом pizzicato, а потім таж пісня в хоровій роскладці, і так всі 7 пісень. Розкладка часто міняється що до тону й мелодій. Мажор иноді ефектно чергується з мінором (напр, у пісні „Дівка в сінях”). Точний пісенний мотив зміняється варіаціями на тему пісні. Закінчується фантазія повторенням початкового quasi pizzicato. 
     Свого власного оброблення д. Давидовський вніс у свою фантазію не багато. Для гармонізації покористувався він самими простими гармоничними засобами і взагалі орігінальности не виявив. Деякі пісні, напр., „Стелися барвінку”, списані з аранжировки М. В. Лисенка. Про те всеж таки праця д. Давидовського має певний інтерес і у виконанні доброго хору безперечно може справити гарне вражіння. 
     Видано „Бандуру” роскішно, з гарною фотографією хору д. Давидовського на обгортці, з коротенькими поясненнями українського правопису і деяких українських слів з тексту пісень. 
П. Музиченко.

