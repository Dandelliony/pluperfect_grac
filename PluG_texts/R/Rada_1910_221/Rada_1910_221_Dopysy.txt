ДОПИСИ.
(Од власн. кореспондентів).
     КИЇВСЬКИЙ ПОВІТ. Волосні писарі. В 2-гому мирового участку київського повіту останнього року позбавлено служби шість писарів. В кагарлицькій волості скинуто писаря А. Бабія за безладдя по службі; в хотовській волості—-писаря Туркатина за хабарництво оддано під суд по 372—382 ст. „улож. о нак.”; германівського писаря Аксютова скинуто за безладдя в волості; трипільського—Цьоху прогнано з служби за те, що він намовляв сельське начальство робити фальшиві приговори; великодмитрівський вол. писарь Іван Лебідь позбувсь посади на підставі присуду суду за хабарі; стайківський вод. писарь Гирник мусів кинути службу через те, що на службовому грунті почав зводить особисті рахунки з волосним старшиною Борозенцем. Обуховському вол. писарю М. Павлищуку мировий посередник загадав напитать собі якусь иншу службу, бо писарем він не здатний бути.
     Г. ХАРЬКІВ. Фрукти й огородина. Щодня до Харькова привозиться сила фруктів. Ціна їм недорога. Так, яблук — антонівка продається по 100 — 135 коп. за пуд., а як на міру, то відро (40 — 50 штук) продається за 20 — З0 коп., так що сотня коштує 50 — 60 коп. Инші сорта яблук продаються ще дешевше. Через Харьків раз-у-раз провозяться вагони фруктів на Петербург і Москву. Перевозкою зайнято більше 50 вагонів. Фрукти грузяться в Севастополі — Мелітополі. У місцевім районі великий урожай винограду і через це він продається по 7 — 12 коп. за фунт. Величезний сього року урожай кавунів і динь, так що на мелітопольські кавуни на місцевих ринках малий попит. Баклажанів уродило так багато, що вони продавались по півтора карб. за тисячу. Картопля також продається недорого, й урожай її можна вважати більшим проти звичайного. Потребительське товариство служащих на Південних залізницях встигло закупити величезну партію картоплі, мало не 600 тисяч пудів, по ціні 19 — 21 коп. за пуд. Дуже багато привозиться капусти, яка коштує од 125 коп. за сотню.
     С. СЕРЕБРЯНКА, бахмутського повіту (на Катеринославщині). Селяне і лікарь. Недавно наші селяне прощалися з присланим до них санітарним лікарем Іваном Миколаєвичем Кавалеровим. На знак глибокої вдячности і великої пошани просили прийнять од їх в дарунок пів-десятини землі з хатою, в котрій минулого року містилась школа. Зразу хотіли зробити так, щоб лікарь сам собі облюбував яке хоче селянське обійстя, а вже громада сама сплате його, та він не згодивсь. Факт інтересний. А як часто люблять вибивати очі селянству за його невдячність, його уперте небажання дізнатись правди. Особливо інтересний цей факт за часів холерної пошести. Він показує, шо селянська темнота не така вже страшна, як уявляють собі на основі холерних бунтів. Хто вміє знайти шлях до серця селянського, то тому не таке вже страшне село своїми холерними заколотами. Доказ дає наша Серебрянка. Приїхав в село чужий чоловік, з роду москаль, перед цим служив десь в Прикавказ'ї. Приїхав, коли холера вже тиждень „гуляла” по селі і жертви свої, що були вже в землі, лічила десятками; не було з ним ні стражників, ні дезінфекціонних приладів, ні навіть ліків; ходив од хати до хати, порався з хворими і, пізно вертаючись до-дому, заставав у себе дядьків під хатою і далеко за північ шкварчали цигарки дядьків, чулись їх безпорадні зітхання, чергуючись з лікаревими порадами-розмовами. І через день-два народ валом повалив до його, хто за порадою, хто за поміччю. А коли земство дало дозвіл одкрить барак, то само селянство взялось жваво допомагати його оборудовати. Шили сінники, торби для припарок, десь взялись пічники і до вечора вже палав огонь в живо зложеній печі. Од плати за роботу одмовлялись. В барак не вишукували хворих, не тягли їх силоміць — сами йшли. А хто хотів, міг хворіти й дома. Поки ще не було зроблено дезінфекції, з хат де були хворі, здорові вибрались на толоку і оташувались табором, з казанами, горшками. Проходячи там, не раз можна було учути жарти з того становища, в котрім вони опинились. При похоронах не заливали вапною, дозволяли проважать до могили; було на похоронах духовенство і все як слід. І в результаті щирий дарунок і безліч подяк.


