У ПОЛЬЩІ.
— Події у Ченстоховському манастирі. 
Всі польські газети заповнені відомостями і статтями про ченця-душогуба та про ті крадіжки і шахрайства, які після цього убивства виявилися. Все це зробило величезне вражіння, особливо на віруючих католиків. Про ченця-убивцю, Дамазія Мацоха, і про його злочин польські газети подають ось які подробиці. Мацоху 39 літ, він син сельського війта (старшини), скінчив сельську початкову школу і до 1896 р. був гмінним (волосним) писарем. До манастиря вступив у р. 1896, а в 1902 його висвячено на ксьондза. У манастирі Мацох зазнайомився під час сповіді з панною Крижановською, яка стала його коханкою. Незабаром чернець Дамазій видав її за свого рідного брата, тяжко хвору людину. Через три тижні брат Дамазія помер і його „жінка” стала „шановною вдовою”. Вона оселилася у Варшаві, де жила дуже роскішно і де навіщав її отець Дамазій. Незабаром одначе їм здалося, що ці візіти соромлять „вдову”, і Дамазій рішив видати її заміж за самого себе, розуміється на папері. Він сфальшував шлюбну метрику на основі своїх писарських документів, і у Варшаві став офіціяльно чоловіком п. Олени Мацох. Тимчасом Олена Мацох зазнайомилася з Вацлавом Мацохом, братом у перших о. Дамазія, і намовила Дамазія, щоб він видав її заміж за Вацлава. Дамазій через якісь міркування на це згодився і „нічтоже сумняшеся” взявся до роботи. Він сфальшував акт своєї смерти і на основі цього документу дав шлюб своїй коханці з Вацлавом Мацохом. Але о. Дамазія стала мучити заздрість, особливо з того часу, як він довідався, що Вацлав збірається виїхати з жінкою до Америки. 
     Він заманив Вацлава до манастиря і убив його у своїй келії, вночі, вдаривши його під час сну сокирою по голові. Дамазій з початку лишень тяжко покалічив свого брата у перших. Вацлав Мацох був ще притомний і о. Дамазій висповідав його, запричастив, а потім власними руками задушив... 
     За поміччю одного з послушників, трупа зашито в канапу, найнято візника і одвезено до с. Завад і там послушник з візником, в присутности о. Дамазія, вкинули канапу з мертвим тілом у ставок, О. Дамазій з хрестом в руках примусив послушника і візника заприсягнути, що не зрадять таємниці. 
     Все це Дамазій Мацох росказав після того, як його арештовано у Кракові, куди він утік, довідавшись, що поліція вже за ним стежить. Признання Дамазія виявило також крадіжки та шахрайства, які робилися в манастирі. Ченці крали гроші з кухликів і брали собі величезну частину жертв од богомольців. Гадають, що ченці замішані також в крадіжці коштовних річей з чудотворної ікони. 
     Католицький єпископ, до якого належить Ченстоховський манастир, вигнав усіх ченців з манастиря і настановив світських ксьондзів. Ченці послали телеграфний протест до папи.

