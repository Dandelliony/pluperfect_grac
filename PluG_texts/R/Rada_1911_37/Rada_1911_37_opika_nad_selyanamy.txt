Опіка над селянами.
Державна Дума в засіданні 14 февраля ухвалила законопроект про наложення опіки на селян за марнотратство. Сам по собі такий закон був дуже потрібний, бо досі над селянами-марнотратчиками нема майже ніякої управи. Особливо став потрібний такий закон після видання указу 9 ноября 1906 р. про вільне порядкування селян-господарів своїми надільними землями. На Київщині й на Херсонщині, де той указ „роскріпостив" найбільше надільних земель, марнотратства останніми часами трапляються дуже часто. Раз-у-раз надходять звістки, що там або тут який-небудь селянин-господарь, діставши „документ" на вільне порядкування своєю надільною землею, продає  її за безцінь скупщикові-мироїдові, а гроші пропиває, зоставляючи всю свою сем'ю без жадних засобів до істнування. Таке без ладдя часто ставало причиною тяжких семйових драм: то діти уб'ють батька, то жінка вижене „господаря" з хати, то тягаються по судах та по всяких канцеляріях.
 Отже закон над селянами-марнотратчиками був дуже необхідний, і Дума добре зробила, що поміркувала над цею справою. Та, на жаль, Дума  своїм законопроектом не тільки не поліпшила справи, а ще гірше заплутала її. Треба було передати цю справу мировим суддям, щоб їх постанови  потім затвержувались з'їздом мирових суддів, а Дума взяла та й передала справу волостним судам. Це—велика помилка. Волостні суди, як це всім добре відомо, судять нерідко не по правді й дуже часто схиляються на бік дужчого. Волостні судді часто неграмотні, темні, ласі на горілку й хабарі. Усі діла в волостних судах вершать волостні писарі. Яка ж це буде правда, коли волостні суди почнуть накладати опіку над селянами?
 Недобре ще й те, що новий закон дає право починати справи про опіку не тільки родичам марнотратчика й сельським сходам, а ще й представникам селянського начальства. Виходить, що тепер який-небудь сельський начальник може напосістись на якого схоче селянина й добитись, щоб волосний суд наложив на нього опіку. Думська опозіція добивалась, щоб цей пункт було викинуто з законопроекту й щоб справи про опіку могли починати тільки родичі марнотратчика та сельські сходи, але Дума її не послухалась.
 Так замісць користи новий закон принесе селянству шкоду. Досі селянство терпіло від марнотратчиків, над якими не було управи, а тепер кожен селянин, хоча б він був який щирий і роботящий, може сам попасти в марнотратчики; досить тільки щоб його не злюбив хто-небудь з сельського начальства. Можна було б сказати, що при дальшім обміркуванні законопроекта Дума схаменеться й внесе в нього де-які поправки на користь селянства, але на це надії дуже мало.
