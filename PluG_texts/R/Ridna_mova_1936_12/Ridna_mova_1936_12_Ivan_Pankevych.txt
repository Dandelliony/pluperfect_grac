Антін Меє (Antoine Méillet).
В Парижі помер дня 22. серпня цього року великий учений мовознавець — Антін Меє. Його мовознавчі праці не обмежувалися тільки індогерманістикою, але також охоплювали й мови слов'янські. Праці його мали надзвичайний вплив на методи досліджування мов, розуміння їхнього розвитку та взаємовідносин. 
Покійний професор несамохіть мусів доторкнутися й питання про взаємовідносини між мовою українською та іншими слов’янськими мовами, а передовсім мовою російською. Причину до дискусії в цім питанні дала йому граматика проф. Степана Смаль-Стоцького й Теодора Ґартнера: Grammatik der ruthenischen Sprache, Відень, 1913, в якій обидва вчені старалися доказати, що українська мова в теперішнім її розвитку ближче стоїть до сербської, ніж до російської. Своє відмінне становище виявив Меє в рецензії на згадану граматику на сторінках лінгвістичного французького часопису: „Bulletin de la société de linguistique de Paris“, XIХ, 1. N. 62, Paris, 1914, a це становище було зовсім у згоді з тодішніми поглядами майже всіх славістів, за винятком акад. Корша, що держалися втертого в науці поділу слов’янських мов на групи на основі признаних тоді критеріїв, 1) повноголос (голод), 2) заступства м’яких т, д через ч, ж (ніч, межа), 3) заступства сильних ъ, ь через о, е (сон, день), 4) заступства кв, гв перед м’яким і (з ѣ) через цв, зв (цвіт, звізда) й приділяли мову російську, українську й білоруську до однієї групи східньослов’янської або „руської“. 
Меє може вперше пізнав основніш структуру нашої мови, й мусів признати її окремішність від великоруської незалежно від загальної класифікації слов’янських мов на поодинокі групи, а свої погляди в цім напрямі мав іще нагоду висловити у вступі до „Антології Української Літератури“, виданої по-французьки Українським Соціологічним Інститутом в Празі (Anthologie de la litterature ukrainienne, Paris, Prague 1921), де повторив своє негативне становище до класифікації слов’янських мов, а спеціяльно щодо відношення української мови до російської й до сербської, що його проповідували С. Смаль-Стоцький і Ґартнер, але в дальшім признає різні дороги розвитку мов української й великоруської, що довело й до різного розвитку літератур обома мовами, не подібних духом і стилем до себе. 
А всеж таки граматиці С. Смаль-Стоцького й Ґартнера треба завдячувати й пізніше ставлення Меє до української мови, про яку він сказав у своїй книзі „Introduction a l’étude comparative des langues indo-europénnes“, Paris, 1922, на стор. 50: „Russe: On y distingue le petit russe ou ruthène et le grand russe tres différentes l’ un de l’ autre“ (розрізняється малоруське або рутенське від великоруського, дуже різного одно від одного). Але на сторінках славістичного часопису „Revue des études slaves“, що він редагував, пильно були нотовані в відділі бібліографії всі новини з царини українознавства.
Ужгород.
