Чистота й правильність української мови.
Відповідь на запитання наших Читачів.
Бриль (Яр. Марків у Бучачі). В XV-XVI ст. помітний був досить сильний італійський вплив на культурне життя Польщі, свідком чого маємо багатенько старих позичок у мові польській із мови італійської; чимало таких слів зайшли й до мови української. Так, до нас зайшло й слово бриль, перероблене з італ. ombrello (парасолька, накриття над чим). В Україні панує слово бриль (зміна: з бриля́, брилю́ чи бриле́ві, бриле́м, на брилі́, всі брилі́, брилі́в і т. д.), — капелю́х там мало знане. В мові польській bryl позостався тільки в мові людовій. В нашій мові слово бриль досить старе; так ув акті 1588 р. (див. Архивъ Ю. 3. P. І, І, 240) читаємо: Шапокъ поповскихъ, двѣ, брылевъ два чорнихъ. Бриль — це капелюх частіш солом’яний, але за останніх часів і на несолом’яні капелюхи стали казати бриль, напр.: „Дама в брилику“.
Відро (Ів. Маївський у Купичволі). В літературній мові панує форма „відро“, а не „ведро“ (е в складі закритому перейшло на і). Слово „путня“ — говіркове, західньоукраїнське, зо словом „путь“ не мав нічого спільного, бо походить із давньо-німецького putina, теперішнє Bütte. Пор. чеське putna чи putina.
Достатній (Бучач, Яр. Марків). Панує тільки форма доста́тній, доста́тня. В ч. 42-м „PM“ на ст. 276 коректурний недогляд, — треба: „достатня причина“.
Кревний (Бучач, Яр. Марків). В українській літературній мові вільно вживаються слова: кревність, кревний, кревно. Напр. у приказках Номиса читаємо: Роби кревно й ходи певно. Словник Б. Грінченка подає: Кревна родина. Але слова „кревнячка“ літературна мова не знає, вживає тільки „родичка“. Таких випадків, коли слова одного й того кореня одні вживані, а другі не вживані, можна подати сотнями, див. мою статтю: „Примхи словотвору“ в ч. 44 „PM“.
Ледве (Яр. Марків у Бучачі). В літературній мові панує форма ле́две (рідко ледві). Коли подибуєте де інші форми — то прості коректурні недогляди.
Поготі́в (Яр. Марків, Бучач). Це дуже поширений прислівник у нашій мові, визначає „тим скоріш, тим більш“ (рос. подавно, тѣмъ, болѣе). У Приказках Номиса: Не кракала ворона, вгору літаючи, а вниз уже й поготі́в. Г. Барвінок: Діти батька мало що й слухають, а нас і поготі́в.
Суєта (Яр. Марків у Бучачі). „Суєта" вживається в нашій мові як архаїчне слово, але вживається дуже рідко (в говорах частіш), — частіш кажемо марнота, клопоти. Але слів: суєтитись, суєтливий, суєтний наша літ. мова зовсім не знає.
Умова — умовини (Бучач, Яр. Марків). Слова „умовина“ нема, є тільки „умовини“, як обставини чогось. Академічний Словник правничої мови рос. „договор“ перекладає: умова, договір, контракт (ст. 213, див. іще ст. 30, договор), а „умовини“ для цього не вживаються. Кажемо: умови (а не: умовини) передплати, але: умовини (а не: умови) праці.
Наголос слів на -ння (Яр. Марків у Бучачі). Так, маємо декілька слів на -е́ння з наголосом на е, — це в словах, перейнятих із мови церковної, де затримуємо й старий церковний наголос. Напр. спасе́ння. В літературній мові панує форма воскресі́ння, але вживаються й форми воскре́сення, а то й воскресе́ння. Звичайно, це тільки з цієї церковної традиції може бути -е́ння, бо воно — за законами нашої мови — мусить дати -і́ння. Через це повстають дублети: спа́се́ння — спасі́ння й т. ін. Пор. іще: вознесе́ння.
Чому „староство", а не „старіство" (Ів. Маївський у Купичволі). Закінчення -ство не мало в собі вдавнину ь, а коли так, то попередня о чи е перед цим -ство не може в нашій мові змінитися на і (див. „Рідне Писання“ § 17; „Рідне Слово“ І ст. 106-112). Склад тут відкритий: старо-ство, старо-ста, як і: з мо-ста, з ко-сти, з певно-сти і т. ін. Пор. іще старі: роже-ство, множество.

