Новий переспів „Слова про Ігорів похід".
Подаю свої замітки про мову переспіву „Слова про Ігорів похід“ Миколи Матієва-Мельника (популярне видання, накладом „Рідної Школи“, Львів, 1936, 56 ст.).
I. Місцевих слів не мало в переспіві, напр.: східна (3, східня), гряниця (24, 49, границя), битва (5, бій), рішучо (5, рішуче), досвіта (5, удосвіта), лиш (6, тільки), скорше (9, скоріш), соловію, соловієм (10, солов’ю, солов’єм), оба (10, обидва), порівнує (17, порівнює), жалко (18, жаль), ізляг (20, ізліг), стрібуймо (23, спробуймо), братанки (23, небожі), банно (27, сумно), сріберних (30, срібних), найранших (42, найдавніших), викормлені (45, вигодовані), спорили (46, сперечалися, змагалися), зазулі (48, зозулі), пиром (48, бенкетом) і т. ін. Про всі ці слова див. „Словник місцевих слів“ проф. І. Огієнка.
II. Архаїзмів здавалося б небагато, проте більше трьох десятків набереться. Як на популярне видання — трохи забагато. їх легко було б замінити на відповідні сучасні слова: стадо (9), нині (4, 19, 26, 27), стязі (10, 15, 18, 26), тули (11, 28), тьма, тьмою (12, 13), скорі (12), побіди (12, 5, 19, 20, 22), черлений, черленими (13, 14, 16), хоругов (14), серебряне (14), обида (14, 19), тучі (15), копії, копіям (15, 18), харалужними (16, 26), крамолу (17, 20), кровію (18), ничить (18), на прю (19), ладів (19, 27, 28), присмирив (21), подвиг (23), врага (23), побіджають (23), кощія (24), бодрий (26), струях (27, 30), господине (27, 28), насади (27) і ін.
III. Стиль, синтакса, фразеологія, істота змісту. На ст. З, 6 і 22 зустрічаємося з виразом: „На Україні“. „Р. Мова“ вже нераз вказувала на нелогічність такого сполучення. Кращі українські поети, з Шевченком на першому місці, а то й польські поети ХІХ-го віку (Словацький, Ґощинський, Мальчевський) писали: в Україні. І традиція, і логіка слушно домагаються відрізняти цей вираз від таких, як напр.: на Поліссі, на Лемківщині, на Волині, на Мазурщині... Аджеж це два різні розуміння, речі не однієї категорії. Тож ніхто не скаже: на Польщі, на Німеччині, на Франції...
1. Поклонник кн. Святослава (ст. 3). Поклонник — слово регіональне, або й російського походження; треба: прихильник (звеличник).
2. Вітчини (ст. 4) — слово не то місцеве, а й цілком штучне; можна поважно сумніватися, чи де народ (літ. мова й поготів!) уживає цього слова; хіба що підо впливом галицького шкільного навчання. Треба: до Отчизни, або: Ба́тьківщини (див. І. Огієнко: Сл. місц. слів 20).
3. „Відніс Ігор побіду“ (ст. 5) — фразеологічно речення чуже й ненатуральне, бо початок (і конструкція) з польської мови, а кінець архаїзм. Треба: Ігор переміг, побив, поконав, поборов, (І. Огієнко: Сл. м. с. 73).
4. На ст. 8-мій дає автор таблицю іст. родоводу князів, не подавши джерела, звідки взяв її (це нічого, що видання популярне). На стор. 9-тій те саме; треба було зазначити, за чиїм текстом автор починає свій переспів.
5. Лебеді доторкнувся (ст. 9) треба: лебедя (чол. роду. І. Огієнко: Сл. м. с. 49).
6. Аж по нині (ст. 9), зам.: і досі, до сьогодні (І. Огієнко: Сл. м. с. 61).
7. „Бо ти соловієм гомонів лісами“ (ст. 10). Два орудні речівники, поставлені поруч себе в різних синтаксичних функціях, викликають непотрібний хаос: або затемнюють думку, або виступають проти стилю й духа мови. Трудно теж знайти солов’я, що гомонить; за те легко знайдемо такого, що щебече, співає, тьохкає.
8. „Звиваючи давню і новую славу“ (ст. 10). За часів співця Слова може така метафора була й добра, сьогодні вона трохи ненатуральна: як його звивати славу й на що́ (як нитки на клубочок)?
9. „Несе соколів крізь поля“ (ст. 10). Не: крізь поля, тільки: через поля, або краще: понад полями (пор. у Шевченка: Понад полем іде...); бо крізь (місц.) має дуже конкретне значення, напр.: крізь дірку, крізь кватирку, крізь шпарку, крізь сито, крізь землю (провалився).
10. „Хочу... гордо воду пити“ (ст. 12). Трудно собі уявити, як можна гордо, чи негордо пити воду. Інша річ: гордо стати, гордий вигляд, вираз лиця мати. Але: гордо пити, їсти, спати?
11. „Ти стоїш..., сиплеш..., гремиш... куди тільки кинувся Тур“ (ст. 16). Це підряд про ту сами особу; в одному рядку звертаємося просто до неї й говоримо в часі теперішньому, а в другому вже оповідаємо про неї, як про особу третю, та ще в часі минулому.
12. На ст. 17 під наголовком читаємо: „Щоб підкреслити жорстокість битви на Каялі...“ і т. д. Це надруковано таким самим друком, як і цілий текст перекладу. Пояснення перекладача! Чого ж його нема в попередніх розділах?
13. „Діялося в тих війнах“ (ст. 18). Стилістично краще: за тих воєн.
14. „Кістьми була посіяна“ (ст. 18). Якщо земля була посіяна, т. зн. її брали в руки й сіяли, нащо тоді: кістьми? Хіба що „кістьми“ — це такі машини-сіялки? Як думати синтактичними категоріями, то вони (кості) були посіяні, а земля: засіяна, не посіяна. Пор.: Що тут посіяно? — Жито. Чим засіяли нивку? — Пашнею (зерном).
15. „А вороги... несли свою побіду над Україною“ (ст. 19). Як то вони несли оту побіду (біду на дрючині?) над Україною — Господь один знає. А що свою (біду) несли, не чужу — це вже заслуга ясного стилю. Чи не можна було сказати: землю нашу руйнували?
16. На ст. 21. розд. XI. і на ст. 22. XIII. дає автор уже свій власний зміст, замість перекладу чи переспіву.
17. „Замість побіди прийшов погром“ (ст. 22). Слово „погром“ має в сучасній літ. мові інше значення, як давніш; тут треба сказати: дізнали поразки.
18. „Взялись ви... землю мечами вбивати“ (ст. 23). Вбивати — тут не на місці: землі ніхто не може вбити, навіть у метафорі. Можна її: підбивати, здобувати, загортати, воювати...
19. „Ах, уже не виджу я“ (ст. 23). Це: ах — нехарактеристичне українській мові ані ХІІ-го, ані ХХ-го віку. А „виджу“ — архаїзм, що залишивсь іще в галицьких і буковинських говірках. Літературне загальноукраїнське тільки: бачу.
20. На ст. 24 перекладач дає короткий вступ і скорочує цілий дуже гарний розділ: Поклик до князів.
21. „Погром Ігоря викликав погубні наслідки“ (ст. 24). „Погром Ігоря“ — можна розуміти двояко, напр. так: Ігор влаштував погром і цей його погром мав такі наслідки. А згідно з текстом: Поразка Ігоря мала погані наслідки.
22. На ст. 24 і 25: таке скорочення тексту XV-гo і XVI-гo розділів Слова — і в популярному виданні не годиться.
23. Побіч „харалужними“ (ст. 26) дає перекладач у дужках „сталевими“, хоч на ст. 16-тій уже було це слово без пояснення. Коли такі пояснення давати в тексті, а не під текстом, тоді справа виглядатиме неповажно, — то ж не словник, ані граматика!
24. „До Тьмутороканя“ (ст. 26), а на ст. 13-тій: „до Тьмуторокані“. Непослідовність у застосуванні форм помітна теж у відміні: Києва.
25. „То не зозуля кличе,... на мурах кличе..., на мурі кигиче“ (ст. 27). Прошу заглянути до переспіву С. Гординського; там теж: зозуля кигиче, — а чайка тоді вже мусить... кувати куку (див. мої замітки про мову перекладу Слова С. Г-го в ост. числах „Рідної Мови“).
26. „Скочив з нього босим вовком“ (ст. 29). Хіба ж вовк буває коли взутий? Це тільки в літературі: „Кіт у чоботях“.
27. „Б’ючи гуси й лебеді“ (ст. 29). А чим б’ючи: батіжком, чи претинкою-лозою? І нащо їх бити, — вони ж не кусають. В тексті: збива гусей…
28. „Встаєте на орду“ (ст. 32). Не: встаєте, тільки: стаєте, напр. до бою, або: йдете на кого.
29. Від ст. 33-ої до 39-ої йдуть виїмки старого тексту. Перекладач не каже, звідкіля його взяв.
30. На ст. 44 забагато чужих слів, як на популярне видання; ось кілька: масакри, сцени, героїзм, імпозантно, характеристики, кметів, копіст. Цікаво, скільки таких слів зрозуміє популярний читач?
31. „Поніс поразку“ (ст. 44) зам.: дізнав поразки.
IV. Підсумки. Переклад — переспів — конспект дуже довільний. Щокрок бачимо власні додатки перекладача, менші й більші зміни та відхилення від оригінального тексту.
Ясно, що кожний переспів матиме поетичні додатки, тільки ж лік би їм знати, та не пересипати ними твір без міри, без лічби́. У поетів вони звичайно самі по собі малозначні, більш оздобні, т. зн. такі, що підсилять хіба образність твору, його чуттєві моменти, але ніколи не змінять самого змісту. У прозовому перекладі справа виглядатиме цілком інакше. Тут не може бути жодних змін, жодних ліценцій. Гадаю, що писати одну річ почасти прозою, почасти віршовим ладом — хіба не варто.
Луцьк у вересні 1936 р. 
