Початкова Граматика української літературної мови.
54. Беззв’язкові підрядно-зложені речення.
Душа, переповнена щастям, частенько буває німа (Дніпрова Чайка). Вмер ти один, не зогрітий порадником (Старицький). Один із боярських дружинників підняв у гору кубка, повного пінистого меду (Франко). Сон, влетівши до хати, бере Харитю під своє крило (Коцюбинський). Налігши над плугом, оре хлібороб (В. Мова). Закувала зозуленька, на дубу сидючи (Шевченко). Не мало він здивувавсь, опинившись над такою кручею (Куліш). Не йди до лісу, не знавши дороги.
Що таке беззв’язкове пояснювальне речення? Які вони бувають? Коли тільки може бути беззв’язкове дієприслівникове речення? Коли ставимо кому в беззв’язкових реченнях?
Підрядно-зложене речення, що має приявну чи здогадну зв’язку, зветься зв’язковим. Коли пояснювальне речення не має зв’язки й розпочинається прикметником, дієприкметником або дієприслівником, то таке підрядно-зложене речення зветься беззв’язковим. Беззв’язкові речення розділюємо комою, як і речення зв’язкові.
Беззв’язкові речення бувають такі:
1. Прикметникові, що розпочинаються прикметником або дієприкметником: Матернє серце, повне посвяти для своїх дітей, змалював нам Шевченко у „Наймичці". Треба було перейти містечко Хотин, спалене тепер дотла.
2-5. Часові, причинові, умовні й припустові пояснювальні беззв’язкові речення розпочинаються дієприслівником. Напр.: Поставивши воду, Харитя лягла на лавку. Коні заїржали, почувши лугову пашу. Не ліз у воду, не спитавши броду. І не бувши в школі, він набув собі широкої освіти.
Пояснювальне речення може розпочинатись дієприслівником тільки тоді, коли має той сам підмет, що і в реченні основнім.
Завдання 446. Беззв’язкове пояснювальне речення, що починається прикметником чи дієприкметником, коли стоїть перед своїм словом основного речення, комою від нього не відділюється. Перепишіть оці речення.
Душа, переповнена щастям, частенько буває німа (Дніпрова Чайка). Переповнена щастям душа частенько буває німа. А вгорі хребти гірськії, віковим покриті лісом, вічну пісню грають (Франко). А вгорі віковим покриті лісом хребти гірськії вічну пісню грають. По тім боці Прута простяглася низина, заро́сла лозою (О. Маковей). По тім боці Прута простяглася заросла лозою низина.
Завдання 447. Беззв’язкове пояснювальне речення може розпочинатися дієприслівником тільки тоді, коли підмет в основнім і пояснювальнім реченні той самий. Перевірте це на оцих реченнях:
Отак то я собі вночі, понад Невою ідучи, гарненько думав (Шевченко). Всім святим поклонившись, додому верталась (Шевченко). Поставивши коло мами воду, Харитя лягла на лаву (Коцюбинський). Коні заїржали, почувши лугову пашу (П. Куліш).
Завдання 448. Скажіть, чи по-літературному можна отак сказати: „Попавши на Січ, приложать тобі зараз інше ім’я“ (А. Чайковський). В чім тут недокладність? Який підмет тут у реченні основнім і пояснювальнім?
Завдання 449. Беззв’язкові речення мають тільки один підмет, що звичайно знаходиться в основнім реченні. Але часом у часових реченнях письменники ставлять підмета в пояснювальнім реченні зараз за дієприслівником. Спишіть до зшитка оці приклади:
Розбивши вітер чорні хмари, ліг біля моря одпочить (Шевченко). Підгнивши млин, молоти перестав (Щоголів). Під’їхавши гості під браму, почали грюкати шаблею (Куліш).
Це стародавня наша форма речень. Пишіть і ви так!
Завдання 450. Якщо чинність дієприслівника пояснювального речення й дієслова-присудка основного речення відбуваються одночасно, то дієприслівника ставимо в минулому часі, а не теперішнім. Спишіть до зшитка оці приклади (див. завдання 379):
Живши у світі, його не втечеш (М. Вовчок). Бач, заснула, виглядавши, моя сизокрила (Шевченко). Не довго думавши, сотник покликав Орисю (Куліш). Порошинка, котившись із гори, шириться. Бувши вільним, зроблю це.
Завдання 451. Зв’язкові пояснювальні речення часові, причинові, умовні й припустові можна обертати в беззв’язкові, як що вони мають той сам підмет; для цього треба опустити зв’язки, а присудка пояснювального речення обернути в дієприслівника. Обидві формі — зв’язкова й беззв’язкова — мають однакове значення. Напр.: Коли я прийшов до дому, то застав брата. Беззв’язково: Прийшовши додому, я застав брата.
Оберніть у беззв’язкове оце речення: Коли Харитя впоралась, зняла серпа з полиці.
Чому не можна обернути в беззв’язкове оцього речення: Коли я сів на віз, коні рушили.
55. Чужа мова.
А Галайда знай гукає: „Кари їм, кари!“ „Я не піду“, промовив син. „Хазяїн вдома?“ на дворі крикнуло. „Я Ганнусі не боюся!“ співає матуся. „Ходімо гріться!“ закричали: „Зійшло вже сонце“. Сестра сказала: „Мати тяжко захворіла“. Сестра сказала, що мати тяжко захворіла.
— Що? москалі? де москалі?
— Що ти, схаменися!
— Де москалі, лебедики?
— Та он, подивися!
Що таке чужа мова? Що таке мова пряма й непряма? Які знаки розділові ставимо при прямій мові? Коли чужу мову зазначаємо рискою замість лапок? Коли по чужій мові ставимо окличника чи питальника?
Власні слова розмовника звемо чужою мовою. Чужу мову звичайно подаємо не саму, але з пояснювальним реченням. Буває три випадки поєднання чужої мови з пояснювальним реченням:
1. Чужа мова йде за пояснювальним реченням: Дітки маленькі кликали маму: „Вставай, голубко, нене кохана!“ У цім випадку перед чужою мовою ставимо двокрапку.
2. Чужа мова перед пояснювальним реченням: „Я вже вернулась“, сказала сестра. По чужій мові ставимо тут кому (або питальника чи окличника).
3. Пояснювальне речення розриває чужу мову: „Не хочу я таких дурних новинок“, промовив він: „нащо здались вони?“ Перед поясненням ставимо тут кому, а по нім — двокрапку.
По чужій мові ставимо знака відповідного: кому (випадок 2 і 3), крапку (в. 1 і 3) або питальника чи окличника (в. 1, 2 і 3). Чужу мову розпочинаємо з великої букви (в. 1, 2, 3), але продовження перерваної мови (в. 3) — з малої.
Чужа мова, передана так, як її сказано, цебто від першої особи, зветься мовою прямою, напр.: Батько тихо сказали: „Пропало вже все“. Мова, передана від третьої особи, цебто підрядним реченням, зветься непрямою мовою, напр.: Батько тихо сказали, що пропало вже все.
Чужу мову конче беремо в лапки.
Завдання 452. По чужій мові ставимо окличника чи питальника, якщо це речення окличні чи питальні. Спишіть оці приклади:
„Не вернуся!“ сказало синє море. „Добре, батьку-отамане!“ кругом заревіло. Тихо думка шепоче: „Не вір тій весні!“ „Відкіль бредеш ти, голова лиха?“ лисиця так мовля Ослові.
Завдання 453. Коли говорить дві чи кілька осіб, то звичайно при цій розмові чужу мову зазначаємо тільки рискою —, а не лапками. Спишіть оце:
— Мені мати купувала...
— Мені батько справив...
— А мені хрищена мати лиштву вишивала.
— А я в попа обідала! — сирітка сказала.
Завдання 454. Оце речення з непрямою мовою оберніть у речення з мовою прямою й обидва речення запишіть до зшитка:
Учитель нас повідомив, що взавтра науки не буде.
56. Словосполучення.
По грозі.
Гроза пройшла... Зідхнули трави,
Квітки́ головки підняли́,
І сонце тепле і ласкаве 
Спинило погляд на землі.
Літає радість, щастя світить, 
Дзвенять пташки́ в садках рясних, 
Сміються знову трави, квіти, 
А сльози ще тремтять на них.
О. Олесь.
Коли слово оживає? Чи в словниках слово живе? Що таке парування слів? Що таке словосполучення? Перерахуйте п’ять мовних словосполучень? Чи можна в спарованих словах ставити розділового знака? Які три способи парування слів? Що таке згода, керування й примикання слів? Яке значення флексії в складні?
Слово поза реченням — тільки мертва форма, тільки мертвий збір звуків. Оживає воно й набирає собі свого значення тільки в реченні.
Як і все живе в природі, слова конче паруються в синтаксичні пари, цебто дві слові міцно з’єднуються в одне ціле, напр.: гроза пройшла, сонце тепле. Спаровані слова звуться словосполученням. Слова поза парами — порожні звуки, а значення набувають собі тільки спарувавшись. Речення, як закінчена цілість, складається з певних синтаксичних пар.
Для того, щоб робити словосполучення, в нашій мові існують т. зв. флексії, цебто змінні частини закінчення слів, напр.: тепл-а вод-а, тепл-у вод-у, тепл-ою вод-ою й т. ін., тут -а -у, -ою флексії (див. „Рідне Слово“ ч. І. § 44). Флексії мають надзвичайно велике складневе значення й творять істотну ознаку нашої мови, чому вона й зветься мовою флексійною.
Наша мова знає п’ять синтаксичних пар; а саме, в мові, щоб скласти закінчене речення, паруються: 1. підмет із присудком: гроза пройшла, 2. підмет із прикметниковим поясненням: сонце тепле, 3. присудок із іменниковим поясненням: головки підняли, 4. присудок із прислівниковим поясненням: сміються знову і 5. іменникове пояснення з прикметниковим поясненням: в садках рясних. Спароване слово зветься повним, неспароване зветься вдо́вим, напр. в вищеподанім вірші слова вдові: гроза, трави, квітки, бо й до них можна було додати прикметникове пояснення, цебто спарувати їх. Пильнуйте, щоб у вашім писанні вдових слів було не багато!
Словосполучення чи спаровані слова складають міцну одиницю, чому спаровані слова ніяким знаком не розділяємо, бо цим знаком ми розєднували б синтаксичну пару: Гроза пройшла, а не: Гроза, пройшла.
Творити правильні словосполучення, цебто правильно парувати слова — це найважніша наука про мову, що зветься складнею. Хто вміє правильно парувати слова, той дійсно знає мову.
Мова наша знає три способи парування слів: згода, керування й прилягання. Згодою слів зветься переймання узгодженим словом рода, числа, відмінка й особи свого узгоджального слова, напр.: сонце тепле, в садках рясних, гроза пройшла.
Керуванням слів зветься залежність іменникового пояснення від свого дієслова-присудка, напр.: Головки підняли, Спинило погляд. Керує дієслово-присудок, а в залежності від нього йменникове пояснення ставиться в одному з п’яти відмінків: родовому, давальному, знахідному, орудному й місцевому без прийменника чи з прийменником: Дзвенять в садках, Тремтять на них. Див. про це виклад 15 (іменникове пояснення).
Прислівникове пояснення чи прислівник, як слово незмінне, прилягає до свого дієслова-присудка: Сміються знову, цебто форма прислівникового пояснення незалежна від його присудка.
Завдання 455. Із Олесевого віршу „По грозі“ випишіть усі пари: підметові, присудкові й іменникового пояснення.
Завдання 456. Скажіть усі пари в оцім вірші: Попрощалось ясне сонце з чорною землею, виступає круглий місяць з сестрою-зорею.
Завдання 457. Напишіть по п’ять прикладів на керування й примикання слів.
Завдання 458. Яка роля флексії при згоді слів і при керуванні? Чи потрібна флексія словам, що тільки „прилягають“?
57. Згода слів у реченні.
Ластівка.
Малесенька ластівка зранку мені 
Співає-щебече пісні весняні, 
І весело в’ється вгорі над вікном, 
І має привітно стрільчастим крилом.
О. Олесь.
Що таке згода слів? Яка роля закінчень (флексій) слів у нашій мові? Що таке згода граматична й логічна? Розкажіть головні правила згоди.
Прикметник самостійно не існує, він — у йменнику; через це прикметникове пояснення конче приймає число, рід і відмінок свого йменника, цебто узгоджується з ним: Малесенька ластівка. Згода буває повна: в роді, числі й відмінку, часом неповна. Дієслово-присудок звичайно згоджується зо своїм підметом у числі й особі: Ластівка співає. Для узгодження слів між собою мова наша має багато найрізніших закінчень чи флексій, чому й зветься з природи своєї мовою флексійною. Згода зветься граматичною, коли керується тільки правилами граматики, або логічною, коли маємо узгодження в роді чи числі за змислом, напр.: великий собака.
Найголовніші правила згоди слів такі:
1. Підмет згоджується зо своїм дієслівним присудком у числі й особі: Він прийшов, Вони прийшли. Коли за підмета править високоповажана особа, присудок може бути в множині: Батько поїхали, мати вдома лишились.
2. Присудковий іменник конче згоджується зо своїм підметом у відмінку, але не конче в роді й числі: Шевчєнко — наші гордощі.
3. Коли за підмета править сполучення числівника чи прислівника з родовим іменника, то присудок буває в множині, рідше — в однині: Троє козаків ідуть (або іде).
4. У стягненім реченні при двох чи декількох підметах присудка ставимо звичайно в множині, рідко в однині: Заговорять і Дніпро, і гори. Був собі дід та баба.
5. Прикметникове пояснення згоджується зо своїм іменником у роді, числі й відмінку: Вийшов з зеленого гаю козак молоденький. Коли воно стосується до кількох іменників, то воно частіш у множині, рідше в однині: Виднілися зелені ліс і гори, або: Виднілися зелений ліс і гори.
6. Прикметникове пояснення до числівникового підмета в двійні частіш ставиться в назовному, рідше — в родовому множини: Ой три шляхи широкії до купи зійшлися. Два трупи невеликих взяв на плечі.
7. Прикладка найчастіше згоджується зо своїм іменником тільки в відмінку, а в роді й числі може непогоджуватись (неповна згода) : Жінка лікар, Місто Київ.
Завдання 459. Напишіть по два приклади на кожний із семи випадків згоди слів.
Завдання 460. Спишіть оці речення, підкресліть узгоджену пару слів й поясніть згоду їх.
Військо — сила народу. Батько йдуть здорові. Мені бабуся говорили. Пане Докторе, чи ви знаєте новину? Три годи сумно протекли. Понад синім морем три козаки ходить. Зо мною остались Данило та Пріся. Ти й він добре співаєте. Брат із братом обнялися. Нишком один на одного чигають. Близький сусіда. Два часовиї розмовляють.
Завдання 461. Напишіть оповідання: Скупий два рази платить.
58. Лад слів у реченні.
Язик до Києва доведе. Усі ми під Богом ходимо. Чоловік мислить, а Бог рядить. Дзвін до церкви скликає, а сам у ній не буває. Теплий вітерець вечірній роздуває білий парус. Весняне повітря потоками лине в хатнє віконце. Старець тихо дивиться на море. Люди б сонце заступили, якби мали силу.
Що таке словолад? Які чотирі засаді словоладу в нашій мові? Що таке інверсія? Яка вона буває? Який словолад у вищеподаних прикладах?
Кожний член речення звичайно має в нім своє стале місце, свій словолад. В українськім словоладі панують ось ці головні чотири засаді: 1. Підмет ставиться перед присудком: Вітер завива. 2. Прикметникове пояснення ставиться перед іменником: Сердитий вітер. 3. Прислівникове пояснення ставиться перед присудком: Тихо прочитаєш. 4. Іменникове пояснення ставиться по присудку: Довбе ребра.
Відхилення від звичайного порядку слів у реченні зветься інве́рсія. Інверсія часта в мові поетичній, головно підо впливом чуття або бажання підкреслити яке слово. Така інверсія прикрашує нашу мову, а в мові ритмічній (у віршах) вона необхідна. Українська мова, щодо словоладу, надзвичайно гнучка, чим сильно полегчується писання мовою ритмічною.
Інверсія буває: звичайна, коли від переставлення словоладу зовсім не затемнюється речення, цебто воно позостається для нас зовсім ясне, і незвичайна, коли від такого переставлення зміст затемнюється й речення стає неясне. Звичайна інверсія панує в мові поетичній чи взагалі в мові ритмічній. Незвичайну інверсію треба конче виминати; у добрих поетів, що легко володіють мовою, незвичайна інверсія рідка. В звичайній літературній мові інверсія непотрібна.
Завдання 462. Напишіть шість речень із правильним словоладом.
Завдання 463. Який словолад у вірші „Ластівка“ в викладі 57? Які тут інверсії?
Завдання 464. Частку би (по приголосній) та б (по голосній) ставимо звичайно по дієслові, але вона може бути й по тім слові, що логічно підкреслюється в реченні. Спишіть оці речення й підкресліть би, б.
О, слів би тут, які б, мов жданий грім, завісу неба розірвали. Розказав би про те лихо. Він рад би їх не знать. Білі айстри я б клав йому на чоло, на обличчя, я плакав би, коли б мені не знати.
Завдання 465. Родовий відмінок, залежний від іменника, ставимо тільки по ньому: Згорів дім батька, Книжка брата пропала й т. ін. Коли цей родовий переходить у прикметника, то цього прикметника ставимо конче перед своїм іменником: Згорів батьків дім, Братова книжка пропала й т. ін.
Придумайте два приклади на це правило.
Завдання 466. В нижчеподаних прикладах із Шевченкового „Кобзаря“ виясніть інверсії, цебто порушення звичайного словоладу.
Полюбила чорнобрива козака дівчина. Літа мої молодії марно пропадають, очі плачуть, чорні брові од вітру линяють. Синє море звірюкою то стогне, то виє, Дніпра гирло затопило. Вздовж байдака знову походжає пан отаман. Слава на все село недобрая стала. Дочка нездужає Ярина.
Завдання 467. Напишіть оповідання: Без Бога — ні до порога, а з Богом — хоч за море.
