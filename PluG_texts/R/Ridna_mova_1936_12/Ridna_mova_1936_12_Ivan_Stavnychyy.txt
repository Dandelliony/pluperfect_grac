Мова наших видань.
Prof. Jarosław Łazaruk. Podręczny słowniczek polsko-ukraiński i ukraińsko-polski. Stanisławów 1934. Nakładem autora. — Проф. Ярослав Лазарук. Підручний словничок польсько-український і українсько-польський. Станиславів 1934. Накладом автора. — „Союзна Друкарня“, Станиславів, вул. Собіського ч. 24. — Формат 12 X 16.5 центиметрів. Сторін 56.
На зміст цієї книжечки складаються дві передмові: одна, написана польською мовою, названа „Przedmowa“, та друга, перекладена з польської мови на українську, а названа „Вступне слово". Крім того тут є полсько-українська й українсько-польська азбука, пояснення вживаних у тексті скорочень і сама словничкова частина.
Коли з 56 сторінок друку цілої брошури відрахувати 8 сторінок, де подані передмови, азбуки й скорочення, останеться таким чином на словникову частину 48 сторінок, по-половині на польський і український словнички. Точніш, уміщено тут приблизно по 1700 слів польської та української мови, мовляв таких, що „вживані найчастіш у щоденній розмові“.
Назагал польська мова в цій брошурі добра, хоч не без помилок.
У своєму Словничку автор часто скорочує прикметника: ukraiński, український. Але ж слід пам’ятати нам, що писати в скороченні: ukr.-polskie abecadło, słownik polsko-ukr., укр. мова і т. д., це пониження й образа нашого національного ім’я.
Зразком невеликого знання власної рідної мови являється в нашому випадку саме Вступне слово до Словничка, де знаходимо чимало мовних прогріхів супроти літературної мови.
Спорудник Словничка дуже претенсійний, коли вірить, що він із таким своїм знанням української літ. мови й із такою своєю працею стане як-небудь тій молоді „обох полів“ у поміч. Бож відомо, що в українській мові є не одна, а кілька праць у даному напрямку та з даної ділянки. Людині, що бажала зробити добре діло й прислужитися шкільній молоді української чи польської народности, — вистачало було вільно та й безумовно навіть конче треба було покористуватися принаймні прекрасною працею Грицака-Кисілевського!
На жаль, вийшло таке, що автор, мало знаючи літературну українську мову, взявся за діло „самостійно“, без ніякої до цього наукової підготови.
Словник переповнений місцевими словами й формами, тоді як треба було подати все тільки мовою літературною. Подаю небагато прикладів, бо на те місця не маю (в дужках подаю, як треба): середний (середній), жезло (жезл, краще: берло, булава́), стрій (одяг, убір), чим скорше (мерщій), дрожати (дрижати, тремтіти), глубокий (глибокий), хосен (льокальний галицький вислів, треба: ко́ри́сть), списа (спис), мужно (мужньо), найлучший (найкращий), вперід (вперед!), недопускаємий (недопустимий), горожанин (громадя́нин), відлега (відлига), вісь (родовий: осі, а ніяк не віси!), втечи (втекти), легки (ле́гені), могучість (могутність), пращатися (прощатися), пчола (бджола), противно (навпаки!), діточий (дитячий), мину́вшина й минувшина́ (минулість), Угри (Мадярщина), волосі́нниця (волосяни́ця), внутрености (тельбухи), горівка (горілка!), воробець (горобець), шляхотний (шляхетний), загадочний (загадко́вий), закидувати (закидати), заточення (заслання), заточенець (засла́нець), містоголова (заступник голови!), вечера (вечеря!), дощевий (дощовий), жертволюбивий (жертволюбний, же́ртовний), задля того (!!, треба: тому́, з уваги на те), жерело (джерело́), зеркало (дзеркало), кілько (скільки), кінотчик (власне кіннотчик, треба: кавалерист, комонник, верховик, вершник, їздець, козак), печи (пекти!), підприє́мчивий (меткий), плоски́й (пла́ский, плоскатий), побідник (переможець), повздержність (зде́ржливість, поміркованість, тверезість, присутний (присутній), чужосторонний (чужосторонній), не можна казати: „Збір учительський“, бо в українській мові кладеться прикметник перед іменником, тощо.
Хибна передача значення слів у Словничку Лазарука дуже не рідка.
Полонізми знаходимо в Словничку Лазарука часто: акад. штук красних (штуки красні, це ж живцем sztuki piękne, треба: академія мистецтв!), будьтоби (з польського bądźto, російське будто-бы, треба: наче б то, мов би, мовляв, нібито), дрощі (дрижаки), гвіздь (живцем із польського gwóźdź, російське гвоздь, треба: цвях), кутик (бо kącik, треба: куток), леди (у нас тільки: морозиво, зросійського морожене, де-не-де кажуть також драглики), ограничуватися (обмежуватися), викиди (докори), вимінити (wymienić!), зупа (юшка), зарядця (живцем із zarządca, треба: завідувач, доглядач, управитель, проводир, керманич), дозірця (dozorca, треба: дозорець!), підприємця (підприємець!), солодочі (з польського słodycze, треба солодощі), святочі (святощі!), тощо.
Іще в більшій кількості, ніж полонізмів, помітно на сторінках Словничка русизмів, а саме: казо́чний (треба: казкови́й), оружжа (зброя), тишина (ти́ша), стремління (змагання, поривання, прямування), стреміти (змагати, а українське стриміти значить стирчати), обильний (багатий, достатній, гойний, рясний), чахотка (сухоти), руководитися (кермуватися), судороги (корчі), судьба (доля, талан), мовчаливий (мовчазливий, мовчазни́й), слідуючий (насту́пний), сейчас (негайно), недвижимий (нерухомий), обида (образа, кривда), обиджати (ображати), приют (пристановище, притулок, захист), звено (кільце, ланка), паломник (богомолець, прочанин), трудолюбивий (трудолюбний), перечеркнути (перекреслити), примір (при́клад), припів (приспів), че́рта (із російського черта́, має бути: риса), чертка (риска), мнимий (гада́ний), судейша (суддіха), средство́ (з російського сре́дство, треба: спосіб, лік, зарада), завіщання (заповіт, духівниця), біженець (утікач), услів’я (передумовина), услівно (умовно), ввиду того (супроти того), случай (випадок, приключка, пригода), заве́дення (заклад), примінити (приноровити, прикласти), примінення (пристосування, вжиток), же́лання (бажа́ння), відвічальний (відповідальний!), відвічальність (відповідальність), внутрі (всередині), воздух (повітря), клеве́та (наклеп, обмова, погові́р), лишний (зайвий), молитвослов (молитовник), намі́рення (на́мір), перекладчик (на зразок російської форми переводчикъ, краще перекла́дач), побіда (перемога), поцілуй (поцілунок), приманчи́вий (принадний), продажа (продаж, родовий: продажу), роздор (розлад, незгода), словар (словни́к), честилюбивий (честолюбний!).
А вже найслабше та найболючіше місце в Лазарука, це наголошування українських слів: на 1700 слів, зібраних у Словничку, тут приблизно 200 слів хибно наголошених! Ось ті хибні наголоси: ку́рінь (треба: курі́нь), тісто́чко (ті́сточко), нато́вп (на́товп), діло́ (ді́ло), два́йцятий (двадця́тий), єванге́ліє (єва́нгелія), торговля́ (торгі́вля), було́чниця (бу́лочниця), єре́тик (єрети́к), по́чесний (поче́сний), Оси́п (Осип), чове́н (чо́вен), кня́жна (княжна́), со́лодочі (солодо́щі), неві́домий (невідо́мий), сморі́д (смо́рід), батькі́вський (ба́тьківський), батькі́вщина (ба́тьківщина), бате́нько (ба́тенько), пу́чок (пучо́к), пове́рх (по́верх, у значенні: piętro), підве́чірок (підвечі́рок), півосіро́в (піво́стрів), во́здушний (возду́шний), ріве́нь (рі́вень), ві́дсоток (відсо́ток), за́бороло (заборо́ло), прави́льник (пра́вильник), розсерди́тися (розсердитися), решето́ (ре́шето), ме́тати (мета́ти), кида́ти (ки́дати), за́говір (загові́р), за́головок (заголо́вок), за́паска (запа́ска), прода́жа (про́даж, родовий: про́дажу), дружни́й (дру́жній), середи́на (сере́дина), кермани́ч (керма́нич), іне́й (і́ней), у́дар (уда́р), наміти́ти (намі́тити), вічли́вий (уві́чливий), Володими́р (Володи́мир), водо́тяг (водотя́г), свобода́ (свобо́да), клични́к (кли́чник), воро́жити (ворожи́ти), відразли́вий (відра́зливий), повздержли́вий (позде́ржливий), сороми́тися (соро́митися), перебірчи́вий (перебі́рчивий, а краще: перебі́рливий), остро́в (о́стрів), мо́нах (мона́х , за́чет (заче́т), заприміти́ти (запримі́тити), зшито́к (зши́ток), бараболя́ний (барабо́ляний), про́волока (проволо́ка), жа́дання (жада́ння), життєпи́с (життє́пис), боро́на (борона́), ворота́ (воро́та), вхо́пити (вхопи́ти), дома́гання (домага́ння), дубина́ (дуби́на), єгиптяни́н (єги́птянин), завдя́ки (завдяки́), ігуме́ня (ігу́меня), кити́ця (ки́тиця), клеве́та (клевета́, а краще: на́клеп), ли́чинка (личи́нка), макаро́нізм (макароні́зм), маятни́к (ма́ятник), молочни́й (моло́шний), мрачни́й (мря́чний), неза́мітний (незамі́тний), нехтува́ти (не́хтувати), ови́д (о́вид), опі́сля (опісля́), опле́ски (о́плески), переве́ртень (пере́вертень), переводи́ти (перево́дити), пі́сля (після́), по́дрібний (подрі́бний), позо́в (по́зов), похоро́ни (по́хорони), пробоє́вик (пробоєви́к), просфо́ра (просфора́), прочани́н (проча́нин), рухо́вик (рухови́к), старе́ць (ста́рець), стежа́ (сте́жа), стежи́ти (сте́жити), ули́й (ву́лій, або ву́лик), у́спішний (успі́шний), хазяї́н (хазя́їн), хуті́р (ху́тір), хуторяни́н (хуторя́нин), часопи́с (часо́пис), чепу́рний (чепурни́й), щебе́т (ще́бет), тощо.
Треба пам’ятати, що видання словника, а тим більш для шкільної молоді, — це надзвичайно важне й поважне діло, що вимагає дійсного знання та великої праці.
Станиславів.