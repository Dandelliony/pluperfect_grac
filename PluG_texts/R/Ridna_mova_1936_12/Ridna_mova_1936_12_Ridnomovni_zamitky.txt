Рідномовні замітки.
Допоможімо „Рідній Мові“! Для поширення такого видання, як журнал „Рідна Мова“, треба було б зорганізувати якийсь „Добродійний Комітет Меценатів Рідної Мови“, який би передплачував журнал для безплатної розсилки впертим і незаможнім нечитальникам, особливо ж особам, що з професії мусіли б бути в курсі рідного мовознавства: письменники, вчителі, священики й т. ін. Цим мала б заінтересуватись насамперед Америка, тобто культурні українські товариства в ній, так само на Буковині, Закарпатті тощо. 9. XI. 1936. Melnik. В. Королів-Старий.
P. S. З подякою вітаємо добру думку шановного В. Королева-Старого. Думаємо, що давно вже настав час, щоб наше громадянство ближче зацікавилось „Рідною Мовою“ й допомогло їй матеріяльно й духово. Входимо в п’ятий рік своєї надзвичайно тяжкої праці, яку провадимо без жодної організованої громадської допомоги (навпаки: маємо організовані перешкоди!). Редакція.
„В Україні“ в XVIII ст. Перегляадю „Сказаніє о войнѣ козацкой з поляками“ Самуїла Величка, 1720 р., — традиція самостійної України вже сильно затерлася для автора, чому він звичайно пише „на Украинѣ“. Але цікаво, що часом пише він і форму „в Украинѣ“. Напр. (з видання Київ. Академії Наук 1926 р.): 1) Розосланє унѣверсаловъ во всю Украину, ст. 5. 2) О розосланю во всю Украину, ст. 44. 3) Ити в Украину 79. 4) Помоглъ прийти в Украйну на житє 116. 5) Остраху в Украинѣ 115. 6) Поляки в Украину вшедши 116. 7) В Полщи и Украинѣ 239.
Величко подає Універсала гетмана Богдана Хмельницького 1648 р., а в нім читаємо: Пришедши во всю Украину нашу 46, Унѣверсалами во всю Украину засланними 48. Заголовок цього Універсалу: Унѣверсалъ Хмелницкого во всю Украину 46. Це дуже цінна вказівка для нас!
Тут же подається лист 1654 р. Січі Запорозької до Богдана Хмельницького, а в нім читаємо: Якъ в коронѣ своєй, так и в Украинѣ нашой 93. Так само цінне свідчення! Іван Огієнко.
„В Україні“ навіть у народніх піснях. В V-му томі відомої праці П. Чубинського: Пѣсни („Труды этнограф.-стат. экспед.“, 1874 р ) на ст. 7 знаходимо пісню з Ушицького повіту на Поділлі: „Ой берегом пливала лебедочка“, а в ній маємо: „Запряжу сірі коні ще й воли, Поїдемо в Україну, де мій милий“. Далі знаходимо: „Іде козак в Україну, мушкет за плечима“. Звичайно, це старі наші пісні, коли вони не загубили ще традиції державницької форми „в Україні“. Можливо, що своє замилування до форми „в Україні“ Шевченко перейняв власне з народніх пісень. І. Огієнко.
А ми хочемо: „на Україні“. Наші людці мусять жити в Польщі, в Росії, в Румунії, в Чехословаччині, бо не можуть жити на Польщі, на Росії, на Румунії, на Чехословаччині. Зате радо лінюхують собі на Україні. Від біди будуть іще жити в Німеччині, в Канаді, в Бразилії, в Уругваї, в Перу, — тільки не в Україні, бо їм хочеться конче на Україні... Як — на степу, на коні ! В. Підгорецький.
Не вживайте без потреби чужих слів у нашій мові! Читаючи наші часописи й книжки, знаходимо багато таких чужих слів, що їх можна б зовсім не вживати в нашій літературній мові. Чи не добре було б скласти словника таких чужих слів, що їх не варто вживати в нашій мові? Такий словник дуже придався б нашим письменникам, а особливо журналістам, і взагалі робітникам пера. Він був би на взір „Словника місцевих слів, у літературній мові не вживаних", що його видала Редакція „Рідної Мови“. Кожний робітник пера, бажавши писати чистою мовою, мав би під рукою потрібного довідника, і в сумнівних випадках міг би заглянути до книжки, й чуже слово замінити своїм. Городенка. 11. X. 1936. Михайло Прокіпчик.
P. S. Так, такий словник дуже потрібний, бо наша мова, особливо часописна, аж занадто вже переповнена непотрібними чужими словами. Про такий словник у мові болгарській я вже писав, див. РМ 1934 р. ч. З ст. 121-124. Див. іще мою „Науку про рідномовні обов’язки“ 1936 р. ст. 62-63. Маємо дуже добрий „Словник чужомовних слів“ І. Бойкова — О. Ізюмова, Київ, 1932 р., але він для зазначеної мети завеликий (532 ст.), та й дістати його не легко. Пор. іще: Wł. Niedź-wiedzki: Wyrazy cudzoziemskie, zbyteczne w polszczyznie, Варшава, 1917 p. I. O.
Прислівники на -іш зам. -іше гублять своє кінцеве -е не тільки тому, що це -е ненаголошене, але ще й із причин семасіологічних. Прислівник на -іше можна часом сплутати з прикметником і тим надавати йому зовсім невластивої функції. Напр. у реченні: „Найчастіше звукове белькотіння буває в дітей" нам зовсім не ясно, до чого стосується „найчастіше“: чи це „найчастіше белькотіння“ (тоді „найчастіше“ прикметник), чи це „найчастіше буває" (тоді „найчастіше“ прислівник). Щоб уникати таких непорозумінь, мова наша сама борониться, — уживав форми на -іш, а вони ясно показують, що це вже прислівник, де б він у реченні ні стояв. І. О.
Звичайно. Крім зазначених двох значень цього слова (див. РМ ч. 46 ст. 433-435), знаю ще й третє значення, часте в наддніпрянських письменників, а саме: „розуміється“. Ось приклади на всі три значення: 1) Восени бувають звичайно дощі, 2) Він відповів йому звичайно (чемно), і 3) Він, звичайно, нічого про це не знав. Бучач. Яр. Марків.
P. S. Так, але в Вас значення звичайно в прикладі 1 та 3-м зовсім однакове, тільки в прикладі 3-м це слово поза реченням, так зв. вставне слово. І. О.
Знечев’я. Для мене ясно, як це слово набрало другого значення: несподівано, раптом. Первісне значення „з нічого“ довело до вживання слова „знечев’я“ в таких обставинах, коли щось сталося несподівано, ніби з нічого. Хід думки такий: нікого чи нічого не було, і раптом або з нічого чи знечев’я вже є. Бучач. Яр. Марків.
P. S. Порехід від первісного значення „знечев’я“ (з нічого) до другого (раптом) дуже великий, — Ваше пояснення цілої дороги цієї не висвітлює, особливо ще тому, що в Галичині, здається, не знають „знечев’я“ як „від нічого робити". Див. РМ. ч. 10 ст. 436-438. І. О.
„Широкі круги громадянства“ — цей вираз, на мій погляд, ліпший від виразу: „широкі кола громадяства", бо ко́ло всередині порожнє, а круг одноцілий. Тоді родовий множини буде: „широких кругів“, а не „кіл“, що його дехто не любить. Тайно, В. Підгорецький.
P. S. Форма „кіл“ зовсім правильна (пор. іще польське kół), й боятися її нема чого. І. О.
Слова з Городенщини. Подаю двоє рідких слів, що я чув їх поміж народом, але не знаходив у мові книжній. 1. Зава́жжа (а то й завважі) — це тягарці при важенні, вага. Чув я це слово в с. Рашкові. 2. Пліш чи пліші — це прогалина, брак чого, напр. волосся на голові, дерев у лісі, збіжжя на полі і т. ін. Це слово я чув у с. Вільхівці. Городенка. М. Прокіпчик.
P. S. Слово пліш — це архаїзм, добре знане в старій мові слово; тепер воно загально вживане в мові російській із тим самим значенням. І. О.
„Пригоди молодого лицаря“ С. Черкасенка. В 1935-6 р.р. С. Черкасенко вмістив на сторінках „Рідної Мови" (ст. 169-174 і 223-228, 123-8, 185-9) уривок із свого дуже цінного нового оповідання: „Пригоди молодого лицяря". Нарешті цей першорядний твір знайшов видавця, — його друкують львівські „Українські Вісті".
