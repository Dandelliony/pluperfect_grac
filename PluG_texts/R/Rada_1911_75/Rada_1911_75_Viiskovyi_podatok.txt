    Не зважаючи на загальний і одностайний осуд, з яким виступила вся незалежна преса при перших чутках про заведення в Росії військового податку, міністерство фінансів таки внесло в раду міністрів проект військового податку з особ, увільнених од військової служби. Більше того, раніше повідомлялося з офіціальних і офіціозних джерел, що розмір військового податку визначено в 5 карб, на рік, а тепер цю ставку вже збільшено до 6 карб, на рік. Доводиться отже знов повернутись до цього питання. 
    Міністерство виходить з тої думки, що несправедливо на одну частину людности накладати ввесь важкий тягар військової повинности, тоді як більша частина молодих людей щороку увільняється від участи в цій повинности. Щоб хоч трохи порівняти цю несправедливість, міністерство й накладає на увільнених грошовий податок у розмірі 24 карб., який повинен виплачуватись протягом 4 років. 
    З приводу цей аргументації можна сказати, що дуже орігінальне поняття про справедливість має міністерство фінансів. Фактично й тепер ніхто з молодих людей не увільняється від військової повинности, коли не безпосередньо, то посередньо („косвенно"). Як істнують посередні податки, так істнуе й посередня військова повинність. Коли що-року до війська призивається скілька сот тисяч молодих людей у найкращім робочім віці, то решті людности доводиться в відповідній мірі інтенсифікувати й напружувати свою робочу силу, щоб надолужити потерю в робітниках і щоб утримувати військо. Коли батько має трьох синів і одного з них беруть до війська, то двом останнім доводиться робити й ту частину роботи, яку робив їх третій брат, що особливо помітно в селянськім побуті. Отже фактично ніхто в нас і тепер не увільняється від військової служби. 
    Коли ж тепер на молодих людей, увільнених од безпосередньої військової служби, буде накладено ще й грошовий податок, то на них ляже подвійний тягар. Так стоїть справа з погляду прінціпіального. 
    З погляду практичного зустрічаємо в новім проекті ще більш незрозумілого й несправедливого. Розмір податку визначено однаковий для всіх—і для багатих і для бідних — 24 карб. Це вже щось зовсім неймовірне. Для багатої людини 24 карб.—не великі гроші, але для бідної людини це цілий капитал. Для селянина, напр., 24 карб.—це коняка, корова, 2 десятини орендованої землі, загалом велика сума в хазяйстві. А відомо, що в російськім війську служить найбільше селян—значить, і увільняється що-року від служби найбільше селян. Виходить, що й новий податок у величезній своїй частині буде сплачуватись селянами. Чи справедливо ж накладати на обтяжену й без того всякими податками селянську спину ще новий і такий важкий тягар? І тепер що-року на селянах наростають „недоїмки", а що буде, коли заведуть новий податок—того й уявити собі не можна.