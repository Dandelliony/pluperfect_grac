Пам'яти 0. Є. Іванової.
Ім'я Олександри Євграфовни мало відоме серед українського громадянства, бо вже зовсім хворою увійшла вона в члени б. т-ва „Просвіта", проте ж воно дуже тісно звязано з культурним життям нашого краю. Бувши великоросіянкою, вчившись у рижській гімназії і далі на Бестужевських курсах, О. Є. року 1894 р. переїздить на життя на Україну — попереду в Харьків і далі з чоловіком професором політехники у Київ, де віддає свої знання і сили просвіті місцевої людности. В обох городах вона працює в т-вах грамотности, але особливо інтенсивно виявляється її енергія, розуміння діла і знання в київському т-ві грамотности. Тут вона бере найжвавішу участь майже по всіх комісіях, серед яких найлюбішою для неї була бібліотечна, (сельських Павленковських бібліотек) де вона довгий час була за секретаря, себ-то силу працювала по листуванню в справах організації більш, ніж 200 павленковських бібліотек, і далі стає головою бібліотечної комісії. Тут вона з однаковим захопленням, часто над силу, робить все, чого тілько вимагало діло, не цураючись і „чорної роботи" над книжками, тут вона вперше і занедужала. На жаль, ні більшість свідомого українського громадянства, ні село не знають, що той легальний шлях, по якому з 1905 року в маси пішла українська книжка був у перше і широко використований Олекс. Євграфовною, яка завжди обстоювала користь рідної книжки за для українського села, і, майже не знаючи української мови, виявляла фактично свої симпатії до неї, посилаючи в Павленковські бібліотеки все, що тілько виходило в той час. Пам'ятала вона про українські потреби і тоді, як брала участь в організації першого всеросійського жіночого з'їзду, запрохавши до київського комітету і жінок-українок та клопотавшись про те, щоб на з'їзді було чутно і голос українки. Працюючи останній час в т-ві охорони жінок, вона подбала про те, щоб в бібліотеці т-ва були і українські книжки а на недільних лекціях читали твори українських письменників. Бувши секретарем в цьому т-ві, вона запрохала до участи на з'їзді по боротьбі з простітуцією і наші просвітні та наукові інституції. Подаючи до газет статті або й просто звістки по громадським справам, О. Є. особливе значіння надавала українській пресі. Неможливо в газетній замітці обмалювати докладно і повно духовне обличчя та широку працю, (частини якої ми тілько тут торкнулись) Ол. Євграфовни як громадянської діячки, що була крім того ще надзвичайно чулою людиною, відкликаючись на всяке горе, про яке їй доводилось почути. Глибоким сердечним жалем одізветься сумна звістка про її смерть в душах всіх, хто знав покійну як по громадській роботі, так і в приватних стосунках. 
М. ішуніна.