Проти Вільгельма.
У своїй славнозвісній Кенігсберзькій промові, що останніми днями так нашуміла по всьому світі, Вільгельм, як відомо, зачепив і жінок, сказавши, що їх діло — „сидіти вдома й глядіти порядку", збірки ж і спілки не для них. У відповідь на ці слова пруське товариство жінок улаштувало в суботу мітінг протесту. Голова товариства пані Кауер у своїй вступній промові висловила жаль з приводу того, що імператор чомусь прочитав жінкам лекцію, якої вони зовсім не потрібують. „Жіночий рух, — сказала вона, — ніколи не виглядав милости з високих кол. Однаково, чи хвалитиме його імператор, чи гудитиме, цей рух рано чи пізно переможе, бо він тісно звязаний з демократичним рухом у Германії взагалі й разом з ним він здобуде для всього германського народу повне право на самовияснення". На ту саму тему промовляли д-ки Брейтштедт, Штройт, Людерс, Шрейбер та инші. Наприкінці одноголосно ухвалено таку резолюцію: „Збори протестують проти лехковаження думками й бажаннями германського народу, проявленого в промові імператора, а також проти тих висловів, що сказано було спеціально про жіночий рух. Збори вважають, що жінки повинні мати повне право самовияснення, й цього права жінки домагатимуться з усіх сил. Збори висловлюють урядові, який не зміг або не схотів запобігти Кенігсберзькому інцідентові, свою найгострішу догану, сподіваючись, що на близчих виборах народ на ділі дасть йому рішучу одсіч“.