
Занедбані слова живої української мови.
4. Засвідчення. Засвідчити.
В 1900-тих рр. появилася була на сторінках Київського журналу „Україна" (колишня „Кіевская Старина") довша стаття Ів. Нечуя Левицького під заголовком: „Сьогочасна часописна мова на Україні", і в тій статті цей вельми популярний повістяр та добрий знавець рідної мови намагався протестувати проти засмічення мови в тих часописах, що тоді са́ме народжувались в Україні.
Стаття вела свою річ у досить гострому тоні, мало не закликаючи громадянство до бойкотування таких газет і журналів, що ставилися недбало до
свого завдання, — писати чистою літературною мовою.
Само собою, така гостра стаття не могла не звернути уваги тодішніх публіцистів, що трохи не в один голос засудили автора за його нападки, незважаючи при тому на ті добрі вирази, що він їх їм радив, в ім’я самої речі.
Таким робом всі його пропозиції: викинути чимало нездалих або чужих слів і їх заступити рідними та добрими, прогули якось без відгуку.
Між словами, що їх подавав Нечуй Левицький до мовного вжитку, подибалося й слово „засвідчення", що його наш письменник пропонував замість слова: свідоцтво, вказуючи, що це останнє слово — щирий полонізм: świadectwo. Із словників один тільки словник Б. Грінченка не завагався занотувати цього виразу і пояснив його також цитатою з його писань: „Сумна пісня є історичне засвідчення минувшого життя“. Факт одначе, що цей письменник стоїть тут немов би одиноко зо своїм виразом, та що крім його — виходило б — інші автори того слова не вживали, не свідчить ще, що ніби то воно невідо́ме живій мові.
Навпаки, кому відóмі особисті відносини автора, його близькість до селянської стихії з самого дитинства — він же ж народився в сім’ї сільського священика, — хто ще й відає про той великий запал та захоплення, що з ними, будучи ще хлопцем, помагав П. Кулі-шеві, що тоді са́ме нагодився в його рідній стороні, збирати етнографічні матеріяли, та свідо́мий того, з яким довір'ям ставився письменник до живої, та з якою обережністю стосувався до штучної мови,— той признає, що автор той вираз напевно не видумав, але перейняв його просто від народу, що його знав, і вживав, як те показує й наша цитата
З Грінченкового словника: „Піди, хай піп дасть засвідчення“ (3 уст народніх).
Ото ж, коли хочемо збутись „свідоцтва“, не забуваймо, що й дієслівний вираз: „виставити свідоцтво“ не варт того, щоб його задержати. Краще вже, — нехай запанує у нашій мові справжнє дієслово: засвідчити, що його принаймні не цурались ліпші стилісти з поміж наших письменників (див. між іншими й Жебуньов: Несподівана пригода).
Авторові цих рядків прийшлося в різних місцях установити, що „засвідчення, засвідчити“ справді популярні вирази, а вживали їх, бувало, сільські панотці в своїх требових розмовах із парафіянами, що ані раз не розуміли ніяких „виказів метрикальних“, ані „свідоцтв хрещення“, а послідовно вимагали своїх „засвідчень“.
Далі, — цікаве й те, що багато інтелігентів знало про ту двоязичну номенклатуру, — і хоч вони в ній були може близько заінтересовані, маючи з нею до діла хоч би з професії, а проте продовжували „виставляти свідоцтва“, ідучи мабуть за мотивом: „Моя хата з краю“.
Чернівці.

     
