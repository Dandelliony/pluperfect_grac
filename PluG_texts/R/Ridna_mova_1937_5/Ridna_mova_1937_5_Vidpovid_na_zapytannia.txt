Чистота й правильність української мови.
Відповідь на запитання наших Читачів.
Початкове навчання рідної мови. Порадьте мені, як навчитися рідної мови, порадьте підручника для самонавчання. Оксен Збирун, Олика. Радимо Вам добре вивчити Початкову Граматику української літературної мови (проф. І. Огієнка) „Рідне Слово“, ч. I-II. А одночасно з цим більше читайте доброї літератури. Радимо читати Євангелію в перекладі проф. І. Огієнка, бо вона перекладена сучасною літературною мовою й має літературні наголоси.
Мовні завваження (для Віри Цірки з Вінніпегу). Ціль — з ціллю, головною ціллю (а не цілею). — Не кажемо „представлення“, а тільки: виста́ва. - Кажемо „скільки“, а не „кілька“. — Пишемо: „не йде“, а не: не іде. Кажемо: молитимемось, або: будемо молитись, а не: молитисьмемо.
Нелітературні вирази (І. Федорович у Чернівцях): поручати (треба: радити, припоручати), вибракувати (викинути), продовжати (продовжувати), хочай (хоч), завсігди (завсіди), виразити (висловити), здолають (зможуть), звикле (звичайно), запропастивбися (-ся б), роль (роля), бистрий (швидкий). Пишемо тільки: вбогістю, скромністю (а не: вбогісттю, скромністтю).
Геро́йський — герої́чний (Т. Годівський) часто не розрізняються в нас. Але звичайно кажемо: геро́йський вчинок, але: герої́чний епос. Геро́йський — це належний героєві.
Глибо́кий (М. Прокіпчик). В літературній мові вживаємо тільки глибо́кий, а не глубокий. Прислівник: гли́боко.
Наголос слів на -ання. Пане Професоре, я знайшов слова, закінчені на -ання, що не мають наголосу на тім складі, що в дієйменнику. Напр.: убра́тися — убрання́, зна́ти — знання́. Т. Годівський. — В РМ 1936 р. на ст. 146 добре подано, що двоскладові слова на -ання мають наголос на кінцевому складі: брання́, знання́, звання́, спання́ і т. ін. Коли до цих слів додаємо приставку, то наголос іде вже за загальним правилом, цебто за наголосом дієйменника: убра́ння, пізна́ння, придба́ння й т. ін. Добре продумайте мою статтю про наголос слів на -ння в РМ 1936 р. ч. 4 ст. 145-158. І. Огієнко.
Наголоси (Т. Годівський у Данилівцях). В літературній вимові треба так вимовляти: Безсумні́вно, бра́внінг, бюлете́нь, вихова́нок — вихова́нець, вчи́тельство, геро́їчний і геро́йський, генера́л, діля́нка, всі діля́нки (ми.), збірно́та, конце́рт, осору́жний, переда́ча, пресо́вий, спільно́та, стоя́нка, течія́ — всі те́чії (мн.).
Прізвища на -івський, а не на -овський (Т. Годівський). В літературній мові прийнялась фонетична вимова -івський, а не етимологічна -овський. „Рідна Мова“ про це не раз писала, див. РМ 1933 р. ст. 148, 307-10; 1934 р. ст. 167. Треба Годівський, а не Годовський.
Як записувати народні говори (учит. М. Озарчук), про це докладно розказано в „Рідній Мові“ за 1935 р. ст. 151-156, 249-254, 287-292, цебто в числах 4, 6, 7.

     
