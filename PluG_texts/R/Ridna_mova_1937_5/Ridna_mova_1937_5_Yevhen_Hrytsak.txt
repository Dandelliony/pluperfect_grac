Українські назви місцевин Перемиської єпархії 100 літ тому.
Переглядаючи шематизми Перемиської єпархії з років 1830. і 1831., завважив я, що і прізвища осіб (священиків, крило-шан, учителів і ін.), і назви місцевий подані в польському вигляді, а навіть суто українські назви й прізвища перероблені на польський лад. Самі шематизми писані латинською канцелярійною мовою, тому, здавалося б, не було окремої причини до цього. Це поясняємо собі тим, що не було тоді справжньої національної свідомости, а подруге: хоч панувала тоді офіційна німецька мова в адміністрації, але австрійський уряд називав місцевості в польськім виголошенні і в польській транскрипції, тому теж і укладники шематизмів уживали цих назов. А все таки були вже тоді деякі вагання в цій справі, деякі несміливі спроби подавати й народні, українські назви. Видно, що декому з керівних кіл тодішньої консисторії, чи може тільки самому редакторові шематизмів, що ним був о. Йосип Левицький, видавалося дивним подавати назви місцевин у ненародньому вигляді. Тому теж подавано в дужках кирилицею назви українські, більш або менш народні. Почну з шематизму за 1830. рік, що його повний наголовок такий: Schematismus universi venerabilis cleri dioeceseos graeco-catholicae Premisliensis pro a. D. MDCCCXXX. Conscriptus per A. R. Josephum Lewicki. Premisliae.
Подаю українські назви місцевин, ідучи в порядку деканатів, а саме на ст. 17. Перемишль. На ст. 38. при польській назві Dmitrowice (деканат Судова Вишня) подано Гмитровичи, назву цікаву тим, що підходить дуже близько до чисто народньої. А саме: в Галичині ймення Дмитро перейшло на Ґмитро, Ґмитер, або Митро, як узагалі Д і Ґ змішуються, напр. у гуцульській говірці Ґід = дід. А що в кириличній азбуці нема окремого значка на ґ, то подана укладником форма повинна б звучати „Ґмитровичі“. Це тим більш дивне, що теперішня офіційна назва є Дмитровичі. Значить, автор ужив тут суто народньої назви. Ще й тепер подібну назву села вимовляють селяни Радехівського повіту Ґмитрів = Дмитрів.
При польській назві Dołhomościska подано в дужках (ст. 39) Долгомостиска, як іще й тепер уживають, а подібно звучать: Долге, Волча, Волчасте, Волче, Волчищовичі, Волчухи. Це все назви архаїчні (долгий = довгий), бо в народній мові, а головно в мові інтелігентів скрізь уже маємо тут в, напр. село Вовковатиця Олеського деканату. Неусталені ці назви й ув інших околицях. Так напр. маємо в Станиславівській єпархії Вовчинець („в“), але Волківці, Волчків, Волчківці. Подібних топономастичних слів, похідних від долг- (довг-), маємо на всіх просторах земель, де живуть українці, дуже багато. Напр. Skorowidz подає велетенську скількість назов місцевий, як Долга, Долгань, Долге, Долгиново, Долгинів, Долгинці, Долги й інших похідних, разом 54 у воєвідствах: Волинськім, Новогородськім, Люблинськім, Поліськім, Станиславівськім, Тернопільськім, Виленськім, Львівськім і Білостоцькім. Взагалі, зустрічаючись із плутаниною назов місцевин, бачимо, що вже крайня пора в нас, щоб усталити українські назви місцевин і провести середню лінію між назвами чистонародніми та традиційно прийнятими в нашім прилюднім житті, щоб не було такого заколоту, як тепер. Почин до цього повинні дати наші наукові установи, далі повинні їх прийняти консисисторії єпархіяльні й наші громадські,
освітні та економічні установи, а за ними часописи й школи.
Цікава подана в Шематизмі з 1830 р. на ст. 40. назва села Вьєсковичи (деканат Судова Вишня), при польській назві Wienckowice (= Więckowice), що тепер називається Вяцковичі. Отже в переданій о. Й. Левицьким назві маємо є замість я, як це в інших назвах, що про них кажу далі. Літеру ь дав він може тому, щоб цього не читати Ве, бо в церк. слов. абетці нема окремої літери на наше є, а кінцеве u означає наше і. Але звідкіль узялось тут с. коли тепер маємо ц, годі сказати напевно.
Село Cisowa перекладено Тисова, як називається воно й тепер (ст. 45.), подібно й Мостиска (по-українськи повинно бути Мостиська, бо наросток тут -иська), а далі (ст. 56) Себечивь = Себечів. Цікаве, що народне і, яке повстало з о або е, укладник шематизму передає через u, хоч пізніше передавали його як é або Ô. Дивне теж ь при кінці слова, що певно тут помилково замість ъ.
Складені назви місцевин написані в шематизмі разом, і то в польській і українській мові, як ось Nowesioło = Новесело (ст. 74, 80), а далі Старесело (Олешицький дек. ст. 78), Nowemiasto = Новемѣсто (ст. 150). Тепер ці складені назви пишемо завжди окремо, тільки нема згоди, чи другу частину писати з малої, чи великої букви. Теперішні шематизми пишуть спольська малою, напр. Нове село, а треба писати великою.
Польську назву „Brzegi“ перекладено (ст. 86.), на Береги (Самбірщина), Łonka на Лука (ст. 93.), Sielec на Селець (Сілець), Gwoździeć — Гвоздецъ. Назва Селець не народня, а книжна. Гвоздец із твердим закінченням, як говорить народ у деяких околицях, напр. західні лемки, одначе видно тут непослідовність, коли раз уживається -ць (Селець), а другий -ц (Гвоздецъ). А втім у своїй граматиці вживає о. Й. Левицький завжди твердих закінчень.
Назву села Cisna перекладено на українську Тисна = Тісна, як і тепер.
Село в Добромильщині Przedzielnica означує редактор Ш-у по-українськи Передѣлница. Тут уже бачимо вагання редактора о. Йосипа Левицького, бо не пішов він за народньою назвою Передільниця, тільки дав книжне закінчення а зам. я. Вражає теж л замість теперішньої ль, але це може бути у зв’язку з народньою вимовою зубного л. Проф. І. Огієнко завважує („Рідне Писання“ ч. І. Жовква 1933, ст. 22), що корінний звук л перед н часто вимовляється не м’яко, але в літературній мові пишеться по нім ь. Топономастичні слова Смільно, Передільниця підходили б сюди. Польську назву Brześciany (ст. 120) передано українською Берестьєни (деканат Стара Сіль), що в ній маємо є замість я, цебто виразна говіркова прикмета, про що згадаю далі.
(Кінець буде). 
Перемишль
     
