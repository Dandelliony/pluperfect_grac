
Рідномовні обов’язки.
З приводу книжки Проф, д-ра Івана Огієнка: „Наука про рідномовні обов’язки“. Жовква, 1936. стр. 72. Бібліотека „Рідної Мови“ ч. 7.
Справа нашої літературної мови не перестала бути актуальною, і нею щораз більше цікавляться ширші кола нашої суспільности. Коли кажемо „цікавляться“, то треба прийняти це з деяким застереженням, бо це зацікавлення дуже поверховне й зводиться здебільш до практичного вжитку в двох ділянках, а саме — в школі й у пресі. В останніх часах видно в наших часописах деяке покращання мови, хоч правописна справа
й далі невирішена. Що торкається школи, то й тут подекуди видно теж зворот до кращого, але це рідкі випадки, бо впорядкуванню мови перешкоджує недостача шкільних підручників до української мови.
Найбільше заслужився досі справі популяризації мовознавства та плекання української літературної мови журнал „Рідна Мова“ (виходить від 1933 р. у Варшаві за редакцією Проф. 1. Огієнка), що тепер починає вже п'ятий рік свойого існування. При цьому журналі виходить Бібліотека Рідної Мови, й саме тепер, перед двома місяцями, вийшла там окрема книжечка „Наука про рідномовні обов’язки", цебто загальнодоступний порадник на тему того, як треба дбати поодиноким людям (українцям), чи гуртам людей, окремим станам та групам про добре вивчення рідної літературної мови, її плекання, розвивання та освідомлювання про неї інших людей.
Спочатку дає автор загальний перегляд рідномовних обов’язків кожного громадянина-укрїнця, підкреслюючи обов’язок вивчити літературну мову, пізнати її з наукового боку, читати твори зразкових письменників і поетів, а насамперед шанувати й любити її та скрізь нею прилюдно, сміливо й відверто говорити. Якщо одна людина зрозуміє якслід свої рідномовні обов’язки, тоді впливатиме відповідно на своє оточення, на родину, сусідів, співмешканців, а також в установах та товариствах, де працює.
Після 7 розділів, що в них говориться загально про значення рідної й літературної мови, маємо в розділах 8-32 розгляд окремих ділянок і звань у їх відношенні до рідної мови, а саме: письменники, преса, Церква й духовенство, школа, вчителі, учні, студенти вищих шкіл, родинний
дім, молодь (загально), спортові організації, позашкільна освіта, театр, учені (у зв’язку з цим цікаві й дуже потрібні „десять заповідей простого писання"), інтелігенти вільних професій, державна служба, емігранти. Наприкінці говорить автор про чужі слова в українській мові і про мовне винародовлення й подає статут „гуртків плекання рідної мови“ та інформації про влаштовування свят рідної мови, а врешті вміщує рідномовний гімн, гарну поезію С. Черкасенка.
З цілої книжечки пробивається великий патріотизм та захоплення рідною мовою, а далі цікаве пов’язання рідної мови з літературою та культурою й усебічним розвитком цілої нації. Скрізь автор поборює український партикуляризм, що проявляється в замилуванні до говіркових форм і слів і пустій самопевності, що кожний українець знає свою мову й не потребує її вчитися. Може хтось завважить, що тут переважають речі відомі й ненові. Це правда тільки часткова, бо автор подав багато нових речей, а крім цього тут усе схоплено разом і подано в гарній формі, і це саме є в нас новиною, корисною й потрібною. Можна тільки одно завважити: загальність порад і вказівок, до яких добре було б додати принаймні під текстом подрібні пояснення про авторів, книжки, або речі прикладові, узяті з нашої історії, чи подій останніх років. Книжкою повинні зацікавитися освітньовиховні й громадянські установи, а в першу чергу вчительство й духовенство.

     
