
Щастя в нещасті…
(Про „Рідну Мову“ та „Нашу Культуру“)
Ми нераз нарікаємо на те, що в нас не так, як „у людей“. Патріотизм не такий і співпраця керівних чинників не така — словом, усе не так, як повинно бути. Навіть наші газети не такі, як у „людей“. Малі розміром, слабі змістом, на поганім папері й ін. Але мало хто зверне увагу, що й ще щось не так, як у людей. Наприклад, мало хто звертає увагу, що й редактори не такі, як у „людей“. Тим хочемо сказати, що вони живуть у без порівняння гірших відносинах від тих „людських“. Часто-густо такий редактор нашого видавництва — не рідко вчений і заслужений чоловік живе так само, або в ще гірших умовинах, як звичайний хлопець для посилок у видавництвах ув „інших людей“. Такий редактор у нашім видавництві є головний і відповідальний редактор, він адміністратор, хлопець для посилок, замітач у редакції й усе інше. Це нещастя. Але це нещастя заразом і велике щастя. Бо якщоб не це, то багато наших видавництв упало б. Ось „Рідна Мова“ в своїм розпучливім поклику до громадянства пише таке: „Та, на жаль, обидва місячники, „Рідна Мова" та „Наша Культура“, боряться з великою матеріяльною скрутою, яка їм не по силах і не дає можливости нормально працювати. Ще держаться ці журнали тільки тому, що всю тяжку працю коло них робить одна особа, — їх редактор і видавець“. Ми підкреслили ці слова, щоб звернути увагу наших Читачів на те, що в нас не так, як „у людей". Бо коли б так головний редактор тих журналів хотів зробити в видавництві спосіб такий, як „у людей“, то значить, що взяв би когось до помочі, згодив робітників до адміністрації та платив бодай мінімальні гонорари співробітникам, то напевно ці журнали давно вже перестали б виходити.
У чужинців такі видавництва тішаться опікою уряду, дістають великі субвенції та мають постійну поміч громадянства, — в нас цю працю виконує одна особа. Це найкраще свідчить про те, що в нас направду не так, як повинно бути. А чейжеж годі собі уявити, яку втрату понесли б ми, колиб такий журнал як „Рідна Мова“ перестав виходити. Хвалимось, що в нас є чит. „Просвіти“. Числимо їх на тисячі. Де-як-де, але в читальні то вже направду такі журнали повинні бути. Нарікаємо по часописах, що в такім і такім селі вчить у школі української мови вчителька, що сама не розуміє по-українськи. Якжеж вона навчить дитину рідної мови? І хто ж цю дитину навчить? Тут одна рада, одна вчителька — „Рідна Мова“. Не можемо собі уявити, як можуть існувати самоосвітні гуртки без цього журналу!
Б’ємо на сполох! Є сильні наші економічні установи. Хай вони допоможуть одинокому видавництву, бодай якийсь час, доки загал не прозріє. Є читальні, є кооперативи, „Соколи“, „Луги“ й ін. Одна імпреза на користь одинокого в тім роді видавництва — й подумайте, що можна б зробити !
Невжеж дозволимо, щоб таке корисне видавництво впало? Аджеж передплата така низька, що направду кожного на неї стати! Як довго буде в нас усе так, як не „в людей“?!
     
