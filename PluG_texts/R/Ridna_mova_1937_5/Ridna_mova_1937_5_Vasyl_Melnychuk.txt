Працюймо для поширення спільної літературної мови.
Лист із Америки
Високодостойний Пане Професоре !
Позвольте мені подякувати Вам за таку цінну працю, яку сповняє між нашим народом редагований Вами місячник „Рідна Мова“.
Я чуюсь щасливим, відколи читаю „Рідну Мову“, бо відтоді я почав більше себе контролювати й впевнятися, чи я говорю або пишу своєю українською літературною мовою.
Бачу, що й всі ті, що читають „Рідну Мову“ дуже вдоволені, й на саму згадку про „Рідну Мову“ висловлюються якнайкраще.
Недавно я мав нагоду розмовляти з о. П. Понятишином, колишнім адміністратором української греко-католицької дієцезії, а тепер парохом у Новім Йорку.
Мені подобався стиль їх мови, та й не тільки що догадався, але й притакнув, що Ви, отче, мабуть читаєте „Рідну Мову“. А яку я гарну відповідь дістав! Крізь веселу й поважну усмішку отець кажуть: „А ви думаєте, що я належу до старих? Я хоч віком немолодий, але духом все ще йду з молодими“.
Чи не гарно? Хоч коротко, але мудро. А мудро: одним, що не хочуть вчитися своєї літературної мови, а другим, що запираються ногами й руками, мовляв: „Я таки не буду себе переучувати“.
Та ще більше прикро дивитися на таких, що вдають, ніби все знають, а на кожному кроці помилки роблять, яких самі, бідолахи не завважують. Тим більш, що не хочуть послухати доброї ради. Бо, як писав наш український філософ Григорій Сковорода: „Не той нерозумний, що не знає, але той, що знати не хоче“.
Тож і українську літературну мову можна вивчити, треба тільки хотіти, й пренумерувати собі місячник „Рідну Мову“, щоб було чим себе контролювати.
Ви не дивуйтеся цьому, Пане Професоре, бо я оправданий, чому так пишу. Ось хотів я якнайбільш передплатників придбати для „Рідної Мови“, а тут так тяжко мусів розчаруватися, бо заледви одного придбав. Тепер мене думка мучить: чи в мене організаційний хист до нічого, чи героїчніша впертість наших земляків.
Тепер ще маю честь повідомити Вас, Пане Професоре, що пересилаю Вам $ 7'60 (сім долярів і 60 ц.) і прошу вчислити $ 5'60 ц. на пресовий фонд „Рідної Мови“.
Ці гроші $ 5'60 зібрано в Українськім Народнім Домі в Бейон Н. Дж., на відчитах про рідну мову, які я давав два рази.
До складки закликав п. П. Кудрик, а збіркою зайнялась у неділю 20 грудня м. р. пані К. Довгань, а 7 лютого ц. р. панночка М. Корилло. Відчити про нашу рідну мову всім подобалися й мабуть будемо ще продовжувати.
Остаюсь з належною пошаною, дуже вдячний Вам і щиро зичливий
Passaic N. І.
11 лютого 1937 р.
P. S. Найсердечніше всім дякуємо й дуже просипо продовжувати свою працю. Редакція.

     
