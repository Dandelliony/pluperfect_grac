Психологія мови.
Якось так уже складається, що найтрудніші до розв'язки проблеми містяться в нас самих. Ми знаємо менше чи більше докладно про тайни зовнішнього світу, чи того нескінчено малого, чи того незмірно великого, ми втиснулись у царство атому, але — як же мало прослідили функції от хоча б власного мізку, різних залозів у нашому тілі, а передусім — нашої духовости.
І мова, ця дорогоцінна власність людини, двигун її культурного розвитку й головний засіб панування, хоч і власний витвір її психофізичного життя, проте дуже важка до глибокого пізнання, а в школах належить до найтрудніших, та й через те, на жаль, найменше люблених „предметів навчання“ — говорю й про рідну, й про чужі мови. Залишаючи на боці всі інші причини цих труднощів (бо є їх більше), подивімось на одну з них, може найважнішу. Буде це однобічна метода досліду, й услід за нею — однобічна метода навчання.
Коли кожний предмет, що ним цікавиться наука, має, крім об'єктивного характеру, також свій характер суб’єктивний, то тим більше має його й мова. Лінгвістика визнала мову за знаряддя, що помагає людям порозуміватись із собою, значить, прийняла зовсім об'єктивний підхід. Логіка позичила їй свойого погляду в питаннях „понять“ і синтакси, який так же спирається на об'єктивістичній методі, приймаючи засаду, ніби мова є тільки зверхній рівноважник психічних з'явищ і процесів. І навіть „дух мови“, що про нього згадує лінгвістика, не вивів її зо стисло об’єктивістичної методи, бо законів цього „духа“, що
уявляють із себе, очевидно, не просту суму, а своєрідну плетінку функцій психіки людини й народу, вона не досліджує, тільки обмежується до реєстрації готових зовнішніх форм, як наслідків цих законів. Мова для лінгвістики, це — сказавши образово — одіж, що, хоч шита за формами людини й пристає до неї, все таки може бути знята й окремо досліджувана; це в найкращому випадку дуже скомплікована машина, а може й жива істота зо своєю душею („духом“), якої пізна́ння вимагає глибоких студій, проте вона щось окреме з хвилиною, як вийшла зо свойого джерела, цебто з психофізичного цілого людини, а тому й окремо, як усякий предмет, можна її досліджувати. Така предметова метода досліду втиснулась, очевидно, й до школи та дала предметову методу навча́ння.
Розуміється, що пізнати об'єктивну правду, це найбільш бажана мета науки й навча́ння, і хоч цього ідеалу ніколи вповні не осягаємо, все ж таки до нього прямуємо. Але партиципації підметовости в нашому думанні ми ніколи виминути не можемо, з'окрема ж у дитини вона домінує, а тому предметовість, не дивлячись на всі наші зусилля, щоб її втримати, тратить на своїй чистоті й затемнюється. Тому залишається одинока рада: не ігнорувати підметовости, навпаки, розвести досліди в її площині, й, аж ствердивши як заломилось проміння спостеріганого з'явища в призмі суб'єктивізму, пустити його на об’єктив, пам’ятаючи про той кут заломання. Тим допіру чином схопимо менш-більш об’єктивну правду.
Таку складену, суб'єктивно-об'єктивну методу досліду й навча́ння застосовано від недавна до всіх наук, чи там до всіх предметів навча́ння, менше, або більше
зручно, й через те менше або більше успішно, при чому предметовість, дуже незначна в початковому навча́нні, ступнево зростає, доходячи до домінанди в високих школах.
Тільки в ділянці мови підметовість сливе в пеленках, не зважаючи на те, що мова — з'явище найбільш із підметом ізв'язане, що вона незаступно партиципує в людських думках і почува́ннях, що мова — це просто складник самої істоти життя так добре психічного, як і фізичного. Непорозуміння лежить у тому, що оцей погляд на мову ще дуже молодий, ледве „вчорашній“. Він не вспів іще розкоренитись, а тим часом мова, як „засіб порозуміння“, дальше уявляє труднощі в навчанні, бо довгі віки люди не вміли викрити тієї ролі, яку мова відіграє в людському психофізичному цілому. „Ця загадка — каже Клапаред — була ломиголовкою так довго, як довго відгадували її в одній площині, — в площині об’єктивізму“.
Другої площини не вміла нам показати давня психологія зо своїм атомізмом, сенсуалізмом, асоціяціонізмом і т. ін. „Але плиткий асоціяціонізм — каже; Клапаред — що затроював уми, пережився врешті, а в психологію увійшли динамічні й прагматичні тенденції (Джеме, Дюї), психоаналіза (Фройд), визнання взаємодіяння, що заходить між соціяльним та індивідуальним життям (Дуркгейм — ми додаймо — Адлер), а Станлей, Голл, Ґрос, Біне почали творити генетичну психологію, що спирається на біологічному розумінні дитячости“ (підкреслення мої, Я. Р.).
Запліднена оцими думками психологія виявила себе різними напрямками, що різними методами стараються досягнути тієї ж самої мети й у дослідах себе доповняють. Якщо йде про мову, то її загадку найкраще розв'язує функціональна психологія й психологія структур. Саме вони дали спромогу викрити цю другу площину, що в ній мовну загадку можна відгадати, а власне — площину суб'єктивізму. Показав її П'яже, який вияснив, що „дитячий ум тчеться на двох різних варстатах, уставлених ніби один над одним, а вдалась йому ця концепція двоєння тому, що зачав від питань функціональних, бо квестія функціональна запліднює квестію структуральну, й тому дозволяє нам глибоко ввійти в структуру дитячої інтелігенції“ (Клапаред).
Отож функціональна психологія підсуває нам, щодо мови, основне питання: які потреби задовольняє дитина, коли говорить, знову ж психологія структур пильнує розв'язати квестію, чи й наскільки та як входить мова у склад психологічних структур?
На перше пита́ння була досі відповідь загально відóма: мова задовольняє потреби соціяльного життя — вона знаряддя взаємного порозуміння. Так уживану мову називає П’яже „мова соціяльна“. Він зараховує до неї: 1. т. зв. пристосоване інформування, 2. критикування, 3. накази, прохання й погрози, 4. запити, 5. відповіді (ці справи не підходять до нашої теми, вони для мовознавства давно знані).
Але для П'яже це тільки один бік медалі, одна площина досліду, один „варстат, що на ньому тчеться розум людини“. В мозольних дослідах над мовою дітей, ба й дорослих доходить він до висновку, що мова заспокоює те ж біологічні необхідності, і це її друга сторінка, це площина суб'єктивізму. Із цієї площини повинен педагог найперше подивитися на мову дитини, а тоді в неодному змінить свою методу навчання рідної, й передусім — чужої мови.
Численні приклади говорення показують, що дуже часто мова зовсім не служить за знаряддя порозуміння, отже не є соціяльна. Ми частенько монологуємо, а діти, що менші, то частіше це роблять. Болдуін старається боронити соціяльний характер навіть монологу тим, що ніби-то в монолозі говоримо до фікційних людей, значить, думки
передаємо комусь уявному. Хоч правда це, та не зовсім і не все. В той спосіб годі вже, без штучного натягання, пояснити т. зв. „внутрішню мову“, розмову з неживими навіть речами і т. ін. П’яже подає, як один із маркантних прикладів несоціяльної мови випадок, коли „говоримо саме із тим наміром, щоб думки наші закрити“ (дипломатична мова, фальшива присяга, то що). Мені цей приклад не видається дуже переконливий, бо ми все таки передаємо в таких випадках якісь думки. Зате — по-моєму
— добрий приклад буде т. зв. підсвідома мова, де ми говоримо (або співаємо) при якійсь роботі, й зовсім не знаємо, що ми говорили. Це проста відруховість, як нпр. трясення ногою, або рух язика при писанні і т. д.
Отож таку мову наскрізь суб’єктивного характеру назвав П’яже „мова егоцентрична“. Він зараховує до неї: 1. повторювання — дитина повторює навіть склади без змісту, просто щебече, 2. монологування — дитина говорить сама про себе, ніби голосно думає, до нікого не звертається, 3. збірне монологування — дитина ніби говорить до інших, але зовсім не дбає, чи вони реагують на її бесіду.
Оці три роди егоцентричної мови ілюструє П’яже десятками прикладів, що позбирав серед дітей до спілки зо своїми співробітниками. Немає тут місця, щоб їх наводити, тим більше, що шан. Читачі легко знайдуть їх самі між дітьми. Та найбільш переконує нас про існування такої мови факт, що її залишки існують у нас до старости, на взір згадуваної вже вище мови внутрішньої, підсвідомої і т. п.
Якаж її функція? Безперечно не соціяльна. Знаменне, що егоцентрична мова виступає панівно в тому віці людини, коли вона керується синкретизмом у спостерігані, автистичним ду́манням, похожим на сон-мрію, а мова в неї — це виплив цілого того суб’єктивізму, що начинений Фройдівським „люстпринципом“, Дюївською „динамікою“, й складається з усього того, що належить до царства емоцій. Значить, мова в цьому віці — це функція почувань і лиш на стільки передає думку, наскільки думка є те ж функція почува́нь. Відомо, що інтелектуальний елемент нашої душі ніколи не вільний від емоціонального, а в дитячому віці навіть теоретично не можна його „унезалежнити“ від почувань, — як каже Дюї.
Як відо́мо, кінетична теорія зводить усі психофізичні з’явища й процеси до єдиної біологічної потреби руху. Тло цілого буття-життя — це простір і його відміна — час. Їх міряємо рухом, значить і рухово можуть вони бути висловлені. Існувати, значить, виповнити в певному часі частину простору. Жити й хотіти жити, значить бажати, хоча б тільки інстинктивно, охопити своїм „я“ (не тільки фізично !) в якнайдовшому часі якнайбільше простору. „Охопити“, „зайняти“ і т. д. це рухові функції, рух — це вислідна почувань, а почування родять мову; отож мова, — це функція всеобіймальної в дитини потреби руху. Зовнішній світ, що до нього зараховується й наше тіло з його фізіологічними процесами, сприймаємо рухово. Не згадую про сприймання довкілля сліпцем, або й нами в темряві, де руховість очевидна, але вистане трохи інтроспективної уваги, щоб ствердити рухову реакцію нашого організмові при огляданні, слуханні, смакуванні і т. д. Бо немає спостереження без віднесення його до простору, а тим самим без охоплення його рухово, немає спостереження, в якого істоті не стремів би руховий елемент. Якщо маємо деякі сумніви щодо т. зв. статичних предметів, що їх зорово сприймаємо, то порадьмось у законів оптики, а сумніви розвіються.
Коли ж усе дається нам рухово, то, очевидно, реакція наша мусить бути теж рухова, а мова, як один із способів реагування, є ніщо інше, як тільки комплекс рухів-відрухів, що ними виявляємо себе в просторі.
З фізіологічного боку це ясне й зрозуміле, але нам іде про життя психічне, тобто нам треба взятися за розв’язку другого пита́ння: чи й наскільки входить мова, як рухове задовільнення біологічних потреб, у склад психологічних структур ?
Психічне життя оперує о́бразами. Всі процеси, що попереджають психічний образ, це тільки прелюдія до нього, а все наступне по ньому, це тільки його консеквенції.
Що ж таке психічний образ? Як на фотографічній кліші образ предмету завдячує своє існува́ння руховому виявленню себе цього предмету в часі й просторі, а через те сам він комплексом рухів, що в дальшому можуть уділитися на фотографічному папері, а там знову на кліші і т. д., так наш психічний образ є ніщо інше, як тільки рухова функція, що — як усяка енергія — ніколи не гине, може натомість відтворюватись у формах різних психічних з’явищ, відо́мих з елементарної психології, які є різні відміни того ж образу.
Отож за структуральною психологією ми назвемо образ структурою, складеною з самих рухових елементів (кожне враження — це рухова функція), та не просто сумарично, а функціонально з собою пов’язаних. Як при спостеріганні кожного конкретного предмету, або чинности виступають у нас рухові процеси, так і при їх пригадці вони повторюються. Говоримо про їх „уявність“, але це означення вірне тільки для зовнішнього світу, що поза нами; в нас самих направду „щось діється". Образ живий, отже рухово окреслений (прохаю себе в цьому напрямі досліджувати!).
Здавалося б, що на перешкоді цій теорії стають т. зв. „поняття", що ніби-то не в’яжуться з ніяким конкретом. Але чи дійсно воно так? Абсолютно відірваних понять немає. Кожне воно виповнене образами конкретних предметів та дій, що виповняють його зміст. Якщо той зміст невеличкий, то о́брази „кляруються" й поняття, як одиниця, щезає. Коли ж зміст дуже великий, а ми силою своєї волі не даємо поняттю причепитися ні до одного конкрету, повстає руховий хаос о́бразів, що нескінченим роєм миготять перед нами, і в результаті залишається нам пусте слово — якнайширше „чисте поняття". Такі поняття поправді не творять психічних одиниць і набирають вартости аж тоді, коли, сплетені ув одно, приводять знову менш-більш конкретний образ. Пр.: „Віра, надія й любов, це прикмети побожної людини“. Оцих 6 понять завертають нас до певної скількости конкретних осіб, що ми знаємо їх із побожности, і перед нашими „очима“ пересуваються рухові окреслення цих осіб та їх діянь.
Коли ми остаточно дійшли з одного боку до висновку, що мова — це задовільнення рухової потреби, а з другого, що психічні образи й за ними ціле психічне життя — це руховий вияв, то провірмо наостанку взаємне відношення цих двох з’явищ.
Слово, чи група слів — це зовнішній рівноважник образу, і навпаки, — слово викликує образ. Виринає пита́ння: чи слово, як руховий комплекс, є окрема, сама про себе створена диспозиція, і чекає замагазиноване, щоб ужити його, як наліпку на образ, що й без участи слова існує (без мовного елементу) викінчений і тільки тоді його потребує, коли мається виявити назверх? Отож П’яже стверджує, що мова „є щось значно більше, ніж етикета, є дійсність, що партиципує в називаних речах". Іншими словами, — мова вросла в образи, вона разом із ними творилася. Образ — це структура, що в ній елементи функціонально пов’язані. Якщо образ був би звичайний зліпок елементів, то він міг би існувати по відірванні якогось елементу („етикети"), хоч і „надщерблений", хоч напр. закритий перед світом. Але структура — це своєрідна функція елементів, і вона нівечиться, якщо тільки один елемент відпаде. Той необхідний елемент, без якого образи в повному викінченні не можуть існувати, це мова, бо вона ніщо інше, як рухове охоплення речей, дій та з’явищ. Коли говорити про це рухове охоплення, то здається, що воно чергується щодо докладности від рухів тіла аж до фізіо-хемічних порухів наших клітин. Тому маємо: 1. мімічну мову, 2. мову окликів, 3. говорену мову (писану), 4. мову внутрішню, складену з „уявних", а поправді дійсних, але дуже непомітних рухів мовного приладдя, основаних на фізіо-хемічних порухах, призначену для самовідчування. Щоб ми незнать як старались прикликати до свідомости якийсь образ без співучасти бодай однієї з цих „мов“, то це нам не вдасться, бо — образ без якоїсь мови не існує.
На закінчення треба ще зазначити, що в о́бразах не партиципують викінчені слова. Слово будується спільно з о́бразом. Рухи, що складаються на слово, зростаються в образо́ву структуру поодиноко й самостійно (Жане, Шпільрейн, П’яже). Не слово „мама“ вростає в образ жінки, що годує дитину, а рухи ссання „ма“-„ма“ оформлюють образ матері і т. ін. Ономатопея тим краще з’ясовує участь окремих рухів, а не цілих слів ув образі, а „перекручування“ слів малою дитиною („новора“ = ворона), це ясний доказ цього з’явища.
Як відо́мо, рухи механізуються при всякій чинності в чергу, а кожна справ
ність полягає саме на оцій змеханізованій черговості. Рідна мова — це змеханізована черговість рухів, зв’язана з усякими о́бразами. Поправляти мову й вимову, навчати чужої мови, викидати архаїзми й варваризми, справляти синтаксу і т. д, це завжди трудна річ, бо це значить нарушувати змеханізовану черговість, а з нею й структури психічні. Тому то такі в цьому напрямі стрічаємо труднощі, й тому методи тієї праці мусять бути дуже гли́боко продумані, щоб досягти добрих успіхів.


     
