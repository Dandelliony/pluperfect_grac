Дописи Прихильників рідної мови.
Моє зацікавлення до „Рідної Мови“ росте в міру глибшого пізнавання змісту Ваших мовознавчих творів. Історія української культури запевне з вдячністю утвердить у себе Ваше ім’я за оту працю коло її розбудови. Мистецтво й краса мови — це теж моральна вартість культури даного народу. Ви саме це й творите. Підо впливом Ваших писань я поробив мовні помічення з свого оточення. Сердечно дякуючи Вам за науку, шлю побажання найкращих успіхів у Вашій цінній для нації праці й остаюся з правдивою до Вас пошаною. Данилівці, 23. II. 1937. Абс. уч. сем. Теодор Годівський.
Засухо пишете. Дякую Вам, що висилаєте мені „Рідну Мову“, бо — не зважаючи на її недостачі — я вважаю Вашу працю за дуже корисну й потрібну. Я вжив слова „недостачі", як не образитесь, то скажу, що Ви зводите свої статті до бухгалтерії: вичисляєте, нумеруєте, зсумовуєте. Це не конче прийняте. Засухо пишете. Одначе, як би був час, то міг би багато навчитися з того, що є в „Рідній Мові“. 11. X. 1936. Йорктон. Мих. Стечишин.
P. S. Граматика — не роман, і не все можна написати так, щоб було „не сухо“. „Вичисляється, нумерується та зсумовується", щоб читач міг мати правдиву довідку, щоб йому ці статті ставали за підручника. І. О.
Я дуже радію, що став передплатником „Рідної Мови“. Я син бідного селянина, що за останній гріш посилає мене до гімназії. Перше я не мав спромоги передплатити собі „Рідної Мови“, одначе тепер посилаю піврічну передплату з тією думкою, що сповняю обов’язок кожного свідомого українця. Ківерці, 9. III. 1937. Юліян Кумка.
Я дуже вподобав собі „Рідну Мову“. 12, І. 1937. Vegrevill, Н. Бодруг.
Привіт. Високодостойному Редакторові й усім співробітникам „Рідної Мови“ та „Нашої Культури“ посилаю найщиріший привіт. Люблін, 27, II. 1937 П. Лопушенко.
      Побажання. Пересилаю Вам мої найщиріші бажання для праці на 1937 рік. Нехай цей рік промостить „Рідній Мові“ шлях між ширші маси, а Вам — вдоволення з праці, щоб могли Ви легше працювати для нашої мови й культури. Винятинці. А. Комарницький
