Рідномовна праця серед молоді в Канаді.
З листа до Редакції.
Достойний Пане Професоре!
Задумали ми з мамою написати Вам листа про нашу організацію.
При Українському Православному Соборі в Вінніпегу засноване товариство й називається воно „Союз Української молоді Канади“. До цього товариства й я належу. Членів у тому товаристві сімдесят і п’ятеро. Головною ціллю товариства були вистави та концерти. Та з часом, коли став за Священика отець Маєвський, відтоді праця поширилася.
О. Маєвський не тільки навчає співу й музики, але теж пильно працює, щоб оця молодь брала участь у красномовстві. Хто виголосить гарну промову, тому дають срібну чашу.
Теж пильно дбається, щоб усі діти навчались української літературної мови й вимови. Аж дивно робиться, скільки труду забирає, щоб вивчити тих дітей. Бож удома всі ми говоримо різними говірками.
Все ж таки невсипуща праця доказала свого: Тепер усі ті діти, що виступають у театральній виставі, говорять чисто Українською літературною мовою, як кришталь той.
Якось осінню о. Маєвський перечитав кілька сторінок із книжечки „Наука про рідномовні обов’язки“. Публіка з цікавістю вислухала, й так голосно оплескувала, що аж луна розлягалася по залі. А ми з мамою сиділи собі та з гордістю поглядали на себе, що можемо перечитати цю книжечку цілу !... Сам же о. Маєвський говорить такою гарною мовою, що Господи! А це Вам доказ, Шановний Професоре, що праця Ваша не йде марне.
Ми, діти будемо молитись за здоров’я й сили Ваші до дальшої праці на опустілому перелозі рідної мови!...
Врешті ще напишу, з яким то жалем якось то мати читали газету та з дива не виходили, кажучи: „Й як так можна? Є ж у нас література вже з обсягу мовознавства, й щоб оце таке мовне каліцтво викладати й розсилати між людей“ !...
Ось я напишу кілька цих говіркових слів: Я є молодий, ця жінка є стара, ця дитина не є здорова. А то знов: Я верну скоро з міста і ти вернеш зі мною, вони вернуть скорше. А далі знов: „Я здибав його, як він висів з ваґона на стациї“. Але це, то вже найкраще: „Король і королева висіли з літака в Парижі“. Так і бачиш, уявляючи собі людей, як вони звисають, бідні то з вагона, то з літака, погойдуючись уліво то вправо... Еге ж, страшно!
На цьому я й кінчатиму листа.
На доказ глибокої пошани до Вас, Достойний Професоре, прийміть одного доляра на фонд „Рідної Мови“. Щиро дякую Вам за книжечку „Наука про рідномовні обов’язки“.
З великою любов’ю до Вас, Ваша учениця
Вінніпег, Ман.
Січня 15, 1937.
P. S. За добре ставлення до нашої праці сердечно дякуємо. Будь, Віро, добрим прикладом, як треба дітям навчатися рідної мови. Ніколи не забувай, що рідна мова — то найбільше джерело правдивого щастя для людини, а мова літературна — то найміцніша підвалина держави. Маєш 10 літ (див. РМ 1936 р. ст. 367), — перед тобою ще ціле життя для досконалого вивчення рідної мови. І. Огієнко
Поширюйте „Рідну Мову“ серед своїх знайомих!
     
