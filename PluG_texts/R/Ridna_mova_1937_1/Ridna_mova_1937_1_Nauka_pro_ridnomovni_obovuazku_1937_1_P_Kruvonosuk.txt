„Наука про рідномовні обов’язки“ з погляду педагогічного.
Коли я простудіював „Науку про рідномовні обов’язки“ проф. Ів. Огієнка, зразу майнула мені гадка: коли б ми не переживали оце нової Руїни, так хто зна, чи створили б ми „Науку про рідномовні обов’язки“... Ми? Минає три місяці, як ця сіра книжечка побачила денне світло. А уривками друкувалась ця нова Наука в „PM“ либонь ще від січня 1936 р. Одначе досіль — глухо про неї.
Мовчать! Мовчать регіоналісти, але мовчать також великі й малі націоналісти. Але вже те, що мовчать й не обкидають автора камінням, проречистий знак, що „Наука про рідномовні обов’язки“ є щонайменше плід нашої дійсности, відчутої поголовно й діймаюче.
Читаємо у Передмові, що рідна мова — це найважніша основа, що на ній духово й культурно розвивається кожний народ. „Рідна мова — то сила культури, а культура — то сила народу“. Рідною мовою двигається народ з низин битування на вершини національного життя. А рідномовний український гімн звіщає, що то вона, і тільки вона „в краї рідному терпінь стоїть гордо на сторожі народніх прагнень і св’ятинь“... І навіть коли „плюндрує все хижак лихий“ — вона стоїть твердинею, і є завжди певний лік на всі скорботи й наруги.
Мартина Лютера можна ненавидіти й проклинати, але навіть найбільший противник цього великого чоловіка мусить погодитись, що для розвою людства положив він великі заслуги. А саме тим, що перший відважився кликнути голосно: „дороговкази на шляху до правдивої моралі, Бога й особистого щастя можуть бути тільки в рідній мові“.
З того часу минуло вже 400 літ. Гадка, що її кинув був Лютер, проходила різні колії. Приймалась і відкидалась, обосновувалась й опрокидувалась. Тепер примінюють до неї готентотську логіку й готентотську мораль. Не тільки в політично-державному, суспільному, й якому там ще, житті. Також у практичній „педагогіці“ та теоретичній „педагогії“.
І ось у часах цього готентотизму на обрії появилась „Наука про рідномовні обов’язки“, що не тільки кличе, але й розвиває гадку: „виховничі вартості може защепити тільки рідна мова“.
Людина стає людиною не через мову, але через рідну мову!
Звичайно пишуть, що головними чинниками виховання буває дім, церква й школа. І так воно безсумнівно є, коли предметом виховання буде виключно дитина, а скоріш — мала дитина. Бо вже від 10-го року життя починаючи, тобто від хвилі, як вона навчиться читати, з тих чинників, що оперують словом, у формуванні світогляду та характеру відіграє неменш важну ролю красне письменство, преса, театр, кіно, а згодом іще різноманітні зв’язки, гурти та товариства. Що дальше входить підліток у роки, то слабне роля дому й школи, а кріпшає виховнича сила письменства й гуртів, а головно преси. В останніх літах долучається до всіх отих виховуючих чинників іще й радіо, що оперує зрештою говореним словом, й тому, подібно як дім, церква, школа й театр може влучати в круг своєї виховничої роботи ввесь людський загал, від дошкільного віку аж до кінця життя.
Автор „Науки про рідномовні обов’язки“ узгляднює всі оті виховуючі чинники. А ставить їм не тільки мету, але вказує також матеріял, шляхи, методи й середники. Все те зпрецизовано докладно, ясно й виразно з хистом педагога й правника, а з інтуїцією творця.
Рідна мова — то одна соборна літературна мова. Правда, рідними можна вважати також поодинокі говірки, але „націю складають тільки племена, об’єднані загальною всенародньою свідомістю, та однією соборною літературною мовою. Без соборної літературної мови жодний, навіть дуже численний, народ не може стати свідомою нацією“. І саме найбільша заслуга автора „Науки про рідномовні обов’язки“ для української нації, — що сказав це нам ясно, виразно й відверто. А то доходило вже до того, що поезії Шевченка, друковані в Галичині, трудно було зрозуміти полтавцеві, що кожний репортер, писака й навіть письменник (про високоамбітних редакторів уже й не згадувати), творив свою „літературну“ мову (й правопис), ставав апостолом рідномовної регіональщини.
„Наука про рідномовні обов’язки“ виховує не народ, але хоче кристалізувати націю. Не тільки зовнішньо. Також у нутрі: формувати психіку, кувати характер, розвивати мораль, плекати свідомість. А тому під терміном „рідна мова“ розуміє всюди „одну, соборну, літературну мову“, з одним соборним правописом, як її графічним виразом. Бо тільки одність правопису забезпечує мові одність вимови, а без цієї останньої не може бути одности рідної мови. Це ясне кожному не тільки психологові й лінгвістові, але й пересічній грамотній людині. Не розуміють цього хіба упереджені люди злої волі, прислужники хаосу, регіоналісти й психопати-амбіціонери. А може тільки вдають, що не розуміють.
Виховне значення рідної мови не тільки в тому, що нею орудують виховуючи, але ще й в тому, що сама ота мова стає однією з цілей виховання. Завданням виховання є збудити й защіпити у вихованків культ рідної мови. Бо „гине мова — гине народ“. А розпливаючись у іншому середовищі, загонить у підсвідомість головні прикмети свойого колишнього „я“, що їм можність вияву дає тільки приналежність до тієї нації, з якої людина вийшла. Придушені іскри цього „я“ не гинуть одначе, а тільки чужі нарости пригнітають їх так, що вони не гідні пробитись. У ренегатів навіть не має таких верств, що прикривали б ці іскри, і вони дусять їх самі, зуживаючи на те всі свої психічні засоби. Але в одних і других іскра колишнього „я“ „за поли їх миче“. Назверх проявляється воно в незрозумілих звичайно для окруження судорогах асимілянта. В його нутрі психічне роздвоєння, відчуття порожнечі, психічної втоми, назверх дивна суматоха й голосний гомін, що намагається заглушити те, що тихне допіру в останній хвилині життя.
Тому в словах Передмови, що „тільки рідна мова приносить людині найбільше й найглибше особисте щастя“, криється глибока психологічна правда, що її виховання не може поминути. Бо його завдання є не тільки придбати гуртові нового, але викристалізувати повновартного члена. А таким може він бути не тоді, коли його нутро палить жар психічного роздвоєння, але тільки й лише тоді, коли бренить у ньому гармонія психічної одности.
У нас вже є всякі культи. Доглянувши виховничі вартості цієї чи тієї події, та цього чи того чинника, вводимо їхній культ, щоб скріпити й поширити отак їхній додатній вплив. Культ рідної мови ще тільки промощує собі дорогу. Наразі тішимось уже тим, що хтось там не соромиться її прилюдно вживати.
Завдяки С. Черкасенкові вже маємо слова рідномовного гімну. Сподіваймося, що знайдеться згодом і композитор, що підложить під них мелодію. А згодом, у повені свят, знайдеться також день на виявлення пошани до Рідної Мови. Проби цього вже були. Започаткувало їх село, те саме, що й колись, у добу першої Руїни зберегло нам цей безцінний скарб. Наші „центри“ поки що тільки кплять собі. Часами то й цькують; позаздростили лаврів чужим регіоналістам. Але стихія рідної мови все таки дужча за них, і тому їхні судороги щораз то слабші, а ідея однієї, соборної української літературної мови, одного правопису й вимови знаходить усе більше й більше визнавців.

