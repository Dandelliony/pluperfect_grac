Чистота й правильність української мови.
75. Слово: леліяв ст. 41 (і зложене: злелій, пор. полеліяв, ст. 22) не завжди застосоване так, як вимагала б складня сучасної літ. мови.
76. „Хмар тумани тягнуть темно“, ст. 42. Якась нісенітниця (пор. на ст. 20: полчищами тягнуть): тумани тягнуть когось (щось), чи якихось панів Хмар, — але куди й нащо, і що воно значить: тягнуть темно? Бо розуміємо, як тягнуть міцно, за чуба (як Дидона Енея), але темно?.. тоді можна буде тягнути й: блакитно. Тумани хмар — либонь теж нічого не значать; інша річ, коли хто скаже: хмари туману, — це вже буде образ. Тут могло б бути цілком просто: хмари сунуть, що аж темно, або: хмарами йде мла, аж темно.
77. „Ігореві Бог говорить про шляхи“...(ст. 42). Як таки Бог йому говорить про шляхи? Неповажно й непоетично. Чому не сказати б: Бог віщує шлях-дорогу, Бог показує дорогу, Бог благословля́ дорогу?
78. „Ігор... спросоння по полях блука безмірних“ (ст. 42). Спросоння... блука... Якби Ігор сонний отак блукався по полях, тоді хто зна, чи вдалось би йому втікти з полону.
79. ... „Трав безмежжя зашуміло“ (ст. 42). Штучне: безмежжя — певно було потрібне, щоб зримувати: вежі. Але ж сполучення: трав безмежжя — в звязку з присудком таки невдале. Тут повинен бути образ: море трав, степ хвилястий і. т. п., а безмежжя очам нічого не дає. Та й слухове враження послаблене через оте безмежжя, бо якже ж абстрактне безмежжя може реально зашуміти? це трави зашуміли, а не: безмежжя зашуміло.
80. „Ігор скаче горностаєм 
По тростині, а по плесах 
Білим гоголем літав, 
Борзим комонем женеться, 
З нього плине сірим вовком“ (ст. 43).
До цього три завваги. 1) Коли Ігор скаче (скаче та й скаче) по тростині — то це викликає образ, ніби Ігор на одному місці скаче; де скаче? по чому? по тростині. Цього не можна б вже сказати про літає по плесах, — тому що тут зазначена множина, та й дієслово: літає — охоплює більший обшир. — Замість: де, по чому скаче, поставити б: куди, в що? в очерети 2) Ігор літає гоголем по плесах, цебто: по воді́. По воді, звичайно, плавають, не літають; хіба що так, як часом качки підлітають на річці, тримаючи ноги й хвоста в воді. Але всякому своя воля; може шуліка (як кажуть) плавати в повітрі, можуть хлопці плавати по траві, — то чому Ігор-гоголь не міг би літати по плесах, як гідроплан? 3) Ігор плине (випливає?) з коня сірим вовком... Щось дуже недоладне й неестетичне. Перекладач хотів може сказати: Ігор скочить (скочив) з коня й вовком побіжить (побіг). Взагалі в цілій цій строфі краще б замінити: Ігор скаче, літає, лине — на: Ігор скочить (скочив), полетить (полетів), полине.
81. „Князю Ігоре! Чи ж слави тобі мало?“ (ст. 43). Ніхто й не каже, що мало (слави); нащо ж тут питання? Треба: немало тобі слави (як ув оригіналі).
82. „Любий Донцю!“ (ст. 43). У кличній формі речівників на - ець, знаходимо два закінчення: -че і -цю. 1) Слова три- і більшескладові, за частинним вийнятком назов народів, мають -(ц)ю: переможцю, злочинцю, оселедцю, гостинцю, посланцю, поставцю, продавцю, але: христопродавче, молодче; американцю, бразилійцю; -(ц)ю мають теж двоскладові абстрактні, неособові й неживі: кінцю, вінцю, танцю, пальцю (пальче), смальцю, стільцю (стільче), корцю (корче). 2) -(ч)е мають одно- й двоскадові особові й живі, та дво- й трискладові назви народів: хлопче, кравче, шевче, отче (панотче), зайче (й зайцю), гінче, борче; німче, італійче, англійче й т. п. (І. Огієнко: Рідне Писання § 74); коли брати чисто формально — то Дінець матиме кличний: Дінцю, але коли зважимо: а) що річка тут оживлена й промовляв як людина, б) що форма: Донцю (з малим д) трапляється часто в говорах як клична до: донця (донечка) й була б однозвучна з Донцем, — тоді схильніші будем застосувати в цьому випадку форму: Донче, Дінче.
83. „Інший, каже, ти як Стугна“ (ст. 44). В порівняннях подібносте, чи неподібности стосуємо: такий, не такий — як... Інший — це: не той, не той самий, — стоїть як відрізнений, а не порівняння, і в цій ролі воно самостійне, без: як. Напр.: не той став, — зн. інший (І. Н. Лев.).
Може дівчину без мене
З іншим заручили
(Т. Шевченко: „Хустина“).
Інший — може й означати: дехто, другий, третій, десятий:
... Інший рветься
З усіеі сили
За долею... (Т. Шевченко: „Сліпий“). 
Коли шукаєм чого й не знаходим, або пізнаєм кого, то й кажемо: ні, це не той (не те), це інший (інше).
84. „Ростиславу молодому до Дніпра звела загату“ (ст. 44). Для загального, а то й середньоінтелігентного читача — це речення мало, або й зовсім не зрозуміле. Нема ясного образу. Невідомо, звідки, з якого місця — та до Дніпра звела загату (греблю?). А слово: загата в багатьох народніх говорах значить: солома, чи листя, що ними обкладають селяни на зиму хати. У Лесі Українки знаходим:
Всі гатки, всі запруди,
Що загатили люди (Лісова Пісня).
А річ цілком проста: не пустила його в Дніпро.
85. „У кущах не крякали ворони і сороки, а повзли в лозині“ (ст. 45). Чому: в кущах? а не: на деревах, у лісі, на полі, в степу? Чи поет справді бачив, що ворони й сороки „в кущах повзуть“ ? В оригіналі нічого такого нема. Не крякали ворони — і сороки теж не крякали, — так виходить з укладу слів. Тут сорокам справдилось польське прислів’я: jeśliś wlazł między wrony, to i krakaj tak jak one! Пропущено ще галок; що то вони робили б? Але що таке повзло в лозині (десь по землі, бо автор не каже: по лозині) чи ворони з сороками? Дотепер відомо, що повзуть гадюки, черв’яки й т. п., а пташки скачуть по землі й по деревах.
86. „Славлять прихід ранку золотого“ (ст. 45). Славлять прихід, приїзд, прибуття напр. полководця, славного чоловіка й т. п., — це добре для урядового, або журналістичного стилю, можна ще допустити в прозі (повісті). А ранок: настає, світає, прокидається; поруч із цим відомі речівники: світ, світанок, світання. — Тут було б: вітають світ ранку золотого.
87. „Ґзі Кончак на теє промовля так“ (ст. 45). Промовляють на: зібраннях, конференціях, вічах, мітінгах, академіях і т. п., але слово промовляти, — що пішло від речівн. промова, мова, — тримається в реченні незалежно, т. зн. не спрягається з об’єктом акузативом; йому можна поставити питання: в ім’я чого, як, де. коли, — але рідко: кому, на що, чи що. — Певно, що промовляють на щось і до когось, але рідко комусь, як у переспіві. Є й конструкція з давальним, та не самим: промовити комусь до серця, до душі, до розуму. В цьому випадку ліпше б слово: промовля — заступити іншим, напр. каже, відповідає, мовить, говорить, — бо: комусь на щось промовляти - таки занадто штучне.
88. „То дамо ми того соколятка дівчині зв'язати“ (ст. 45). Міну родовий — причиновий, т. зн. акузатив у функції генетиву, допускає укр. мова тільки в чоловічому роді (а не: ніякому: соколятко, соколя). Проф. І. Огієнко, в своїй цінній і важливій праці „Сучасна українська літературна мова“, подає чимало на це прикладів: Ось кілька: кладе капшука (Черкасенко: Дон Хуан), бере келиха (там же), кидає повода (там же); влаштують бенкета (Підмогильний: Місто), складе іспита (там же), повісив капелюха (там же), загострив олівця (там же), показувала язика (там же) і багато ін. (ст. 38-42).
89. ... „і в полі нашім ще нас птахи будуть підбивати!“ (ст. 45). Можна підбити око, підбивати підсумки (І. Огієнко: Словн. м. сл. 71), ціну підбивати, та може ще когось на щось підбити-підмовити (намовити), — але як птахи мають когось підбивати — трудно догадатися. Чому не сказати просто: будуть нас бити, побивати, дзюбати?
90. ... „Та славу
Проспівали ми князям колишнім, Тож тепер згадаємо у пісні Молодих ще" (ст. 46).
Замість: та проспівали ми — стилістично краще тут дати: проспівавши князям давнім, згадаємо молодих ще.
91. „Князі й дружині
Хай здорові будуть, що донині Християн боронять" (ст. 47).
Що таке: дружині? нащо тут датив? А може друк. помилка, замість: дружинні (люди) чи дружина?
Критикою будуймо, не руйнуймо! Справжні поети перестали вже вірити в силу чарів, наче б то критика могла їм пошкодити. І добре сталося: розумної послухають і дечого навчаться, з дурної посміються.
