Небезпека рідній мові.
Творімо соборну літературну мову!
Як дарунок неба, прийшла нам сама собою предивна річ: українці з усіх частин світу без сварок і суперечок пристали на соборну мову літературну, з базою великоукраїнською! Коли взяти на увагу нашу питоменну вдачу та відомі приклади жорстокої мовної боротьби в народів, що — не як ми — здібні на творчий компроміс в інтересах загального добра, то вказаний факт — більший за чудо. Тож, я́к би мусили ми оберігати це, одне з найбільших придбань із доби нашого останнього „народнього зриву“!... Мусили б... А тим часом, коли ще перед 5-6 роками літературна мова в наших різноземних виданнях (також — і в періодиці) показувала ознаки стихійного потягу до зближення всіх діялектів і говірок, — то тепер знову бачимо по українських виданнях із різних земель сміливий поворот до партикуляризму, аж до загумінкового „патріотизму“, опертого на двох, непоборних жодною філологією, аргументах: „А в нас так говорять"!, або: „Я ніколи такого не чувала“! Цей небезпечний рецедив локальної зарозумілости, при кількісному роз-рості українських друків, обіцяє реставрувати повалених уже раз кумірів, викликати виснаджуючу мовну „прю“ й канонізувати застарілі та заосталі мовні форми, противні духові нашої соборної мови. Це ж страшить особливо тим, що силові лінії такого ретроградного руху намагаються повернути все на ті старі шляхи, що ними шкутильгало наше довговікове рабство та заслужено оспівана „самоотверженность“ у наподоблюванні того, хто тепер наш пан. Тобто в нашу (переважно) періодику все виразніш знову просмоктуються (на жаль — не тільки мовні!) малоросійство й малопольськість. А поруч із тим розростається й мовна денатуралізація наших людей, розпорошених по чужих державах. Американізми, германізми, мадяризми, румунізми, чехізми, а незабаром, мабуть, і манджуризми, нечувані в нас за часів передвоєнних, тепер бадьоро випинаються на денний порядок.
А що більш вростає в наш грунт отого чужого коріння, то меншає доосереднє тяжіння всіх мовних партикулярних відмін, що перед роками було таке стихійне й аксіомне. Навпаки, тепер локальні форми підносять голову настільки, що вже помічаємо факт мовного „сепаратизму“ (напр. на Закарпатті) й чудної експериментації (в Парижі), а це може привести до повстання окремих „українських мов“: Севлюської, Коломийської, Чернівецької, Харбинської й т. ін., коли говіркові відмінності та чуже сміття матимуть і далі тенденцію до розходження, а не до зближення.
Натуральна річ, що розходження виразніше в формах вокальних, як у скриптурних. Тоб то там, де для друку ще пишеться мовою соборною, pro uso interno вживається в місцевій пресі локальної говірки, рясно засміченої впливами чужомовної пануючої культури. І може б іще не було великої біди, коли б уживалось тільки регіонально нових для соборної мови слів; може б оті „ґеренда“, „бомок“, „фойса“, „заєдний“, „стейти“, „крумплі“ й подібні „українські“ слова не творили б іще великої загрози, бо ж наша літературна мова не повинна боятись чужих добрих слів. Але ж небажання шукати зближення мовних різниць, фаворизування партикулярних особливостей, вимови, акценту аж до правопису включно, приведе до того, що багато місць в українських друках не будуть розуміти й засвячені жерці з храмів філології, не тільки підрядні парафіяни. Вже через саму ту різнацію в наголосах (напр. го́їти й гої́ти, бу́дем і буде́м, І́род та Іро́д, та́лант і тала́нт) вже й тепер такий дивний утворюється стан, що читач, походячи з іншого, ніж автор, краю не годен читати віршованих творів. Неминуче спотикаючись на розмірах, цей „іноземний“ український читач не може відчувати гармонії в правдивих поезіях немісцевого походження й утрачає смак до читання „чужих йому“ видань. А коли ще здибає всякі локальні конструкції (à la „Мій солодкий песику, ти ж ззів скажений борщ!“, „Розбавлені панночки“, або „Овшім, розумію роздертя твого серця, я їх поділяю з тобою“), то може, бодай почасти, зрозумілим стати немилий факт розмноження між нами „нечитальників“. Річ видима, якщо число тих нечитальників все зростатиме, то у всеукраїнській літературній мові й зовсім не буде потреби...
Терпко журналістові констатувати, що до цього веде переважно наша періодична преса, тобто чинник, найбільш покликаний до акції протилежної. Прикро й те, що зокрема преса жіноча, призвичаєна до кухонної рецептури, чи не найчастіш приносить нестравний вінегрет різних мовних перлів, тим способом виховуючи виховательок прийдешнього покоління, „в якому наша будучність“ і т. д., про що там же без утоми повторюється всякими говірками...
Діялекти, говірки, patois, hantу́rka та взагалі мовні прогріхи та гірші новотвори (згадаймо хоча б колишнього славнозвісного „позаяка“ чи „врешті-решт“, що колись робили „шікарною“ нашу літературну мову!) намагаються стабілізуватись та розростись, якщо їх припустили до вжитку в літературі. Тому для нашої мови росте чимала небезпека певної затримки в розвитку, особливо, коли меншає число наших шкіл, а на головному нашому континенті заповіджено курс „наближення“ нашої мови до російської. Партикулярні викрутаси форсуються переважно „доморощеними Ньютонами“, що їх геніяльність здебільшого не знає узнання поза межами території з кількакілометровим радіюсом. А тим часом ці генії, свого знати не бажаючи, запопадливо позичають і слова, і форми в пануючих сусідів, не відрізняючи ушляхетненої мови від „hantу́rky“ з передмістя. Тому в нашій пресі, не тільки в провінціяльній, уже здибуємо сміливу появу різних „зубарів“, „Утгі“, „гумаків“, „Сук“ і т. д., а це поважна загроза для нормального відродження нашої літературної мови! Вихід, і який саме? Певне, що вихід є, і — певне — навіть не один. Та я не маю претенсій вказати найліпший. Тільки гадаю, що одним із виходів могло б бути інтенсивніше плекання соборности взагалі, а мовної — зокрема. Для осягнення ж цієї мети, можна знайти безліч способів. Між іншим, мабуть, не було б зайве спробувати організацію таких осередків, де б завзято йшли до вказаної цілі. Могли б це бути місцеві „Гуртки аматорів рідної мови“ (чи: „Гуртки плекання рідної мови“), з яких утворилася б густа сітка по всіх землях, заселених нашими людьми. Про ці ж Гуртки вже ось п’ятий рік пише „Рідна Мова“! Крім різних програмових завдань, такі Гуртки мали б поставити собі за ціль підготовку й скликання всеукраїнського Мовного Конгресу, який би обміркував давно вже актуальну справу соборности нашої літературної мови, стандартного всеукраїнського пояснювального словника та стандартної соборної фразеології.
Очевидно, що зв’язковим органом „Гуртків аматорів рідної мови“, — що всамперед по-модерному напевне враз би назвались „ГАРМ“, — був би місячник „Рідна Мова“.
