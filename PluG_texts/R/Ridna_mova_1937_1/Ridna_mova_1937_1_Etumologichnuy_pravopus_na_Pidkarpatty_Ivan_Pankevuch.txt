Етимологічний правопис на Підкарпатті.
Частина нашого народу живе від віків на південних узбіччях Карпат, починаючи від Татр аж по джерела Тиси й Вишави. Давніми часами колонізація нашим племенем ішла далеко на південь, а такожна захід, але з бігом віків область, населана українськими колоністами, звузилася наслідком віднароднення, що сталося передовсім на заході через змішання з словаками та поляками, а також і в долішній землі за Тисою, де значна частина помадярщилася, а в Семигороді порумунщилася.
Мова тієї частини нашого народу зовсім подібна до мови галицьких лемків і бойків із стародавніми явищами в фонетиці, словозміні та словнику; чується там іще й тепер звук ы: быкы, і часто замість нашого і з о, є - у, Ю: вул, привюв, або й вüл, привüв. Ця південно-карпатська вітка нашого народу проявила доволі пізно своє літературне життя, що зосереджувалося в численних манастирях, і служило передовсім потребам церкви та її вірних. Сильнішого культурного життя тут не було, бо не було власних шкіл, а інтелігенцію творило закріпощене духовенство, що стояло не дуже вище від інших селян кріпаків. Тільки по заведенні церковної унії з римською церквою в половині XVII-гo віку помалу підноситься просвіта духовенства, що в другій половині XVIII. в. довело наслідком студій однієї частини гр. кат. духовенства в латинських школах до латинізації й літератури, що тривала майже до половини XIX. в., до виступу А. Духновича.
Літературне життя тієї частини нашого народу почалося тільки в XVI. в., та твори літературні трьох віків мали зовсім той сам характер і форму, як на інших землях українських, бо головна форма була оповідна зо змістом релігійним та й світським (проповіді, повчення, релігійна полеміка, релігійні, студентські та історичні вірші, проби літописання), що більше, — вона була зовсім залежна від літератури Києва, Вильна та Львова. Мова цих творів була куди більш народня, як по північній стороні Карпат, бо не без впливу протестантизму та кальвінізму переписувачі перетворювали готові релігійні наші твори відповідно до своїх потреб та навіть і відповідно до свого говору, а те ставалося найбільше в Марамороші. Переписувачі та автори не придержувались точно правил граматики Мелетія Смотрицького з р. 1619, але дозволяли собі робити відхили в духу свого говору.
В другій половині XVIII. в. реформуються василіянські манастирі, заводяться там манастирські школи, те саме робить і єпископ мукачівський Мануїл Ольшавський, закладаючи в Мукачеві р. 1744-го духовну семінарію, де почали більш учити церковнослов'янської мови з граматики Мелетія Смотрицького, або перерібок із неї то місцевого василіянина Арсенія Коцака, або сербина Мразовича. Року 1830-го видав Лучкай коротку граматику церковнослов’янську, а побіч того й указав на форми живої місцевої мови передовсім околиці Мукачева, але в творах своїх придержувався мови латинської або церковнослов’янської. Але й за цієї латинської доби традиція народньої мови не вмирала, як те можна бачити на віршах Довговича з років 1808-30, а з хвилею повстання нового культурного життя по р. 1848. зумів А. Духнович знайти компроміса між мовою народньою й церковнослов’янською, сходячись у цім із тими мовними тенденціями, що витворилися в Галичині зараз по 1848. році. Духнович, що жив на області говорів лемківських і досить пословаччених, не міг погодитися з ідеєю народньої мови на 100%, — бо її не знав.
Саме в тім часі вже виростало своє народне шкільництво, правда при церквах, що тривало аж до р. 19І9-го, а школи державні були по селах тільки мадярські, до яких ходили передовсім жиди. І в тих то школах церква лишила свою печатку, хитаючися в компромісах між мовою живою та „слов’яноруською“. По роках 1850-тих за прикладом Галичини скріплюються течії русофільські: свящ. Іван Раковський видає граматику А. Духновича проти його волі по формах граматик великоруських, потім р. 1867-го видає той сам Раковський свою граматику по-мадярському по формах великоруських, а також і К. Сабов (1863). Що це не відбивалося корисно на народнім шкільництві — в середніх школах тільки деякі предмети вчили в мові „руській“, цебто слов’яноруській до часів дуалізму австро-угорського (1868 р.) — бачимо з двох фактів. Свящ. Теодосій Злоцький зладив граматику на чисто народній мові, опертій на говорах марамороських, що мала вийти в р. 1883, — її рукопис по-мадярському знаходиться в бібліотеці НТШ у Львові, — але з невідомих причин вона не вийшла. Злоцький перший ужив того правопису, що був уживаний тоді в Галичині, цебто етимологічного за граматикою Партицького та Осадци. Одночасно й мадярське міністерство шкільництва почало само видавати шкільні книжки, редакцію яких доручено проф. Ласловові Чопею. Він прийняв також принцип етимологічний, але зо значними змінами в дусі своєрідної фонетики, а ще при цім у підручники вводив багато мадярських слів, викликав серед духовенства відпір та цілу акцію скомпромітував.
Року 1890-го свящ. Євмен Сабов видає знову компромісову граматику „слов’яноруську“, а замінює її маленька граматика А. Волошина з р. 1898, в яку заводить знову форми більш народні, а р. 1907-го видає Волошин практичну граматику нашої мови по-мадярському, де оперся зовсім на системі Максимовича з дашками над ô ê, де вони вимовляються як і, йдучи слідами давніших граматик галицьких. В шкільних підручниках цього правопису однак не придержувався точно, бо цього не дозволяла церковна влада.
Радикальніші зміни переводить того самого часу д-р Гіядор Стрипський, урядник шкільного інспекторату в Сиготі, що студіював університет у Львові і то на сторінках часопису, „Наука“, що редагував Н. Волошин. Його реформа полягала на писанні І замість і, але лишав те ѣ, де воно м’якшило попередній приголосний або = ї: вітер, але лѣто. Ще дальші зміни поробив він в р. 1919-м.
Такий то правописний стан застають у наших земляків за Карпатами події по 1918-м році. Ледве вже хтонебудь думав про своє шкільництво, про свою пресу. Одинокий А. Волошин держав народній прапор у своїх руках, але й він мусів похилитися супротив воєнної хуртовини, бо мадярська влада завела вкінці мадярську латинську азбуку передовсім для шкіл, а хотіла це зробити і з богослужебними книгами, та на рішучий спротив духовенства перед папським нунцієм у Відні — куди їздив кан.
Шуба з протестом, тільки тайкома, — влада відступила від цього плану (против цього поставився також і мадярський славіст проф. Асбот).
Доба визволення в р 1919 поставила малу купку інтелігенції перед тяжкі завдання. Створено мировим договором автономну країну — Підкарпатську Русь із широкими правами культурними. Акт добровільного прилучення трьох „Народніх Руських Рад“ з 8. мая 1919 був зроблений без журби за правопис, виповіджено тільки засаду народньої мови, що й прийнято до Генерального Статуту Підкарпатської Руси.
Організацію шкільництва почато тільки в листопаді 1919-го року, а доручено її шкільному інспекторові народніх шкіл з Чех Осипові Пешкові, що сам іще не знав мови нашого населення, а був уже поставлений перед деякі доконані факти. Скоро за чеським військом зайшли сюди деякі галицькі лемки з А. Гагатком, що був суплентом гімназії у Львові. Під його впливом А. Волошин пише й видає шкільну граматику для народніх шкіл: „Методическая грамматика русскаго языка“ (1919), в якій оперся на правопис великоруський, а також на таку ж граматичну термінологію. Але коли наслідком православної агітації відносини з Гагатком попсувалися, А. Волошин почав відступати від неправильного кроку. Тимчасом померлий уже тепер Пешек, що стояв на чолі так званого Шкільного Реферату, запитав Міністерство Шкільництва, якою мовою має йти навчання в школах не тільки народніх, але також фахових та середніх. Міністерство шкільництва звернулося за порадою до Чеської Академії Наук у Празі, а ця видала своє відоме рішення, що мова південно-карпатських русинів є мова українська (в чеській термінології малоруська), а найближче стоїть до мови галицьких українців. Але з огляду на консервативність інтелігенції допоручає завести в школах тимчасом правопис галицький етимологічний. На основі цієї заяви Чеської Академії Наук видало Міністерство шкільництва дня 20. грудня 1919 напрямні в справі мови навчання в школах. Рішення Чеської Академії Наук мало ще одну напрямну, а то щоб якийсь філолог, обізнаний з тамошньою мовою, повів справу мови в згаданім дусі.
Доля, а може випадок, рішив так, що цим філологом став я, і на візвання О. Пешка я став в Ужгороді вже дня 19. грудня 1919. р., а з 15. січня почав я урядувати в Шкільнім Рефераті, як язиковий референт, що його функція обмежувалася на заводженні термінології „руської“ не тільки для шкільної адміністрації, але й для інших ресортів, а також доручено мені редакцію дитячого часопису „Віночок“ та вчительського „Учитель“.
Вже в самих початках моєї діяльности стрінувся я з відпором згаданих галицьких лемків, що вже в тім часі мали свій часопис „Русская Земля“. Не було тижня, щоб мене в грубий спосіб не нападено й не інтриговано против мене у влади, а я, по шістьох тижнях праці серед таких відносин, поставив ультіматум, що серед таких відносин далі працювати не буду. По пораді з тодішнім адміністратором цивільної влади (тоді ще була друга воєнна) д-р. Брейхою, що схилявся в бік Гагатка, мене далі лишено й висловлено довір’я. Але бій не спинявся. Покійний Пешек сам об’їздив шкільні округи, скликав конференції вчителів та населення й там запитував, якої мови хотять. Всі заявляли, що своєї. На цім сходив рік 1920-тий. В р. 1921. ставало актуальним питання правопису та граматики для середніх та горожанських шкіл. Граматика Волошина призначена була для шкіл народніх, і не вистачала для шкіл вищого типу. Підготовлювано читанки для шкіл середніх та горожанських, для яких редакції був покликаний до Шкільного Реферату проф. В. Бирчак. Вже тоді запримічено, що вчительство, якого число було доволі мале, не знає ані того правопису, який дотепер там панував, а діти пишуть зовсім фонетично. Скликувано наради для устійнення правописних правил, а навіть спільну конференцію вже тоді поділених двох таборів: народнього та русофільського.
Шкільна практика вже тоді доказувала, що дітям треба дати легший правопис, ніж дотепер був. За точку виходу взято традицію Стрипського, що за його системою зладив чеський філолог Ярослав Конопасек Букваря, по нім видавав уже Михайло Бращайко „Руську Ниву“, а мені доручено зложити за цією системою й граматику, що я й зробив. Але шеф Шкільного Реферату О. Пешек рішив цю справу передати перед форум учительства, тоді новоповсталого Учительського Товариства, чи його Головній Раді, що складалася щось із 20-ти делегатів. Тимчасом на засідання появилося значне число розагітованого вчительства з околиць Мукачева, а що більш — появився, як на закликання, автор цієї системи правопису д-р Гіядор Стрипський із Пешту (він не хотів остатись на службі своєму народові) і, при протесті згаданих зборів, він сам заявився против своєї правописної системи.
Супротив такого несподіваного результату вчительських зборів поставлене було питання, чи рятувати мову народню, чи форму — правопис. Всі розумні казали, що мову, а не правопис. Рішено тому держатися авторитетних вказівок Чеської Академії Наук, задержати покищо з незначними змінами етимологічний галицький правопис проф. Омеляна Огоновського, і цим правописом вийшла моя перша „Граматика руського языка для молодших кляс шкôл середних и горожанських“, Мукачево 1922, якої вже появилося й третє значно розширене видання. За тим пішов також і А. Волошин, що цією системою видав в р. 1923 нову граматику методичну, а потім і практичну (1926).
Тепер ці граматики стають анахронізмом, бо життя пішло іншою дорогою. Виховалося нове покоління, що пізнало нашу літературу й легкість нашого правопису, всі народні часописи видаються фонетичним українським правописом і мовою, — етимологічним правописом тільки шкільні книжки. Тепер саме йде боротьба за введення фонетичного правопису й для шкіл. [Ці рядки уважав я за потрібне оголосити друком, бо багато невідучих закидують мені, що я саме не завів українського фонетичного правопису.]  Очевидно, разом із ним прийде до нас і загальна літературна мова. 
