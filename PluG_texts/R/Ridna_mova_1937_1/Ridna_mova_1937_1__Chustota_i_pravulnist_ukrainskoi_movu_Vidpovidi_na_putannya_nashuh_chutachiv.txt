Чистота й правильність української мови.
Відповідь на запитання наших Читачів.
Допоможіть. Мені не вистачає для моєї літературної діяльности запасу українських слів. Уважаю це за наслідок закінчення москвофільської середньої школи. Я вже працював у напрямку збагачення свого лексикону. Допоручають мені правописного Словника Ізюмова, як найбільшого по кількості слів. Грінченків Словник маю, але він застарий. Також передплачую „Рідну Мову“. Чи нема окремого видання „Граматики Діда Огія"? Що йще потрібне для удосконалення себе в літературній мові? 
P. S. Збільшити свого Словника можна головно двома засобами: 1) Вивченням живої народньої мови, й 2) Постійним читанням і студіюванням кращих творів нашого письменства. Словники й Граматики при цьому допоможуть орієнтуватися, що є літературне, а що місцеве. Правописний Словник О. Ізюмова 1931 р. (має 60.000 слів) зовсім добрий, але не подає всіх форм; ліпший від нього — бо подає й всі форми слова — Словник І. Голоскевича (видання 7, з 1930 р.), хоч має слів менше. Але Словник Б. Грінченка без порівняння кращий від їх обох. Візьміть собі за основу видання „Бібліотеки Рідної Мови“ (вийшло сім книжечок), — їх треба не тільки добре знати, але й передумати. Раджу добре простудіювати мою працю: „Граматика мови Максима Рильського“ (це — докладний курс літературної мови), що друкувалася в „Нашій Культурі“. Незабаром вийде й друга частина „Рідного Слова“, де дано все найголовніше для вивчення сучасної літературної мови. Окремого видання „Граматики Діда Огія“ нема. 
Гли́боко (В. Гренджі-Донському в Ужгороді). Пишете, що такого наголосу ніколи не чули, чи це не коректурний недогляд? Ні, форма гли́боко — панівна, скрізь у літературній мові вживана. В нашій мові трискладові прикметники на -кий із наголосом на передостанньому складі (рідко й на останньому), стаючи прислівниками, звичайно переносять наголос на третій склад від кінця слова (цебто на корінний склад), напр.: боязки́й — бо́язко, висо́кий — ви́соко, глибо́кий — гли́боко, соло́дкий — со́лодко, широ́кий — ши́роко і т. д.; знаю тільки два винятки з цього: дале́кий — дале́ко і жорсто́кий — жорсто́ко. Пор. так само: весе́лий — ве́село, бажа́ний — ба́жано, холо́дний — хо́лодно і сотні т. п. Це ж закон у нашій мові!
Наголоси (Т. Годовський у Данилівцях). Наголошуємо так: по́їздка, по́силка (але це чуже слово, російське — поси́лка, у нас частіше — нім. паку́нок), світо́гляд — світо́гляду — світо́гляди, світоглядо́вий, Центросою́з.
Здоров'я (Я. Гопківна в Мирогощі) пишемо завжди, а не здоровля, ця остання форма тепер стала місцевою.
Самого імени — самого ім’я (о. О. Ґереті в Скоморохах). На ст. 501 РМ добре написано: „самого ім’я Шевченкового“. Родовий від „ім’я́“ буде або звичайне живе ім’я́, або архаїчне і́мени (так подає академічний Рос.-укр. Словник II 182).
Ляурка (Я. Гопківна в Мирогощі). Це латинське слово, в Вел. Україні звичайно не знане, а тому нема ще й відповідного свого слова. Може в Галичині є?
Навча́тися — це звичайна літературна форма, науча́тися рідка. Так само пишемо: навча́льний, навча́ння, навча́ти, на́вчений, навчи́тель, навчи́телька і т. п.
Ненавистю (нотар М. Мочульський у Станиславові). Слова жін. роду на -ь подвоюють свою приголосну в орудному відмінку тільки тоді, коли ця приголосна знаходиться поміж голосними з обох боків: сіллю, міддю, віссю, відповіддю й т. ін. А коли з одного боку стоїть приголосна, тоді подвоєння не може бути, напр : гордістю, пильністю, так само: ненавистю. Див. »Рідне Писання“ § 89.
Прісний (Я. Гопківна в Мирогощі). Прі́сний — це не кислий, не квашений, спечений без розчини, без дріжджів.
-сти, -сті (Я. Гопківна в Мирогощі). Закінчення -сти пишемо тільки в родовім однини: без прикрости. У всіх інших відмінках однини й множини пишемо -сті; цій прикрості, ці вісті. В Україні тепер і родовий пишуть на -сті.
Хресний — христини. „Мені неясно, чому „хресний“, як в „християн, хрищений“. Скоморохи, о. О. Ґерета. У відкритих складах пишемо ри: тривати, христити, християнин, християнство, Христя і т. ін., але в закритих складах маємо ре: хрест (див. „Рідне Писання“ І 115-117). А вже від слова „хрест“ маємо: хресний, хрещений, хрестик, хрестовий, хрестоматія, хрестоносець, хрещик, Хрещатик і т. ін.
Частина — часть (Я. Гопківна в Мирогощі). Звичайно вживаємо слова „частина“, а не архаїчного „часть“.
Праслова (Св. Сенеті) В нашій мові дуже багато т. зв. праслів, цебто слів, що повстали ще за часу індоевропейськоі прамови. Такі праслова відомі всім індоєвропейським мовам, напр.: мати, брат, сестра, небо, дім і сотні т. п. Виводити ці слова з мови грецької чи латинської не можна, — це спільні праслова. Говорячи про родовід якогось слова, не треба класти вагу тільки на саму подібність бреніння слів, бо це може бути зовсім випадкове. Напр. не можна твердити, що наше але повстало з грецького ἄλλά, хоч у них навіть значення однакове. В своїй праці: „Иноземные элементы въ русскомъ языкѣ“ (Київ, 1914) я докладно про все це розповідаю; там же розповідаю про грецькі й латинські слова в нашій мові й подаю докладну літературу цього питання.
Термінологія до церковної історії. Яких слів і форм не вживати, о. Ол. Ґерета з Скоморохах прислав так багато запитань, що можу на них відповісти тільки коротенько. Не вживайте того, що подане тут у дужках: Діоклетіян (Діоклеціян), цар (цісар), околиця й округа, стяти (зітяти) голову, місто Олександрія (Александрія), місто (город), у Бріндізі (у Бріндісіюм; слово незмінне); начальник міста, рідко — посадник; олив’я́ний (олов’яний, олів’яний). постраждати (пострадати), чернець (рідко: монах), празький (пражський, праський), Медіола́н (Медіолян), Андріян (Адріян, Гадріян), каменувати (каменювати), визна́вець (арх. ісповідник, арх. подвижник), а́вва або отець, ігумен, Аппіїв (Аппійський) шлях, черне́ць — з ченця, рідше черця, по́хорон (похорони), Нікомідія (Нікомидія, -медія), інші (прочі) або другі (рідше), на горі Авентіні (на горі Авентин), багатьох (рідше: численних), Флоренція (Флорентія), Цецілія (Кикилія), Константія (Констанція), у Філіппах у (Филипах), Інокентій (Іннокентій), ланцюг (ланцух, ланцюх), консул (конзуль, консуль), Піценум (Пікенум, лат. Рісеnum), Лукина (Люцина), Лінія (Ликія), місто, вояк або рідше арх. воїн (жовнір), 1. січня або: дня 1. січня (у 1 день січня), блаженна діва (Діва, не Марія), Веспасіян (Веспазіян), брата́ми (братьми), душити (дусити), муж великої святости, або: дуже святий муж, шкура (шкіра, скіра), Дометій (Домітій, Доміцій), того самого дня (eodem die, у той сам день), родич (кревняк), Лукреція (Лукретія), Тарс (Тарз), твердиня (кріпость), Еразм (Ерасм), навечір’я (навечер’я), повечір’я (повечер’я), мученича (постражданна) смерть, Генсерик (Ґензерик), Салесій (-зій), єрети́к або блудновірець, дружина — жінка подруга (арх. супруга), насамперед, рідше: найскоріш (найскорше), вкінці, р. накінець (врешті).

