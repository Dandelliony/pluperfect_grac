Пам'яти В. М. Доманицького.
Ще не втихла луна од недавнього дзвону похоронного. Сльози на очіх у всіх ще бренять. Ми лиш вернулись з цвинтаря. І знов ось задзвонили жалібно дзвони по всій Україні. Сумно — не весело гудуть. Це знов у нас похорон. Утрата за втратою. Не стало ще одного орача на нашій рідній ниві. Широка, розлога вона, бур'яном укрита, кличе-кличе нових робітників, а їх і старих усе меншає... Сиротіє Україна. Сиротіє, втрачаючи нагло найкращії діти. Ось нема вже Кропивницького, Грінченка нема, Доманицького зараз не стало. Сувора, безжалісна смерть зітнула й оце ніжне, молоде життя. Воно лиш розквітло — і вгасло. І зникли з ним великі сподіванки, широкії заміри, лагідні мрії. Про рідну Вкраїну були вони. Зів'яло ніжне, молоде життя. І гірко, й боляче щемить серце. Заплакати б? — так сліз уже не вистачить. Наплакались ми досить. Не весело — сумно, та годі тужити! Люде-бо смертні — ідеї вічні. Знімімо ми високо в гору прапор величній своїх дорогих покійників і сміло ходім у життя. Ходімо на нашу широку, розлогу ниву! Хай не буде вона сиротою. Як сумно, та годі тужити.
Гр. Квасницький.
У Харькові, 13. IX. 910.