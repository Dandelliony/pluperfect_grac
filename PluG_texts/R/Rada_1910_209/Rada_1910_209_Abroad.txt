За кордоном.
Доля маєтків Абдула Гамида.
Турецький уряд постановив оддати в оренду величезні маєтки бувшого султана Абдула-Гамида в вилайєтах: мосульському, багдадському, басорському, бейрутському і алейському. Бере в оренду ці маєтки на 75 літ акціонерне товариство, яке за це мусить дати турецькому урядові під дешевий процент сто милійонів франків. Борг цей уряд мусить виплатити з грошей за продаж тим самим орендаторам частини маєтків Абдула-Гамида.
Дорога анексія.
Японський уряд мусить тепер позичити багато грошей, щоб покрити видатки на анексію Кореї. По підрахункові японських газет на содержування тільки корейського імператорського дому, дворянства, заслужених поважних чиновників треба більш 30 милійонів ієн. Треба ще грошей і на инші адміністративні та промислові потреби. Зважаючи на це, японський уряд почав вже робити деякі заходи, щоб позичити потрібні гроші поки що в японських банкирів-багатирів.
Змова проти японського мікадо.
З Токіо сповіщають, що там викрито змову вбити японського імператора тоді саме, коли він мав завітати до військової школи, що за містом. Арештованих злочинців буде оддано під особливий суд. Газети пишуть, що в Японії це перший раз трапляється таке, що японці змовляються вбити свого власного імператора.
Вибори у бурів.
Цими днями закінчились вибори до першого федеративного парламенту об'єднаної Південної Африки. Обрано всього 67 націоналістів (бури), 37 юніоністів (англійці), 4 робітників і 13 незалежних. Головна боротьба на виборах була між націоналістами, се б то бурсько-голандською партією і юніоністами-англійцями. На чолі першої партії стоїть генерал Бота, на чолі другої — доктор Джемсон, відомий ініціатор війни англійців з бурами. До націоналістів мають приєднатись і всі 13 незалежних. Генерал Бота мабуть знову лишиться на чолі бурського міністерства.
Нові арешти в Білграді.
В Білграді цими днями арештовано скількох газетних співробітників і сербських офіцерів. Всіх їх обвинувачують за те, що вони змовлялись силою допомогти бувшому наслідникові королевичеві Георгієві здобути право на королевську корону.
Перші заходи коло німецько-чешської згоди.
„М. Fг. Рг.“ сповіщає про деякі компромісні умови, які німецькі партії хотять покласти в грунт майбутньої німецько-чешської згоди. Німці ставлять в першу чергу розгляд національних законопроектів в законодавчих інституціях. Чехи ж домагаються, щоб насамперед було розглянуто бюджетний обрахунок і проект податей. Щоб через це не було сварки, німецькі і чешські партії готові передати і національне і бюджетне питання в комісії, не починаючи навіть розглядати їх в парламенті.