ДОПИСИ
(Од. власн. кореспондентів)
М-ко МОШНИ, черкаського повіту (на Київщині). Велика пожежа. 4 сентября о 8-й годині ранку в м. Мошнах була пожежа. Через те, що вітер віяв вподовж вулиці, а оселі од хорошої погоди висохли як порох, огонь раптом охопив 16 селянських дворів. Погане сельське пожарне знаряддя, тіснота селянських будівель стали причиною того, що в огні загибли не тільки оселі, а й все до щенту селянське добро: хліб, одежа, птиця, худоба. Першу запомогу погорільцям, вважаючи на прохання мирового посередника 2-го уч. черкаського повіту, д. Фогеля, зробив головний управитель маєтків п. Валашових, Крижановський. З його наказу економія видала погорільцям хліба на харчі, буде давати дерева на одбудову погорілих хатів. Та тільки й ця запомога — крапля в морі і становище погорільців дуже тяжке, безпорадне. М-ко ДУНАІВЦІ (на Поділлю). Справа з бібліотекою. Думка про заснування бібліотеки-читальні в м. Дунаївцях виникла серед тутешніх свідомих людей ще 1908 року. Тоді ж і розпочаті були заходи, що до здійснення тієї думки. Перш за все треба було знайти чоловіка, котрий би міг дістати від адміністрації дозвіл на бібліотеку і наглядати за нею. Вибір прийшовся на д. К. Після довгих упрошувань д. К. згодився взяти на себе відповідальність за бібліотеку і при цім поставив умову, що роль його обмежується чисто офіціяльною стороною діла. Все ж инше, що торкається улаштовання бібліотеки, організації її, все це мусить бути цілком ділом тих людей, що почали справу. 
К. дозвіл дістав. Значить, що від нього вимагалося, те він зробив, далі черга була за нашою роботою. Треба було використати одержаний дозвіл, це було цілком наше діло, але на жаль ми його не виконали. Не виконали ми його тому, що не мали потрібних матеріяльних засобів. Це єдина причина. Для того, щоб отримувати бібліотеку, треба, як ми вирахували, принаймні півтори сотні карбованців щорічно, а таких грошей нема. Єдине джерело, звідки можна б черпати деякі хоч і невеличкі матеріяльні засоби, спектаклі—являються у нас дуже важкою справою. Дістати дозвіл хоч би й на „Мартина Борулю" трудно. Вдаєшся за дозвілом грати на бібліотеку, а справник рає грати на бідних, на ще щось инше. Вся справа цілою своєю вагою лягає на плечі скількох одиниць, результатом чого являється те, що, не дивлючись на дозвіл, бібліотеки вже другий рік не відчиняємо.
