Бібліографія.Отон Людвиг. Маковеї. Драма на 5 д. і 7 одм. в перекладі А. Хрущицького. К. 1910. 88 ст. ц. 35 к. „Театр. Бібл." кн. сьома. Поетично, і з трагичною силою чуття місцями написана ця драма. Вдячний сюжет боротьби Іуди Маккавея за визволення ізраїльського народу з під сирійської кермиги дав Отонові Людвигові нагоду змалювати в Шілєровських фарбах образ народнього героя. В цьому образі завзяття Іуди — краса народу, що падає і знов встає, підводиться, конає і переможений співає гімн Ієгові, співає пісню дужих. А в образі його матері Леї, що на смерть за вірність своєму Богові і народові своєму підбадьорує своїх синів улюбленців, яким не страшний вогонь печей Антіохових,— міць старозавітньої людини, міць матері-громадянки. В драмі ще багато так гарно змальованих образів: вірних народові синів його і зрадників нікчемних. І от в тім, що драма Людвіга бренить на таких благородних струнах серця людини —її заслуга. Така пьєса може зворушити, може щось промовити з кону до серця людини, а не бренькати дріб'язковою бутафорією всіляких кроводрам. Постать завзятого Іуди Маккавея кличе до життя, вливає любов до його, замісто обивательського зітхання. Ось що каже Іуда: „Умовити себе, що смерть це щастя? Щастя, так, — тоді, коли ми уміраєм за високу мрію, за народній добробут... Коли цього нема —так треба жити. Життя, життя —це щастя... І буду пити я життя краплинами тимчасом, доки їх багато, нехай невдякою заплачено мені, нехай побачу знов зруйнованим те, що творив з любов'ю,—ну, що ж? Творитиму я далі і не чекатиму на добрі слова та дяки від тих, для кого храм будую" (45 ст.). І коли супротивник таких думок, проповідник покірливої смерти, раб забобонів і закону, що не дозволяє воюватися в суботу, Іоаким, заявляє: „ Вмірай, народе, в славу Бога, який в суботній день спочив" , Іуда закликає: „Спочив Господь в суботній день, але спочив Він по роботі, нехай же і народ за ним іде і переможе спочатку, а там спочине... До перемоги, мій народе, гей, за мною"... (45). І за ним ідуть сміливі, хоч і мало їх, ідуть і творять дива, кінець-кінцем перемогають ворогів своїх сирійців. Пьєса робить вражіння. Вона вся вогнева, підвищена, вся в тонах Біблії. Як в героїчній пьєсі, —в ній багато умовного, багато надужитого, але цього вимагає стіль таких творів. І стіль цей в „Маковеях“ видержаний до кінця. Переклад літературно, сміливо зроблений. Неприємна тільки ота реклама дрібної лавочки, що вживає її „Театр. Бібл.“ в своїх реєстрах і відносно „Маковеїв": „пьєса обстановочна, надзвичайно ефективна" і т. д. Коли так пишеться про Гордіна, то там і автор стоїть не вище такої комерції, а тут же таки літературний твір...                                     
Л. Чулий.