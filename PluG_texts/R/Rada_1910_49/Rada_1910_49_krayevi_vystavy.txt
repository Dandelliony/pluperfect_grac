Краєві вистави і украінство.
В біжучому році мають відбутись на території України дві великі „ краєві “ вистави, — одна в Одесі, друга в Катеринославі; крім того, земства впоряжають цілий ряд дрібних вистав по повітових містах і містечках т. зв. Південно-Західнього краю. На всіх цих виставах має бути показана сельсько-господарська, фабрична й дрібна (кустарна) промисловість значних районів української землі. Поруч з тим на виставах цих виставлено буде велику силу експонатів, які в цілому мають дати образ не тільки матеріальної, але й духовної культури нашої землі. Поруч з експонатами з обсягу господарства й промислу виставлено буде матеріали, що стосуються шкільництва і взагалі народньо-просвітньої справи. Особливо імпозантний вигляд матиме катеринославська вистава: вона обхоплює великий район усієї степової України і сумежних губерній. Впорядковують виставу, як то кажуть, на широку ногу, щоб привабити як найбільші круги одвідувачів і надати виставі солідний та пишний вигляд. Комітет вистави, з кн. М. Урусовим (бувшим полтавським губернатором) на чолі, уже тепер виявив значну енергію, і можна сподіватись, що вистава справді буде цікавою. Уже тепер почала виходити спеціяльна тижнева часопись, присвячена виставі: „ВЬстникъ Южно-Русской Областной Выставки". 
Нема що й казати про велике культурне значіння вистав. Вони являються справжнім „смотром", де держави, нації, або просто окремі країни виступають перед широким світом з своїми культурними здобутками, здають свого роду іспит на культурний „чин“. І хоч, звичайно, всі ці здобутки показуються трохи в прикрашеному, сказати б святочному вигляді, але все ж по них можна собі уявити рівень культурного успіху певної країни. Разом з тим вистави впливають на оживлення економичного й господарського розвитку, на побільшення громадської енергії й самодіяльности. Що вистави мають серйозне значіння для розвитку навіть національної свідомосте, підбадьоруючи духа нації, скріпляючи її віру в себе і, таким чином, — відограють роль морального фактора значної ваги, про це можуть свідчити хоча б недавні вистави: чеська у Празі, польська у Ченстохові і українська в Стрию. Хоч на наших „краєвих" виставах переважна більшість експонатів з обсягу промислу й господарства на Україні належить чуженароднім елементам (польським, німецьким, бельгійським та ин.), усе ж таки багацько инших експонатів безпосередньо характеризує господарський і культурний рівень українських народніх мас. Звичайно, в наших теперішніх обставинах нема що й думати про урядження спеціяльно українських вистав, які б давали експонати з обсягу народнього господарства й дрібного промислу, а також виставили матеріали для ознайомлення громадянства з українською книгарською продукцією, нашими народніми видавництвами, товариствами і т. ин. Хоч як ще невисоко стоїть у нас національна культура й освіта на Україні, але всеж ми вже маємо де-що таке, з чим не сором було б показатись між люде. Дуже зручну нагоду дають нам загальні краєві і вистави, щоб хоч там виступити з нашими українськими експонатами. 
Всі галузі дрібного народнього промислу, які останніми часами здобувають собі все більшу й більшу популярність („кустарні” вироби: гончарні, деревляні, вишивання, ткацтво і т. д.), українські видавництва книжок, справоздання й матеріяли про діяльність українських товариств та про становище кооперативної справи, усе це повинно було б демонструватись в спеціяльних павільйонах або ятках, щоб показати світові, що скілька років нашої культурної праці не загинули марно, і ми таки де-що вже й придбали. Всі наші інституції або підприємства, як от: книгарні та видавництва повинні звернути серйозну увагу на майбутні вистави і по змозі взяти у них участь. Не треба тут жалкувати видатків: вони окупляться не тільки великою моральною вигодою од ознайомлення з нашими культурними здобутками широких верств громадянства, але й матеріально,— як повертає витрачені на себе гроші всяка реклама. Місцеві люде, що живуть постійно там, де відбудуться вистави, з свого боку, повинні прийти на поміч українським підприємствам, що задумали б узяти участь у виставі, маючи на увазі, що це справа не приватна —а широкої національно-громадської ваги. У нас взагалі так мало робиться для зазнайомлення з собою широких кругів людности, наприклад у книгарській справі, що проминути таку зручну нагоду, як майбутні краєві вистави, було б непростимим гріхом. Тільки не треба гаятись, а братись мерщій до справи, засилаючи до комітетів вистав заяви про своє бажання взяти участь. А на той рік слід заздалегідь лаштуватись до участи у виставах у Київі та в Катеринодарі на Кубані. 
