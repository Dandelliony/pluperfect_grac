Бібліографія.
Вол. Дорошенко, 3 історії земства на Україні. І. Податкова політика і соціально-економічна діяльність. Відбитка з II тому „Студій з поля суспільних наук і статистики". Львів — Київ, 1910, стор. 68, ц, 80 сот. Праця д. Дорошенка представляє собою реферат відомого капітального видання Б. Веселовського —„Исторія земства за сорок лєт". Потреба в таких рефератах за наших часів ледве чи підлягає сумніву. Українська соціально - економична наука досі ще не вийшла з доби дитинства, й одною з головніших причин цього з'явища є брак сирих матеріалів, систематизованих і добре оброблених. Тому праця д. Дорошенка варта уваги, як одна з перших спроб дати „сводку” сирих матеріалів по історії земства на Україні. Це-з одного боку. З другого боку, ця праця має й свій самостійний інтерес, бо вона дає змогу кожному українському читачеві без зайвої затрати коштів і часу познайомитись з українським змістом одного з найвидатніших видань останнього часу. Вітаючи спробу д. Дорошенка, ми, одначе, не можемо не зауважити, що вона, як і всяка спроба, не позбавлена хиб і дефектів. Першою й головною хибою праці д. Дорошенка ми вважаємо її, так би мовити, „абсолютність". Подаючи ті чи инші відомости про діяльність укр. земств, д. Дорошенко не порівнює їх з відомостями не-українських губерній, а бере їх абсолютно. Через це читач не має змоги уяснити собі, чи робили укр. земства на тім або иншім полі багато чи мало, бо він не має мірки для порівняння. Так, на стор. 21 і 22 д. Дорошенко наводить статистичні відомости про загальні й чисто-економичні видатки 6 укр. земств, але не наводить аналогичних відомостей для всіх 34 російських земств, а це позбавляє читача спроможности оцінити зглядне значіння наведених чисел. І такої сістеми додержує д, Дорошенко на протязі цілої праці. Ще можна було б закинути д. Дорошенкові де-яку несістематичність його праці, нерівномірність тої уваги, яку він присвячує різним однаково важним сторонам земської діяльности, —але це ледве чи потрібно. Д. Дорошенко на багато не претендує й тому до цієї його праці великих вимог ставити не треба. Всякий, хоч і дуже скромний, вклад в укр. соц.-економичну науку має тепер дуже велике значіння, а тому й праця д. Дорошенко, безперечно, займе своє місце серед подібних їй українських праць. Економист.
