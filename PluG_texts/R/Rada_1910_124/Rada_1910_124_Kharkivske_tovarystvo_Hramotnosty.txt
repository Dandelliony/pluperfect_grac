Харьківське товариство „Грамотности“.
(Лист з Харькова)
В „Раді" вже писалося про те, яке лихо спіткало „Харьковское общество грамотности”. Губернатор одібрав уже наказа з міністерства про закриття товариства і тільки клопоти посла до Державної Думи кн. Голіцина припинили скасування товариства. Після того, як зачинено було такі саме просвітні товариства в Петербурзі, Москві, Київі... така звістка не повинна когось дивувати, а особливо в наші „ конституційні “ часи.
Що ж причинилося до видання того лихого наказу? 
Усім відомо, що в наші часи усяка просвітна діяльність поступових людей чорній сотні, що тепер має таку силу, це, мов сіль в оці. Отак і наше харьківське товариство просвітне. Але були й певні причини, що дали змогу не тільки піти походом на товариство, а й вимагати його скасування. Треба знати, що ця поважана інституція істнує вже сорок літ (від 1869 р.). Затвержений в ті часи статут товариства зовсім не відповідає тій широкій діяльности, яку розвинуло товариство за 40 літ свого істнування. Статут не передбачає ні філій, ні окремих виділів, як от видавничий комітет, комісія що впоряжає народні читання, й ин.; ні тих знов таки урядів, що стоять на чолі кожного з цих окремих виділів. От ця то хиба й на руку ковінька ворогам товариства.
А чому ж, спитаєте, керманичі товариства не подбали в свій час про те, щоб позаводити до статуту усі ті новини? 
 ̶ А хіба, спитаємо ми, був колись у Росії такий час, щоб було безпешно знімати таке питання? Та знявши таку річ, тільки можна було навести ворогів товариства на певний слід і те, що товариству загрожує зараз, може давно б уже було виконано, як виконано воно проти инших таких товариств, що мали нещастя навернути у свій бік неприхильне око. 
Одначе, поки не було причіпки, товариство, не зважаючи на офіціяльні межі, покладені йому статутом, все ширше та ширше розсувало ті межі. Останніми роками товариство мало, окрім Харькова, шість філій на Харьківщині. Кожна філія мала свій уряд чи виділ і свої заклади з виділами чи підурядами, що тими закладами керували. 
Філія Вовчанська має дівочу й хлоп'ячу недільні школи, де вчиться до 150 душ *), народню бібліотеку, з якої беруть книжки до 1000 душ, і впоряжала читання з чарівним лихтарем в 55 місцях. 
Богодухівська філія має жіночу школу, де вчать і шитву (175 дівч.), бібліотеку-читальню і впоряжає читання з чарівним лихтарем. 
Славянська філія має недільні школи для дівчат і хлопців та бібліотеку-читальню. 
Навіть сельська філія в Кочетку має дві читальні: у себе і в сусідньому селі Телезі. 
Але найширшу діяльність товариство провадить в самому Харькові. Воно має тут 3 щоденні школи і при одній шкоді гарну майстерню усякого шитва та рукоділля. По тих школах вчиться до 500 дітей. Дві школи недільні—чоловічу та жіночу. Ходить у ті школи до 600 душ. Школу малювання (декоративну), 30 хлопців. 5 безплатних бібліотек-читалень, Народній Дім, літній захисток для дітей (шк. колонія). 
Виділи товариства повиростали в цілі великі інституції, як от: Видавничий Комітет, Комітет сельських бібліотек, Шкільно-педагогичний і при йому Редакційна Комісія по виданню „Народньої Енциклопедії". Вже вийшло 5 частин тієї „Енциклопедії”. Уся ж вона матиме 14 одділів і 700 статей про 91 річ. До праці запрошено 140 співробітників. 
Далі, справочно-педагогичний комітет та музей наглядних пособій, Комісія нар. читаннів та инш. 
З цих закладів надто буйну діяльність провадили Комітет сельських бібліотек, що сотні їх за допомогою земства позасновував по Харьківщині, а в багато инших місць Росії давав поради та вказівки; Видавничий Комітет, що видав більше сотні дешевих, корисних, народніх книжок на милійони примірників. При йому останні роки був окремий український виділ, що видав 17 книжок або українською мовою або про Україну. 
Комісія нар. читаннів, що в Харькові впоряжае на рік більше 100 читаннів та п'ятеро стільки по селах Харьківщини. В останні роки почала вона впоряжати й укр. читання. Народній Дім, де ставляться російські й українські драматичні вистави, впоряжаються читання та лекції, єсть читальня, школа шитва та їдальня. 
Товариство має 19 почесних членів, 137 до життя та 450 дійсних. Тут працюють професорі, лікарі, адвокати, учителі і сила жіноцтва. 
Товариство має нерухоме добро в 5 місцях на 173 тис. карб., грошей в процентових паперах на 254 тис. карб., десять фондів на окремі цілі. 
Річний оборот товариства 60 —75 тис. карб. За один тільки 1908 рік товариство мало запомог та жертв на 20 тис. карб. 
Нічого казати, що безплатні бібліотеки-читальні товариства, умисне пороскидувані по краях міста, давали книжку бідному робочому людові. Тій самій меті служили й сельські бібліотеки, і видавничий комітет, дитячі захистки, Народній Дім і народні читання та школи. Досить нагадати, що в 1-й школі товариства з 147 школярів 41 не мають батька, у 68-х батьки чорноробочі та ремісники, у 42 матері прачки, куховарки, торговки, поденні, 123 з них живуть по кватирях. Такі саме діти вчаться й по инших школах товариства. До недільних шкіл товариства ходять діти й дорослі люде з найдальших кутків міста і навіть з околиць міста.
 Місцева адміністрація уже має наказ скасувати це „шкодливе” товариство. Тільки дякуючи обороні посла Голіцина, товариству дано часу до 15 липня, щоб воно подало новий статут, вироблений по міністерській указці і тільки під тією умовою товариство ще може животіти де-який час. Може... але становище його тяжке. Раз, що на вироблення статуту прибрано дуже глухий час, а друге од товариства вимагають, щоб по новому статуту голов та членів усяких виділів затвержував губернатор. 
Можна сподіватися, який то буде підбор керманичів просвітньої прац і що то за просвіта має бути!
 Д. Пісочинець.
*) Усі цифри беремо з справоздання за 1908 рік - останнього, яке будо видруковане.
