Визискування замісць допомоги.
Не дуже давно при св. Синоді засновано спеціяльний „страховой отдѣлъ духовнаго вѣдомства" для взаємного страхування від огню церковних та причтових будинків по всій державі. Заснуванням снеціяльного страхового одділу Синод очевидно мав на думці допомогти найбіднішим парафіям, в яких трапилися б пожежі церкви чи причтових будинків. Проти таких заходів Синоду можна було-б і не повставати, коли-б, проводячи свої плани в життя, і допомагаючи одним єпархіям, Синод не порушав матеріяльних інтересів других єпархій. Тепер же діло поставлено на зовсім несправедливий грунт. 
Річ у тім, що найбільше незабезпечені од пожарних втрат в цей час є єпархії великоросійські. Українські ж єпархії трохи не всі давно вже позаводили в себе свої спеціяльні пожарні фонди і синодальної допомоги зовсім не потрібують. 
Для прикладу візьмім Київщину. За двадцять років істнування єпархіяльного пожарного комітету капитал цього комітету, після всіх пожарних видатків, на 1 січня 1909 року виносив 333.676 карб. 44 коп. Коли б так, як було досі, тяглася справа й далі, то через якихось три роки київські парафії, виплачуючи свою страховку, склали б такий капитал, що навіть процентів з нього що-року цілком би вистарчало на покриття видатків по будуванню погорілих за рік церков та причтових будинків; самого ж фонду не треба 6 було й чіпати. Таким чином через яких 3—4 роки парафії на Київщині зовсім увільнилися б од оплати страхових премій. По инших українських єпархіях справу цю поставлено тепер ще краще. 
До цього ж часу київські парафії оплачували страхову премію в такому розмірі. З церкви деревляної на камінному фундаменті і з залізним дахом бралося по 2 карб. з тисячі. Цеб-то церква, що оцінена була в 6—15 тисяч карб., платила страховки од 12 до 30 карб. щорічно. Причтові будинки, вшиті соломою, оплачувалися страховкою по 4 карб. з кожної тисячі карб. оцінки, а коли цінити всі причтові будинки в парафіях од 2000 до 5000 карб., то й платити за страховки доводилося що року од 8 до 20 карб. 
Для бідних парафій на Київщині і ці пожарні оплатки були великим тягарем, але ще яких 3—4 роки і цього б тягара наші парафії вже позбавилися б. 
Та тепер на це пропала всяка надія. 
Заснування при св. Синоді страхового одділу було ухвалено ще 6 іюня 1904 року. Єпархіяльні з'їзди київського духовенства скілька разів після цього прохали митрополіта поклопотатись перед Синодом про те, щоб київського пожарного комітету синод не касував і фондів його не прилучав до капиталів „Страх. одділу дух. відомства при св. Синоді”. Але домагання ці лишилися без усяких наслідків. 
З нового року пожарний київський комітет буде скасовано, його капитал буде передано в Синод, а з парафій Київщини і на далі будуть брати що року гроші на страховку та ще й в значно побільшеному розмірі. 
По синодальному тарифу сельські парафії платитимуть уже не по 2 карб., а по 2 карб. 60 коп. з тисячі за церкви й дзвіниці, а за причтові будинки вже не по 4 карб., а по 9 карб. 80 коп. з кожної тисячі оцінки. Таким чином ті київські парафії, що за свої церкви платили до цього часу 20 карб. страховки (за 10.000 карб. оцінки) після нового року платитимуть уже 26 карб., а замісць 16 карб. страховки за причтові будинки платитимуть уже аж 39 карб. 20 коп. (з 4000 карб. оцінки); всього ж замісць 36 карб. аж 65 карб. 20 коп.
Таке велике збільшення страхових оплатків можна було б ще зрозуміти, коли б нове діло при св. Синоді вимагало багато видатків на свою організацію, на оплату агентів, як це робиться по инших приватних страхових товариствах. Але ж в даному разі і це пояснення повинно одпасти, бо Синод має вже своїх агентів скрізь по містах в особі місцевих священиків благочинних, яким призначено по 5 карб. за поїздку на місце пожежі (див. „Инструк. Благочиннымъ по дѣламъ взаимнаго страхов. отъ огня строеній Дух. Вѣд-ва № 11”). 
Таким чином замісць допомоги синодський страховий одділ несе українським церквам тільки визискування. При тих величезних податках, які з наказу консисторії раз-у-раз мусять оплачувати сельські церкви, в них часто не лишається грошей навіть на необхідний ремонт. Між священиком та представниками парафіян на цьому ґрунті виникають всякі прикрі непорозуміння. 
З прилученням українських епархіяльних пожарних капіталів до синодського пожарного одділу становище це не тільки не поліпшиться, а ще значно погіршає. 
М. Лісовицький.
