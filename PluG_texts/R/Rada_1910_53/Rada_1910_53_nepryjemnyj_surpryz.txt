Неприємний сюрпріз.
Через скілька днів розпочнеться чергова переселенська кампанія. Все свідчить, що цього року переселенський рух, особливо з України, набере величезних розмірів. Так, напр., з Катеринославщини цеї весни до переселення в Сібір лаштуються 115 тисяч душ селян („Од. Нов.“). Так саме, на Київщині, як свого часу повідомлялось у нашій газеті, до непремінних членів повітових землеустроїтельних комісій кожного дня навідується дуже багато селян за свідоцтвами на переселення. Одним словом, усе обіцяє багато праці тим урядовим і громадським організаціям, що порядкують у нас переселенською справою. Як же готуються ті організації до своєї близької діяльности? Про діяльність громадських переселенських організацій сподіваємось поговорити в свій час, а тепер звернемо увагу читачів на заходи уряду до „полекшення" умов переселення. Одним із таких заходів було недавнє... збільшення переселенського таріфу до норм четвертого класу. Це—не анекдот, а дійсний факт. 16 лютого відбулось засідання комітету в таріфних питаннях і в тім засіданні ухвалено збільшити плату за перевозку переселенців і переселенських манатків до розмірів плати за четвертий клас. Навіть купці й промисловці, що брали участь у цій нараді, обурились проти цього плану й рішучо повстали проти нього. Але товариш міністра фінансів Вебер, під приводом якого провадилось засідання, спромігся виконати „волю пославших його" —й збільшення переселенського тарифу ухвалено більшістю голосів. Наведений факт сам по собі настільки яскравий, що власне ніяке освітлення вражіння від нього не збільшить. Але все-таки цікаво, з яких міркувань виходило міністерство фінансів, коли вносило цю свою пропозіцію. Вебер сказав, що вся річ у тім, що наші залізниці дають казні тільки втрати й що необхідно як-небудь вийти з цього становища. А що збільшення переселенського таріфу дасть зайвих 6 млн. карб., то й необхідно провести цю реформу. Розуміється, проти того, що російські залізниці дають казні самі втрати, сперечатися трудно. Тут ми можемо не тільки згодитись з д. Вебером, а ще потвердити його слова такими красномовними цифрами щорічних втрат казни на російських залізницях.
Отже правда, що казна багато докладає на залізницях. Але через що докладає? У всякім разі, не через те, що в нас занадто дешеві таріфи. Пробувало ж міністерство торік заводити дорогий таріфи, а що з того вийшло?

Прибутки залізниць зменшились ще більше, й тепер доводиться знов заводити стари „дешеві" таріфи. А коли б навіть і через дешевість таріфів казна докладала на залізницях, то невже треба користуватись тим, що переселенці мусять переселятись? Ні, держава, державна організація так робити не має права. Та й смішно було б серйозно сподіватись, що цими мужицькими 6 милійонами пощастить залатати мало не 200-милійонні дефіціти. Буде нових 6 млн. прибутку —то буде нових 8 милійонів трат і крадіжок, і казна в результаті докладе ще більше, ніж докладає тепер. Рівноваги, звичайно, як не було, так і не буде, а селяне-переселенці скоштують нового лиха. П. А.


