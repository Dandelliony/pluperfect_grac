За кордоном. Аграрний рух у Греції.
Недавно, як коротко повідомлено в телеграмах, до Атен прибула депутація од фесалійських хліборобів у числі 120 душ, щоб домагатись у парламенті розвязання земельного питання в Фесалії на підставі примусового відчуження. Ця депутація дуже зтурбувала всі урядові кола Греції. Треба знати, що в Фесалії, так саме, як майже по всіх инших краях Греції, земля здебільшого належить великим поміщикам, манастирям і державі, отже становище селян-хліборобів, примушених працювати на чужій землі, там дуже тяжке. Терпіли-терпіли фесалійські хлібороби, але доки не було ніякої змоги чого-небудь добитись, вони мусіли мовчати. Але тепер, коли політичний і громадський лад у Греції трохи оновляється, хлібороби й собі надумались скористуватись з нової ситуації й добитись чогось більшого, ніж обіцянки. Депутація виставила такі домагання: 120 маєтків у Лариській окрузі й 80 маєтків в округах Трикала й Кардітца треба примусом одібрати від поміщиків і передати селянам, причім поміщикам треба виплатити грішми певну, але досить невелику суму. Держава повинна виплатити поміщикам цю суму зараз, а селяне мають оплачувати свій борг державі протягом кількох десятків років. Міністерство й більшість парламентських депутатів, серед яких є чимало поміщиків, висловлюються проти домагання селян, але військова спілка ставиться до них прихильно. Громадянство також на боці селян і вимагає, щоб справді було розвязано земельне питання, давно вже поставлене на порядок денний у Греції.


