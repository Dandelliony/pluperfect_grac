Щасливої дороги!
Знов випливло на верх страдницьке питання про українську мову в народній школі. Комісія думська по народній освіті ухвалила закон про „инородчеську" школу. Допущено в школу мови: німецьку, латишську, польську, литовську, естонську та єврейську. Пропозицію д. Лучицького про те, щоб на Україні завести в народній школі українську мову, комісія одкинула. Отже комісія не визнала нас цим разом за „инородців", що мають потребу у власній школі. Місяць тому циркуляр д. Столипіна поставив був справу навиворіт; місяць тому, коли треба було адміністрації обмежити національні права українців, тоді нас було зачислено до „инородців“ і поставлено поруч поляків та євреїв. Сьогодні ж, коли знов треба обмежити наші права, ми вже „русскіе"    ... Чи так, чи инак —усе робиться тільки на те, щоб одмовити українцям самого елементарного людського права — говорити і вчитись своєю рідною мовою. І для цього, очевидно, засобами не перебірають ні автори циркулярів, ні законодавці з третьої Думи. Вчора—инородець, сьогодні —„русскій", але все одно не бачити тобі того, в чому не сміють вже одмовити иншим народам, —так промовляють до нас ці два акти адміністративної й законодатної творчости. Вони один одного руйнують і, поставлені поруч, суперечать — може скажете — Дарма: кого це болить, опріч українців, а про них давно вже сказано; "для хахловъ и такой Богъ брядЬ", — якого схотять йому накинути. І от ці новітні постанови дають тільки новий приклад цієї одвічної, можна сказати, політики до нашого нещасного народу. Важко висловити все те обурення, що викликає остання постанова думської комісії. Народню освіту вона ніби то має на увазі... Але яка освіта може бути чужою, незрозумілою мовою —в тисячний раз запитаємо наших спритних законодавців. Невже вони думають, що з такої освіти може що-небудь користного вийти? Невже вони не бачать наслідків тієї освіти, що досі панувала у нас на Україні, як і по инших краях, де освіта подавалась чужою мовою? Невже досвід віків, що на очах у нас зруйнував уже всякі денаціоналізаторські заходи, промайнув марно по-над головами авторів нового законопроекта, вигаданого на нашу голову? Україна повита темнотою, вона стоїть позаду всіх країв з просвітнього погляду; „Просвіти“ покасовано або зв'язано так, що й поворухнутись не можуть, а не то щось робити для освіти народньої. Але законодавцям і того мало, — вони вигадують усе нові способи, або—краще сказавши — держаться того старого шляху, що має на кінці своєму глибоку прірву національної ворожнечі, здичавіння та некультурности… Не до наших законодавців обертаємо ми свою мову. Дарма глухим сліпцям кричати хоч на саме вухо про ті небезпеки, що стоять наприкінці шляху. Глухий не почує, аяк і очей у його дасть-Біг, то уперто йтиме він, куди трапиться, не розбіраючи шляху. Остається тільки лишити його на тому шляху, не пробуючи й збивати з його. Щасливої дороги, панове законодавці — можемо ми побажати авторам законопроекту. Йдіть собі, куди хочете, а українському народові з вами не по дорозі,—він піде своїм шляхом і таки, сподіваємось, до мети дійде...
