Справа Тарновськоі.
Тарновська закінчила 4 марта свої посвідчення. Почалось читання листів і окремі запитання. Тарновська на запитання, чи вмовлялася вона з Прилуковим, що до посилання образливої телеграми, яка була послана Прилуковим наче б то од Комаровського, відповідає, що умови не було, а як одержалася телеграма, то вона показала її Наумову, бо того домагався Прилуков. Вона доказує, що ні з ким не вмовлялася про убивство Комаровського і Наумов говорить неправду, що наче б то вона вмовляла його увільнити її од Комаровського. Навпаки, вона умовляла його не робити злочинства, і винувата хіба в тому, що коли Наумов, не зважаючи на умовляння, все ж таки поїхав у Венецію, то дала йому вказівки, як треба поводитися, щоб не бути заарештованим. 
Читаються листи Комаровського. Тарновська на запитання про її інтімне життя відповідає з достоїнством. 
Прокурор не дозволяє ставити запитаннів, що стосуються Сталя та його відносин до Тарновської з тої причини, що такі запитання не стосуються до судового процесу. Адвокати повстають проти такої заборони. Призначено перерву для вияснення питання, чи законна заборона прокурора. 
Післяобіднє засідання розпочинається читанням листів Сталя до Тарновської. В першому листі Сталь обіцяє виконати все, чого потрібує од нього Тарновська. В другому — сповіщає, що йому зосталося жити тільки 40 хвилин і що в нього із всього життя зосталося тільки кохання до Тарновської. Тарновська говорить, що хоч він і кохав її, але вона з ним не жила і наложив він на себе руки через те, що погано жив з своєю жінкою. 
Президент суду знову допитує Тарновську разом з Наумовим. Вони стоять близько і часто вдаються один до одного з запитаннями. Наумов запевняє, що він поїхав у Венецію через те, що цього домагалася од нього Тарновська, загрожуючи: „Коли ти не поїдеш, то я попрохаю Трубецького". 
Тарновська заперечує це і запевняє, що все було навпаки, що вона умовляла Наумова не їхати, а він все таки поїхав. Після запитаннів предсідателя читаються листи Наумова до Тарновської. В одному листі Наумов пише таке: „ти мені говорила, шо коли я не вмію жити, то слід пустити собі кулю в лоба". Тарновська говорить, що коли одержала цього листа, то одібрала в нього револьвера, а вже це свідчить, що не було бажання підбити його на самогубство. 
Наумов запевняє, що Тарновська давала йому вказівки—як треба вбити Комаровського. Вона росповідала докладно про кватирю Комаровського і радила де краще його вбити, а крім того говорила, шо коли він повернеться в Росію, то мусить убити її чоловіка на дуелі. 
Далі читаються уривки з листів Наумова та Тарновської, щоб установити, чи жила Тарновська з Наумовим, чи ні. Наумов сам говорить, що жила, а Тарновська заперечує. Тоді поставили їх віч-на-віч. Дуже вразило всіх, коли Тарновська після цього призналася, що вона жила з Наумовим, але росповідати про це згодилася тільки на закритому засіданні суду. 
Після цього поставили Тарновську віч-на-віч з Прилуковим. Тарновська говорить, що на допиті у слідчого вона говорила неправду, бо цього домагався од неї Прилуков. 
Той говорить, що це неправда, бо він не міг домагатися цього вже через те, що сидів у тюрмі. Що він цього не робив — можуть посвідчити ті арештанти, що сиділи з ким в одній камері і прохає, щоб викликали їх на посвідчення. Прилуков повідомляє, що хотів добути яду, але це йому не вдалося. На другий день, як привели його в тюрму, підчас прогулянки він побачив, що Тарновська з вікна на мигах показує йому, щоб він не признавався. 
Тарновська говорить, що цього вона не могла зробити вже через те, що вікно дуже високо. 
Коли предсідатель запитав Тарновську, чи вона сама домагалася од Комаровського, щоб він застрахував своє життя, чи її підбивав на це Прилуков, то вона запевняє, що робила це все з ініціятиви Прилукова. 
Прилуков клянеться, що він і на думці не мав давати такі поради Тарновській. 
Між Прилуковим та Тарновською повстає суперечка. 
Загальне вражіння таке, що вірять більш Прилукову, ніж Тарновській.

5 марта почали допитувати Пер’є. Чи вона винна, чи ні—неможна ще з певністю сказати, бо мало що вияснено що до участи її в убивстві. До сього часу не вирішено навіть, чи розуміє вона по російському, чи ні. Прилуков на допиті заявив, що вона уміє говорити по російському; Наумов не чув, щоб вона говорила, але гадає, що вона розуміє російську мову. От це то і хотять вияснити перш за все.>
