Справа з памятником Т. Г. Шевченкові.
Полтавська губернська земська управа за январь місяць зібрала на памятник Т. Шевченкові 784 р. 41 к. Приклад, вартий наслідування. Д-р Ф. Н. С—вич з Богуслава надіслав до об'єднаного комітету 70 р. 35 к. на пам'ятник Кобзареві, зазначивши у переводі, що ці гроші зібрано Різдвяними святами „обходом з колядою". 
Популярізація Т. Шевченка. Об'єднаний комітет звернувся до начальника південно-західних залізниць, прохаючи його дозволити комітетові розліпити по станціях цієї залізниці листок-біографію Т. Шевченка.
 В справі Шевченківського портрета. Бюро комітету скликає цеї неділі о 12 год. дня засідання, щоб вирішити остаточно справу з надісланим портретом, закликавши на це засідання таких особ: д.д.: Віляшівського, Красицького, Шлейфера, Пімоненка та Святославського. Пан Прокофьєв, що сподівається „заработать" на українському патріотизмові, очевидно дуже непокоїться цією справою: вже дві телеграми надіслав він до комітету, вимагаючи „негайної відповіді", хоч бюро оповістило його завчасу, що справа вирішиться не пізніш 15 цього місяця.
 По довгій блуканині. До об'єднаного комітету надійшов талон до асігновки з канцелярії київського губернатора на 175 р. 44 к. Гроші ці — прибуток од вечора, впорядкованого ст. сов. д-ром Є. С. Грибинюком ще 3 декабря минулого року, але блукали вони досі по таких канцеляріях: петербурзький градоначальник одіслав до полтавського губернатора, полтавський губернатор до київського і нарешті на третьому місяці блукання жертва ця дісталася до комітету.