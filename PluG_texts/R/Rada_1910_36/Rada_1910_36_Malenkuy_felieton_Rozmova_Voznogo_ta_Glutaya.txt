Маленький Фельєтон. РОЗМОВА ВОЗНОГО ТА ГЛИТАЯ.
Глитай. Нашому високо-благородному панові Возному низенько кланяюся. Мир вам і спасеніе! Чи здалека? 
Возний. З самого, теє-то як його, Київа. Моїх діл околичности завели мене, теє-то, у вишеречений великий град. 
Глитай. Щасливі ви, що Господь допоміг вам зріти святині Київські. Як би був знав, що ви там будете, дав-би грошей на акафист, на свічки. Що ж чували в Київі нового? Кажуть, там українські гайдамаки отаборилися і кують крамолу на людей поважних і благочестивих?
 Возний. Воно так, добродію. Отаборилися, теє-то, українці у Київі, мають там часописі, клуб, „Просвіту". У наш просвіщений вік, добродію, це все річ звичайна, і все те діється на підставі розділів і артикулів закону і статутів. 
Глитай. О, Господи, ви стільки наговорили тих артикулів... Невже немає такого артикула, щоб тих гайдамаків приборкати? Як колись бувало: тихо, благородно забірали отаких українців велемудрих і одвозили їх... на прохолоду...
 Возний. Чого-ж це ви, добродію, так їх не любите? 
Глитай. Я сам — тоже малорос, а не терпить моя душа отих окаянних українців. Це-ж вони мене Глитаєм і Павуком прозвали. Та вони ж і вас, добродію, на сміховище у театрі виставляють. Возний. Мене виставляють на законнім основанії, і смішного тут немає нічого, теє-то, як його. А за небіжчика Івана Котляревського, що мене описав, я Богу молюся, — добра душа була. Він мене описав, та правдиво, а за це я не можу сердиться. Звісно, смішний я був, коли сватав ліпообразну Наталку; та й того не забув небіжчик Іван Петрович, що я добровольно, без примусу, зрікся зарученої молодої і ще й поміг трохи їй, як ішла вона за Петра.

Глитай. Я не раз дивувався: нащо ви стільки капиталу оддали їй? Вона ж вас зрадила. Отака сума грошей... Ну, я вже не зрікся-б Наталки. Хе-хе-хе... Вона б уже з моїх рук не втікла... А гарна була штучка, хехе... О, Господи, да не яростію твоєю обличиши мене, ніже гнівом твоїм накажеши мене... 
Возний. Я сам, теє-то, як його, бувши чоловіком поважним, хоч і люблю Котляревського, та не люблю гайдамаків, і з свого боку усіх сил докладаю, щоб спинити їхню, як то кажуть, аГітацію! Я присягав служити вірою і правдою, і хоч поважаю права малоросійські: Зерцало і Статут, зо всіма їх розділами й артикулами... 
Глитай. О, Боже, знов артикули... 
Возний. Так, усі артикули й розділи, до останньої точки... Отже ненавиджу сепаратистів, бо єсмь вірний син Російської Держави, теє-то, як його! 
Глитай. От бачите: з ваших слів виходить, що треба оті всі гайдамацькі гнізда скрізь знищити: редакції, клуб, „Просвіту". 
Возний (тихо). Так, так. Я вже про це зо всіма вірними людьми радився, теє-то... І сам розмишляв предовольно, і, знаєте, до чого я прийшов? Не догадаєтесь. (Ще тихше). Народ малоросійський уже не забуде свого Шевченка, Кропивницького, Мирного, навіть Винниченка, — це з молодих, — і всіх отих поетів, громадських діячів... Не забуде, що мав часописи, — не забуде своїх товариств культурно-просвітних, театру. Отже правда, добродію, що вже не забуде? 
Глитай. Старі то нічого, а молоді не забудуть, окаянні. 
Возний. Свята правда! Та старі й не страшні: вони помруть, та й кінець. А молоді довго житимуть і все памятатимуть, і все казатимуть: дивіться, теє то, як його — які утиски нам роблять! Дивіться, як гублять культуру, спиняють освіту! Вони дзвонитимуть і тут скрізь між людьми, запалюватимуть молодіж, і за границею виставлять перед очі публичности. 
Глитай (гнівно). На шибеницю їх, гайдамаків! 
Возний. Ох, добродію, не така це справа. Цілої справи на шибениці не повісиш, а щось менше не поможе, іще гірше буде. Ну, от візьмемо Святе Нисьмо. Заборонити Святе Письмо по-українському неблагопристойно і гріх, бо сказано: „Шедше научите всі язици...“ Як почати знов заборони і гоненія за Святе Письмо, то вийде всесвітній сором, і буде велика шкода нашій державі. 
Глитай. Як на сором зважати... 
Возний. Свята правда: не все треба на сором зважати. Отже ви, добродію, теє-то як його, про людське око, для успішности діл ваших хозяйственних і політичних, вважаєте потрібним бути чоловіком поважним, богобоязливим; наймаєте молебні, світите лампадки... 
Глитай. У мене в хаті — як у церкві. Аж п'ять лампадок... 
Возний. То-то й саме. Виходить, не можна заборонити Святого Письма, і далі - не можна заборонити прославлених поетів. І не можна примусити, щоб забули про те, що мали і що бажали мати і що заборонено... То й вийде ще гірше: то ширилися-б думки і звички щирих і статечних малоросіян, таких, приміром, як я. А то ширитимуться думкі самі гайдамацькі, крамольні. І — горе нам, добродію... 
Глитай. Горе нам, пане возний! Тепер, після ваших високомудрих слів, я й сам почав де що розуміти. Онук мій, Василько, може знаєте, — йому 16 літ, прочитав 2—3 книжки українські... Я їх бачив: нісенітниця, та ще й написано язиком не настоящим... А він читає, і язик йому добрий, і думки його захоплюють. Дивується: чому це, каже, українцям права обмежені, чому їм не дають того Й того... Я попереду просто велів Йому про це не питати й не думати: Мовляв — не твоє діло. Так іще гірше! Тоді я до його кажу: дурню ти, у нашому царстві і російських, і українських людей однаково закон обороняє од лиха й насильства, а в доброму ділі ні тим, ні другим заборони немає. От я, хвалити Бога, працею своєю нажив собі чимале добро, а хіба закон мені стояв на перешкоді? Хіба всі начальства, суди і власти не обороняли мого права? Хіба становий Канчуков або урядник Галушков не помагали мені приборкати усякого злочинця, голодранця, що важився на моє добро? Хіба коли-небудь яке-небудь начальство одмовило мені: не можна тобі, Йосипе, помогти, бо ти — малоросіянин. 
Возний. Правда, добродію, тее-то, як його!
 Глитай. І тепер, як би заборонені були оті товариства, як ви кажете, просвітні, то що подумав-би мій онук Василько і щоб я йому сказав? І я так думаю, пане Возний: оті часописи та «Просвіти", як будуть мертві, убиті, - більше шкоди нароблять, ніж тепер живі. Тут треба якихсь мудріших, хитріших способів... 
Возний. Так, так. Не той помагає отечеству, що наче ведмідь, сильною лапою, усе ломить і трощить навпростець. Та кому я кажу: чи не ви ж, добродію, паче всіх умудрилися і в способі житія і поведенції . 
Глитай. Де вже нам, смертним, рівнятися до вас, учених. А до якої партії належите, добродію?
Возний. В ониї достопамятниї літа, як у Полтаві були партії, я, по званію моєму, належав до союза 17 октября. А ви, добродію? 
Глитай. Що — я? Куди мені? Я вже старий, тільки молюся та думаю про суєту мира... Через те й душа моя летить до союза Архангела... Грицько К.