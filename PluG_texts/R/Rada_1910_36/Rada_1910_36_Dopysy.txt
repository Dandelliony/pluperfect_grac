 Дописи. (Од власних кореспондентів). С. МОЩЕНА, ольгопільського повіту (на Поділлі). Пошесть. Південну частину Поділля — повіти балтський та ольгопільський — спіткало велике нещастя. Ось вже трохи не пів-року цілими сем'ями гонить людей в могилу тяжка пошесть —сипний та шлунковий тиф. Тут пошесть почалася ще влітку. Почалася вона серед робітників економії пана Ханенка. Робітники хорували, їх наче б то лічили, а більше одправляли додому, а вони вже порозносили хворобу по селах. На величезну округу з десятками тисяч людности єсть один лікарь земський і два фершали. Але вони безсилі в боротьбі з пошестю. Тепер вже в кожній хаті по двоє-трое хворих. Єсть сем'ї, де всі лежать покотом і нікому навіть подати води хворим.. Четвертого января з Київа виїхав лікарський отряд. Але через роспорядительність земства їхав він з Київа до Хащеватої 10 день і прибув тільки 14 января. Приїхавши на місце, в Мощене, лікарський отряд попав в неможливе становище. Сила таких слабих, що їм зовсім нічого не допоможуть звичайні ліки, бо у них ні шматка хліба в хаті, ні полінця дров. До того ще приходиться їздити по сусідніх селах, а коней для цього немає. Спочатку економія давала пару коней, але надходить робоча пора і коней не буде. Та це ще не вся біда. Останнім часом майже увесь лікарський персонал позаражувався від слабих. Лікарь заслаб і через силу тримається ще на ногах. Сестри послабли. Одну вже одправили в Київ; завідуюча пунктом теж хвора. Тепер в Мощену шлють чиновників особливих доручень „для ознакомленія съ положеніемъ дЪлъ".
X. ШТИШЕВЩИНА, гадяцького повіту (на Полтавщині). Душогубство. Недавно в нас скоїлася така подія: в п'ятницю, 5 февраля, старий Степан Жеребняк повернувся з Гадячу, де він на базарі з сином Василем купував де-що. Полягали спать. Старий з Василем на полу, молодиця Василева на печі з більшеньким дитям, а мале лежало в колисці. Вночі старий почав кричать „рятуйте". Молодиця схопила дитя, що було з нею, і вискочила на двір мовчки. Згодом Василь розбив вікно, вискочив і почав кричати з жінкою „рятуйте!" Збіглися люди, ввійшли в хату. Старий лежав на полу вже мертвий. Йому було перерізано горлянку. Кинулась молодиця до колиски, аж і дитя зарізане. Василь запевняє, що були розбишаки, але ніхто йому не повірив: його заарештували. Раніш Жеребняк сварився з сином, прогонив його, хоч він у його й одинець. Думають, що дитину зарізав Василь, щоб пустити ману. Жінка Василева на допиті щось дуже плутає.