Всякі звістки.
ПЕТЕРБУРГ, 13. Зібрання літературного товариства ухвалило брати участь на з'їзді письменників. ПЕТЕРБУРГ, 13. Урядові кола — проти синодського проекту реформи духовних академій і настоюють, щоб прийняти проект арх. Антонія волинського. ПЕТЕРБУРГ, 13. В Синоді, під проводом митрополіта київського Флавіана, склалася комісія, що буде розглядати прибутки єпархіяльних архиреїв. ПЕТЕРБУРГ, 13. В звязку з результатами ревизії південно-західних залізниць сподіваються приїзду до Петербургу К. С. Немешаєва. ПЕТЕРБУРГ, 13. В ковенській тюрмі в грубці знайшли зброю та патрони, замуровані в 1906 році для озброєння в'язнів. ОДЕСА, 13. Місцеві поступові видання ухвалили не посилати делегатів на з'їзд письменників. ОДЕСА, 13. Професор новоросійського університету Адамович (правий) призначається діректором департаменту міністерства народньої освіти. ПЕТЕРБУРГ, 13. Попечитель оренбурзької просвітньої округи дозволив союзникам користуватись шкільними будинками для улаштовування зібрання. ЯРОСЛАВЛЬ, 13. Скинуто з посади бувшого грязовецького предводителя дворянства Волоцького за побільшення власті.