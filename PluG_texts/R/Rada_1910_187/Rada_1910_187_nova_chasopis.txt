Видавництво „Вечірній Ранок", керуючись найкращим бажанням побігти на зустріч ледачому читачеві й радо допомогти йому потрусити трохи кешеню, роспочинає виданням нову — політичну, наукову, літературну, артистичну, економнчну, гумористичну і дуже практичну часопись „Капуста з Горохом “. Часопись виходитиме що тиждня, крім понеділків і 13-х чисел кожного місяця, а коли буде зреформовано календаря й викинуто геть ці непевні, важкі й прикрі дати, то часопись виходитиме вже без перешкод. 
Вже саме назвисько часописьма ручиться за ріжномаїтість програму й нечувану ще цікавість. Зважаючи на те, що склад населення нашого південно-західного краю надто перістий і що через таку небажану кон'юнктуру виникає сила всіляких національних конфліктів, видавництво запросило до співробітництва в часописі найдосвідченіших знавців національного питання —„сих діл майстрів" - Савенка, Ли-Ка-Мо, Немо, Локотя та инших, не менш завзятих, публіцистів. За передовика й фельєтониеста видавництво випускає Тимоша Гниду, славнозвісне ім'я котрого є запорукою, що не марно спорожняться читацькі кешені; науковий і літературний відділ провадитиме відомий харьківський дослідувач творів Т. Шевченка — пан М. Щириця; економичні й солоденькі питання розвязуватиме д. Мартин з балабайкою (псевдонім); він же вестиме артистичний куток у часописі; закликано також де-котрих членів Художньо-артистичного Товариства, щоб упорядкувати як найкраще відділ „діаболо" й „лото"; жіноче питання доручено вирішити пані Вірюковій. На підставі особливої згоди, д. Ткаченко що дня літатиме на своїм біплані до редакції й приноситиме найсвіжіші звістки з обсягу авіації. Не цуратиметься часопись наша і відомостей з духовних сфер і сектанства і, не шкодуючи коштів, закликає до участи в газеті Восторгова, Распутіна й Іліодора. В Державній Думі й Раді, а також по всіх закапелках цього й того світу, власні кореспонденти; репортьором у Київі—Каленик Дойда. Одним словом — кумпанія невеличка, але чесна, й читач за невеличкі гроші матиме копу розваги й духовної страви. 
Передплатники, котрі підпишуться на десять років уперед, одержать дурно Історію Малоросії, пані Забужньої. Ціна „Капусті з Горохом" на рік кільканадцять карб., на пів року — й того менш. Пробне число—цими днями. Редактор-Видавець Провінціал.