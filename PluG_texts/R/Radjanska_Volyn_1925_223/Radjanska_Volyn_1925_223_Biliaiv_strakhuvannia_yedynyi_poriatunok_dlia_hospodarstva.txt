Страхування--єдиний порятунок для господарства.
Найлютіші вороги селянського господарства—це стихійні лиха, як от пожежі, градобій та падіж худоби. Проти пожеж (а вони по Радянському Союзу знищують що-року понад 200 тисяч дворів) ще є деякі запобіжливі заходи, — вогнетривале будівництво, правильне розпланування селищ, організація протипожежних заходів то-що. А от проти градобою й падіжу худоби селянство здебільшого буває безсиле, особливо проти градобою, коли селянин може лише з сумом дивитись, як град знищує його тяжку працю, политу потом та кров'ю.
Селянські збитки від стихійного лиха. 
Зі 142 тисяч рогатої худоби страхового віку по Житомірській окрузі загинуло торік 3475 штук, з них 275 биків, 400 корів та 2800 ялівок, що вчинило збитків селянам на 137 тисяч карбованців, або в середньому по 1 карб. 45 з пол. коп на одно селянське господарство. А за масових пошесних захорувань худоби ці збитки ще значно більші, За відомостями, що ми маємо за останніх 17 років, градобиття знищує по Житомірській окрузі щороку від 2-х до 20-ти тисяч десятин засівів, або пересічно по 8.000 десятин на сільсько-господарчий рік. Беручи середню врожайність десятини в 40 пудів і те, що ушкодження від градобою буває на 50 відсотків (на половину), ми бачимо, що населення від цього терпить що-року збитків понад 200 тисяч карбованців, а якого року то й 500 тисяч.
Як забезпечити себе від збитків?
 Єдине, що може забезпечити господарство від цих стихійних лих, —це страховка (страхування).. Головна мета страхування —при невеличкій страховій премії (внесках) дати найбільш повне забезпечення. А це є можливе лише при обов'язковому страхуванні, себ-то при великому числі застрахованих. Добровільне страхування, не маючи в нас іще значного поширення серед селянства, коштує дорожче, а тому менш приступне незаможньому та середньому селянству. При обов'язковому страхуванні худоби й засівів встановлено такі ставки забезпечення: за голову молодняка до 2-х років —5 карбованців, за корову чи ялівку — 10 к., за бика—l5 карб., а вносити за них премії треба 2,5 відс., себ-то за голову молодняка —по 12 з пол. копійок, за корову —по 25 коп. та за бика —по 37 з пол. коп. По страхуванню засівів на наступний господарчий (1925—26) рік встановлено норму забезпечення-20 карбованців за десятину, а вносити треба 1,5 відс., себ-то до 30 копійок за десятину. Згідно з постановою РПО (Ради Праці та Оборони) від 2-го вересня, від уплати страхової премії (внесків) зовсім звільняють 10 відсотків (десяту частину) маломіцних господарств — по засівах і 5 відс. (двацяту частину) —по худобі. Під цю пільгу (льготу) підпадає по нашій окрузі 12.100 господарств по засівах та 4.700 господарств по худобі. Всього скасованих платіжів вийде 6.850 карб. А внесків можна очікувати 129 тисяч карбованців, які, за досвідом минулих років, цілком підуть на виплату селянам за збитки.
Борімось за обов’язкове страхування. 
Як-що торік недорід та досить-таки скрутне становище селянства не сприяли запровадженню обов'язкового страхування худоби й засівів, то цього року селянство цілком усвідомило велику користь обов'язкового страхування. Про це говорять ті численні постанови, що їх ухвалює селянство на своїх сходах по доповідях працьовників Держстрахування. Обов'язкове страхування цілком відповідає також інтересам цілого нашого народнього господарства й особливо — сільського господарства. Воно має величезне значіння в справі піднесення сільського господарства, бо створює в селянства цілковиту певність, що держава захистить його працю від стихійного лиха. Радянські та партійні організації в цілому й кожен громадський працьовник з‘осібна повинні допомагати органам Держстрахування в їхній праці по переведенню  в життя цих родів страхування на місцях. Біляїв.

