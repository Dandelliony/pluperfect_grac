ДИТЯЧІ ЯСЛА НА СЕЛІ.
13 вересня в с. Христинівці, Народицького району, врочисто закрились дитячі ясла. Прийшло багато селян з дітьми... За короткий час свого існування дитячі ясла показали селянству, яку користь принесла ця установа. Діти, побувавши в яслах, значно поправились, стали здоровішими й помітно відрізняються від инших дітей.
На зібранні виступало багато матерей, з подяками Радянській владі за те, що вона пеклується про дітей селянської бідноти. Висловлено побажання, щоб на другий рік ясла було збільшено. Після зборів, для дітей улаштовано було гри. Батьки тішились, дивлячись на своїх дітей — здоровших і більш розвинених. Шнигірьов.
В с. Гладковичах, Овруцького району, цього літа вперше було засновано дитячі ясла. При відкритті яслів де-які селяни були незадоволені, бо гадали, що за це доведеться платити більше продподатку. Селянки побоювались, що буде кепський догляд за дітьми. З початку червня ясла відвідувало 11-13 дітей, а в серпні й у вересні що-дня приходило їх 26. Містились ясла в 3-х кімнатах із кухнею. Коростенське Окрздоровля на утримання їх відпустило 809 карб. Крім того, ясла одержали 329 аршин мануфактури. Овруцька споживча кооперація була шефом і дала де-який посуд. Санітарна справа яслів стояла досить гарно. Шість разів лікар робив медичний огляд. Всі діти вийшли здоровими, підросли й поправились, набувши від 2-х до 3-х фунтів. Коли закривались ясла, селянки ухвалили постанову, що нею підкреслюють велику користь від ясел, особливо в жнива, й дякують владі та партії за допомогу.

