Рідна Школа й рідна мова.
Рідна школа — це на теперішню пору наш дуже важний бастіон. Він має берегти та боронити одну з головних підстав нашого національного існування — рідну мову.
В якій державі не живе частина нашого народу, — всюди склалися для нас обставини такі, що ми не можемо ні на кого оглядатися, мусимо радити самі собі. Дуже часто нашою одинокою обороною, що рятує нас від цілковитого винародовлення та заглади, стає наша рідна мова. Історія нашої держави та нашого народу дає нам безліч прикладів на те, як ми тратили, не раз, усе — крім рідної мови; а це вдержало нас при житті, дало нам змогу пізніш ізнову подвигнутися, розвиватися.
Тільки рідна школа може тепер дати нашій молоді правдиве знання рідної мови, бо з тієї науки рідної мови, що її виносить наша молодь із інших шкіл, не багато має вона користи. Ані план навчання, ані, врешті, теперішні підручники не дають і не дадуть молоді того, що ми називаємо дійсним, правдивим знанням рідної мови. Чому так, а не йнакше, — годі тут розписуватися. Це з’ясовує собі кожний з нас, хто хоч би дрібку подумав над цією справою.
Але кожному, хто подумає над цією справою, прийде рівночасно на думку й те, що ми самі мусимо цьому якось зарадити, що ми самі мусимо подбати про те, щоб наші громадяни виповнювали свій перший обов’язок супроти Нації, — знали та говорили чистою рідною мовою.
Обов’язок виховати таке громадянство має в першій мірі рідна школа. Там має дитина цієї мови вивчитися, там слід її навчити любити та шанувати рідну мову. Це будуть ті кадри, що пізніш розноситимуть пошану та любов до рідної мови по нашій землі, що стануть твердо при цій нашій твердині.
Пишу ці слова, але рівночасно свідомий я того, що при теперішньому стані — рідна школа не в силі сповнити цілком цього обов’язку, бо тільки частина молоді ходить до шкіл Р. Ш.
Тому слід конче розглянутися за кимось, хто помагатиме рідній школі в її праці, хто буде зо свойого боку розбуджувати любов та поширювати знання рідної мови. Міркую, що довго шукати не треба.
Передо мною три річники журналу „Рідна Мова“, що її видає проф. І. Огієнко в Варшаві. Листую картки, й просто дивуюся, чого не може вдіяти одна людина, якщо вона перейнята таким запалом до праці, такою любов’ю до рідної мови, як проф. Огієнко.
Листуючи картки трьох річників „Рідної Мови", знаходимо там праці різних людей: мовознавців, письменників, а то й сірих людей буднів, що хотіли б із іншими поділитися своїм знанням, довідатися, як треба писати, як говорити.
Усіх об’єднує одне гасло: для культурного народу — одна чиста, літературна мова!
Під цим гаслом слід гуртуватися цілому громадянству. Це гасло повинно стати гаслом усіх рідношкільних діячів, усіх членів та прихильників Рідної Школи. Кожний, від малоосвіченого аж до знавця мови, знайде там статтю, розвідку чи замітку, що його зацікавить, що навчить його відноситися з правдивою пошаною до рідної мови, любити та плекати її.
А навчившися цінити рідну мову, навчимося цінити й рідну школу, її завдання та її осяги.1 [Ця стаття надрукована в місячнику „Рідна Школа“ ч. 18 за 1936 р., звідки й передруковуємо її. Ред.]

