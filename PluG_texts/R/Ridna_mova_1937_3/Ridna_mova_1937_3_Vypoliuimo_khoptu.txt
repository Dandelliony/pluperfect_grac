Виполюймо хопту!
Уникаймо мовних вульгаризмів.
Щодень, то розростається й, мов квітник, прикрашається наша рідномовна нива. Щодалі, то засівається з́ерном добірним, селекціонованим, шляхетним. Вже й сьогодні не бракує нам ні слів, ні зворотів для віддання найтонших мовних відтінків, глибоких розумінь, точного окреслення почувань, явищ, предметів, подій.
Та ж при всякому засіві якимсь вітром заносить із нив чужих, найчастіш із сусідніх з́ерна бур’янів, хопти, будяка, хабаззя. Нема іншої ради, — й по чистих посівах ще треба полоти й полоти, щоб не дати розкоренитись та розсіменитись бур’янам.
Так і з мовною нивою: й вона потрібує сталого догляду, вчасного, кількаразового полення. А це можливо тільки тоді, коли ми всі б́удемо свід́омо плекати в собі любов до краси нашого слова, б́удемо уникати недбалости в виборі словного матеріялу, або дешевих і несмачних мовних дотепів, так приємних людям некультурним. Крий Боже ж давати подібні приклади нашій молоді в розмові з нею, в рідній хаті чи у виданнях, для неї призначених.
Бо чи то ж не правдива хопта, коли старші — з ласкою навіть — говорять у Галичині на підлітка-дівчатко, ба — й друкують у часописах жіночих: смарката?! А хіба ж не жахливо чути в інтелігентній Підкарпатській родині незграбну назву хлопчище для трьохлітнього малючка-янголята?! А чи не правдива хопта з чужого поля оте іронічно-призирливе бабця, що ним звертається часто молодь наша до бабуні чи бабусі?
Беру тільки пару прикладів, а не складаю спеціяльного словника чужомовного сміття, занесеного на нашу ниву, хоч такий настінний словник був би дуже на часі, й мав би висіти над столом кожного редактора, автора та видавця.
Mеlmík.

