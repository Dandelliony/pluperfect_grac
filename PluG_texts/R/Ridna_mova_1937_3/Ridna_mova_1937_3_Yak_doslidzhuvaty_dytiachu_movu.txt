Як досліджувати дитячу мову.
Під таким заголовком уміщено в III-му річникові РМ. статтю в надії, що українські матері відгукнуться на неї. Вийшло інакше, — окрім п. Яр. Мандюкової ніхто не відгукнувся.
Може сталось це не із-за типової нам байдужности, але через несміливість, чи інші причини. Тому, щоб пригадати наш поклик та розвіяти сумніви, подамо декілька уривків із записника помічень розвою дитячої мови.
Дволітній хлопчик стоїть в холодочку під хатою, і, переступаючи з ноги на ногу, щебече. Поки я встиг приготовити потрібне до писання, його щебетання увірвалось, але в моїй пам’яті всетаки залишилось, що його пісня не мала рими, тільки ритм: ---. Ритм цей часто мінявся, так що мелодія була якби довільна імпровізація підо впливом надхніння, а радше якогось додатнього самопочування. Із слів запам’ятав я тільки слова: „тоті, каті, тову“, що то до них належав поданий ритм.
Пригадаймо собі, що у греків і римлян також не було в піснях рими, тільки ритм.
Другим разом його пісня складалась із слів: „дай дйу, о дай дху“, виголошених в ритмі: ---. Це вже була довша пісня, і навіть інколи римувалась, але я встиг записати тільки те, що вгорі.
Хлопчик цей не дуже часто співає, але такі моменти на нього інколи находять, і тоді годі наслухатись його щебетання. Забувається про те, що воно цікаво було б схопити й мелодію й слова на папір.1
Дуже часто говорить щось до себе, або до когось, головно ж до малих дітей. При тому моделює свій голос так, якби виголошував промову. Так діється в його моно- і діялогах із дітьми. До старших звертається тільки тоді, коли щось показує, або домагається, і то коротко, вживаючи при тому виучених вже слів, що тільки ступнево розвиваються якісно й кількісно. Зате в монологах і діялогах ці слова — це новотвори невичерпного засобу.
Ось кілька уривків з останнього репертуару: „Путі бунь дєвоно, будьи тютви нє буву“. В тих словах може й є якийсь конкретний зміст, але його трудно вгадати. Зрештою він не ждав на відповідь, тільки продовжував свою орацію, що мала познаки лепету. Але зовнішньо різнилась від лепету з перших місяців життя. Бо тоді виступають поодинокі неартикуловані звуки, тут виразні голосні й приголосні, що складаються в слова й навіть речення, головно окличні. Зазначується тільки велике число зм’якшень. Але як там, так тут ходить мабуть тільки про досконалення мовних органів, та ще про те, щоб дати змогу вродженій охоті до руху всіх тих органів, що ними можна й треба орудувати дитині для їхнього видосконалення.
Показуючи на вишні, кличе: „воньо тюву, ву воньо матви“, що мабуть рівнозначне з: „вишня там во, вишню дати“ і згоджується з говором („во“), та з способом говорення до нього матері.
Іншим разом дає якусь дрібничку дівчинці й кличе: „Ня Пазю бабуті“! Або кличе іншу до себе: „Аню (Анно)! Одико (чув часто „ходико“) уди („суди“— сюди) уні („д мині"), ади (ходи) Аню“!
Досить часто виголошував слова: „пітей путйу“! В початках годі було розчовпати, що це, але згодом із них вилонилось, „пити путу“ („бити буду“, заслухане від матері). Цікаве, що оте „пити путу“ вповні згоджується з вимовою деяких німців, коли вони зачинають науку української мови. Врешті замітне й те, що ті слова, що їх творить сам, здебільша двоскладові, а ті, що наслідувані й заслухані, це одно- й трискладові.
З такого то індивідуального матеріялу формується ступнево загально зрозуміла мова. І хто зна, чи колись давно в початках дитячого віку української мови не було чогось подібного, як тут „вишня“ — то „воньо“, а „там“ — „тю“. Це останнє залишилось зрештою в фразі, що нею звертаємось до пса, напускаючи його на когось, кого вказуємо рукою. Та й чи трудні до вимовлення б, д не вичерпувались у початках приголосними п, т і тільки згодом із них розвинулись? Але, щоб могти рішати про те, до цього треба більше спостережень над мовою ваших дітей. А їх може достачити саме українська мати-пістунка.
Подаючи взір, як записувати дитяче щебетання, годі було устерегтись від проби інтерпретації. Добре було б, щоб і ті, що вестимуть такі записки, додавали ще й свої завваги. Але це неконче. Вистане суха нотатка самих слів з заміткою, чи це була пісня, чи слова, звернені до когось, до кого саме, й в якій ситуації, чи може це був монолог. Також не конче подавати ритміку пісні, коли хтось не знає засад її нотування. Вистане те, на що хтось може спромогтись. Ждемо!
1 Цікаве, що в рівних віком дітей польської народности мені ніколи не довелось підслухати такого співу-щебету, дарма, що бачу їх майже 10 місяців, й то не одне, а кілька. А з тим хлопчиком я стрічався всього кілька разів під час ферій.


