Занедбані слова живої української мови.
1. Ґриндж́оли.
До слів, що в сучасній літературній мові майже не помічаються, треба зарахувати ґриндж́оли — слово добре відоме живій мові, що ним означають санки, вживані дітьми селянськими до спускання по сніговищах, до воження малої ваги, як дрова, збіжжя, тощо.
Це слово нічим не виявляє, щоб воно з походження було українське, корінь його навіть неслов’янський, а його структура вказує на те, що воно генетично зближається до румунського слова: grin-gloara, здрібнілої форми від grinda (бревно, бервено, бальок).
Цей термін певно сильно поширений і в живій мові Придніпров’я 1 [Так, дуже часте в Наддніпрянщині слово, визначав санки без коша, самі полози. І. О.], а свідчить про те той факт, що його охоче вживали й тамошні письменники давнішої доби, — ба оте ж слово пролунало між першими в основоположника новішої української літератури, в незрівняного, та, на жаль, мало читаного автора перелицьованої „Енеїди“.
Вже мало що не у вступних рядках вживає його Іван Котляревський у такому зв’язку:
Побачила Юнона з неба, 
Що Єней на поромах... 
Юнону взяв великий жах. 
Впрягла в гринджолята павичку... 
К Єолу мчалась, як оса.
За Котляревським читачеві, поки що необізнаному з річчю, не легко буде розібрати, що саме означають „ґринджолята“; в Котляревського про те й натяку нема, що то — санчата. Ліпше зорієнтується читач, прочитавши оповідання Марка Вовчка „Гайдамаки“. В другому уривкові автор, розказуючи про переживання її маленького героя, неначе підкреслює, що дія діється на провесні, — цебто в ту пору, коли йому ще в останнє кортить пошурати ґринджольцями, ґринджолами по нагромаджених сніговисках, поки от-от злиже їх „теплиня весняна“, що почала вже на добре „орудувати“ (оперувати).
Слова „ґринджоли“ в значенні: санчата вжив також Артемовський Гулак у своїй баладі „Твердовський“, де читаємо:
А чортові не до соли,
Хвостиком кивав,
Ніс скопилив,1 [Задер. Замітка автора.] мов ґринджоли,
І дверей шукав.
Ото ж бачимо, що ґринджоли, ґринджолята, ґринджольці — не тільки вирази, що їх собі засвоїла жива народня мова, але вони, немов би канонізовані корифеями нашої літератури, і тому заслуговують цілком на те, щоб їх прийняти й до спортової мови для означення тепер модних rodl-ів, — тим більш, що коли терміни: санки, санчата для назовництва „родлівського“ спорту майже нічого не дають, із назви: ґринджоли можна вивести цілий ряд тому спортові потрібних термінів.
Таким чином на „Rodelbahn“ можна б запропонувати: ґринджолище, на „Rodler“, „Rodelsport“: ґринджольник, спорт ґринджольний, а чужі в нас тепер спопуляризовані терміни: „родлювати“, „родлювання“ можна б сміло заступити своїми виразами: ґринджолити, ґринджолення.
2. П́оножі.
Поки в нас існує ткацтво, як хатнє виробництво, доти й слово: поножі буде знане живій народній мові. Цим терміном ткачі означають дві або чотири дощинці, що їх наступають ногами (від того: поножі!) на те, щоб упровадити в рух, попереду кочілця, звані скрипицями, а далі й нити: дві потрібні частині ткацького варстату (кросен).
Літературного застосування „поножі“ не мають, хиба що в українській етнології вони правлять за назву до однієї частини ткацької снасти. Та проте автор статті все відчував, що цей і багато інших етнологічних виразів надаються на те, щоб їх ужити для розбудови назовництва, потрібного для новітніх предметів, що для них ще не маємо назов.
Пам’ятаючи це, можна зрозуміти, що навіть тоді, коли б кросна позникали з сільських хат, кросенна термінологія не мусить вийти з мовного вжитку; вона може зберегтися для новітніших предметів, як що їх механічний принцип підходить до функції кросен або їх частин. Так і поножі, бувши приладом для переносу механічної енергії у кросен, дадуть нам добру назву для означення педалів, так як вони є при фортепіянах, роверах, машинах до шиття, то що.
Граматично „п́оножі“ треба вважати двійним числом жіночого роду; однини не доводилось чувати в живій мові, її можна б хиба утворити за взірцем: рожа, в якому разі звучала б: п́оножа.
3. Скрипиці.
Дальший вираз: скрипиці також узятий із термінології кросен (ткацького варстату). Так називають те приладдя, що ним то спускають, то підтягають нити, що знову дають ряд тканині.
Механічним принципом скрипиці (в однині: скрипиця) відповідають „бльокам“, що ми їх до переситу знаємо з фізикальної термінології, та що мовно не всякому зрозумілі, і тому вже давно варті того, щоб їх пустити в непам’ять, заступивши їх „скрипицями“, терміном, що багатьом добре відомий від сільських кросен.
Одним хіба можна „скрипицям“ дати догану, що їх дослівне значення не відповідає цілком тій функції, що вони її мають виконувати. Та дарма, в нашій мові багато таких назов, що поділяють цю долю з нашим виразом. Напр. журавель, колесо при криницях, тощо.
Цікаво також і те, що вдавнину скрипицями (либонь має бути: скрепиці) називали прилади, вживані до в’язнення невільників.
Але та назва має свою осібну семантичну рису й підходить своїм змислом близько до відомого виразу: взяти в крепи.
На тут сказане подаю цитати з двох народніх Дум:
1. В’язали руки та сирицею,
А скували ніжки та скрипицею.
2. Ой на ноги диби, диби,
На руки скрипиці;
Визволь Боже, козаченька
З темної темниці.
Порівн. ще цитату з Шевченка „Москалева Криниця“:
Вдовиченька ледащицю 
Забили в скрепицю.
Трансскрипція „скрепиця“, подана за „Кобзарем“ видання Доманицького, здається правильніша, аніж та, що її подибуємо в Думах, де слово пишеться через „скрипиця“, вказуючи тим на його не зовсім вірну етимологію.
Чернівці.

