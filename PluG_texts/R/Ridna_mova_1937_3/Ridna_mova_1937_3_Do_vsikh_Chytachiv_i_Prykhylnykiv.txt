До всіх Читачів і Прихильників »Рідної Мови« та »Нашої Культури«.
Щоденне життя скрізь показує нам, що багато української інтелігенції має невелику українознавчу підготовку. Не мавши відповідної своєї школи, така інтелігенція цікавиться головно своїм фахом, а українознавство знає дуже поверхово. Таке мале й неглибоке знання допроваджує всіх і до поверховости розуміння своїх національних обов’язків, і до творення „померлих душечок“ найрізніших гатунків. Скрізь бачимо хворобливу неохоту братися до читання поважніших видань, і навпаки — заохоту до видань „легенького“ змісту.
Щоб допомогти нашій інтелігенції в такім ненормальнім стані й дати їй до рук поважну наукову, але популярну духову поживу, заложили ми два наукові місячники: „Рідну Мову“ в 1933-м році, і „Нашу Культуру“ в році 1935-м, обидва по зовсім приступній для широких мас ціні: „Рідна Мова“ 6 зл., „Наша Культура“ 12 зл. річно.
Обидва журнали віддано служать своєму громадянству для поглиблення його знання з українознавства. „Рідна Мова“ сіє знання найпершої підвалини нації — рідної мови й працює для утворення соборної літературної мови, а „Наша Культура“ висвітлює зміст нашої культури й подає українознавчий матеріял зо всіх ділянок нашого духового життя. Обидва місячники подають здоровий духовий матеріял, конче потрібний для нормального зросту нації.
Обидва ці журнали об’єднали коло себе дуже велике число наших наукових і культурних працівників, людей найрізніших політичних угруповань, а це показує, що ці місячники справді стали понадпартійним всеукраїнським надбанням, що вони цілком віддалися на службу творення української культури всіма силами нації.
Та на жаль, обидва місячники боряться з великою матеріяльною скрутою, яка їм не по силах і не дає можливости нормально працювати. Ще держаться ці журнали тільки тому, що всю тяжку працю коло них робить одна особа, — їх редактор і видавець. Для української культури була б безумовно помітна втрата, якби ці журнали були змушені припинити своє існування!...
П’ятий рік боремось ми з найрізнішими тяжкими перепонами (байдужість культурно-освітніх установ до нашої праці, злісна й неперебірлива агітація при мовчанні громадянства й т. ін.), що не дають нам змоги нормально працювати... І ось — на п’ятий рік своєї праці — ми змушені звернутися до громадянства з оцим закликом, говорячи правду в очі...
Ось через це звертаємося до Вас усіх з гарячим закликом допомогти „Рідній Мові“ та „Нашій Культурі“ ліпше виконувати свої завдання, а це може статися тільки тоді, коли збільшиться число передплатників цих видань. Тому закликаємо Вас усіх:
1.	Нехай кожний, кому справді дорогий розвиток української культури та рідної мови, негайно стане передплатником цих журналів.
2.	Нехай кожний Читач та Прихильник цих журналів зараз таки попильнує приєднати для „Рідної Мови“ та „Нашої Культури“ бодай одного нового передплатника. Не занедбайте цього заклику, й конче це виконайте. Переконайте своїх знайомих, що ніяк не можна відмовлятися від передплати своєю нефаховістю, бо це ж журнали всенаціональної культури. Списки осіб із зазначенням, кого саме вони приєднали, будуть друкуватися в „Рідній Мові“.
3.	Нехай кожний Передплатник „Рідної Мови“ та „Нашої Культури“ негайно поплатить цим журналам свої залеглості, — а вони занадто великі.
4.	Нехай кожний, хто прочитає цей наш заклик, пришле Редакції „Рідної Мови“ та „Нашої Культури“ список осіб, що хотять чи можуть стати передплатниками цих журналів.
5.	Звертаємося до всіх наших культурно - освітніх і громадських установ реально допомогти нам, бодай як своїй філії, — ми ж бо служимо Вашим завданням. Сердечно просимо Вас закликати всіх своїх членів до передплати.
6.	Усі Редакції періодичних і неперіодичних видань найсердечніше просимо допомогти нам уміщенням цього заклику чи відповідної статті та нашого оголошення в Ваших виданнях. „Рідна Мова“ насамперед служить усім нашим робітникам пера, — і це їх святий обов’язок реально допомогти їй!
Віримо, що цей наш заклик знайде свій правдивий відгук серед наших Читачів та Прихильників, і взагалі серед усіх, до кого звертаємось.

