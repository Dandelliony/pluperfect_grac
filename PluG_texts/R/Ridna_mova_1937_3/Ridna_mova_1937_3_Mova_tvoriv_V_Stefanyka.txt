Мова творів В. Стефаника
Покутська говірка
На вечорі для вшанування Василя Стефаника 26 грудня 1926 року відповідав і Шан. Ювілят. У своїй відповіді торкнувся Стефаник і мови своїх творів і сказав таке: „Я вже давно просив одного нашого граматика, щоб мені переклали на чисту українську мову все те, що я написав“. І прохав рівночасно молодих письменників не брати собі з нього прикладу та не вживати говору, бо це вважає собі Стефаник за один великий блуд, що писав говіркою.
Тут Стефаник може трохи перебільшив, бо вживання місцевої говірки в творах письменника має й свої окремі цілі, що їх ніхто не буде оспорювати. Досить хіба тільки пригадати, що говори вносять у літературну мову свіжість, відновлюють її своїми здоровими соками, збагачують та не дають їй заплісніти. Говори помагають нам пізнавати мову в її минулому, головно т. зв. архаїчні говори, як теж і дають нам вказівки, в якому напрямі мова розвинеться в майбутності, бо жива говорена мова не в’яжеться всякими граматичними й правописними правилами й іде по лінії легшого опору. Тому добре сказав т. зв. німецький Turnvater Jahn: „Ohne Mundarten wird der Sprachleib zum Sprachleichnam, — без говірок мовне тіло стає мовним трупом“.
А головно можна це сказати про мову творів Стефаника. Ніхто не буде перечити, що писання Стефаника якраз виграють на вартості завдяки вжиттю говору, бо це надає творам Стефаника враження безпосереднього життя. Якраз те, що дієві особи розмовляють місцевою говіркою, це надає його творам більш реалізму, прив’язує їх до місця й додає їм більшої образовости. А цього всього не було б, як щоб розмови велися т. зв. літературною мовою, а не підслуханою в хвилях відвертої щирости селянина. З ужиттям говору в’яжеться й короткий, лапідарний стиль, короткі речення, бо автор, як селянин, не вставить ніколи зайвого слівця.
Думаю, що твори Стефаника, окрім усіх інших знаменитих прикмет, що ними полонили собі серця не тільки українців, завдячують свою славу не менше місцевому говорові, бо читаючи твори Стефаника, ми вже по кількох словах живо уявляємо собі справу, неначе бачимо все ясно намальоване на полотні. Думаю, що це якраз заслуга Стефаника, що він перший завів свідомо й доцільно місцевий говір у письменство. Якщо досі котрийсь із письменників ужив якогось говіркового слівця, щоб підкреслити місцевий колорит, то негайно додавав пояснення цього слівця. Стефаник цього не робить, а старається, як тільки можна, вірно передати місцеве життя, місцевий побут і вносить місцевий говір до своїх творів без пояснень, старанно, планово, з увагою й любов’ю. Хронологічно перший Федькович ужив гуцульського говору в своїх творах, але він робив це несвідомо, бо опісля змінював свій говір підо впливом деяких галицьких і придніпрянських письменників, а залишав тільки деякі місцеві властивості.
Стефаник, уродженець села Русова коло Снятина на Покутті, пише свої твори місцевою говіркою, що опирається на покутському говорі. Одначе ця обставина ще не рішає, щоб говорити, що Стефаник пише свої твори покутським говором, бо це було б сказано зашироко, бо нема якоїсь суми виразів, щоб можна було сказати, що вони — це покутський говір, а всяких поділів, класифікацій і т. д. вживається тільки з практичних оглядів.
Якщо собі подумаємо, що т. зв. покутським говором говориться на просторі Покуття, то ясним стане, що на такій відносно широкій простороні не може бути однаковісінької мови. І воно так справді й є. А тому, що кожний чоловік має власну мову, питому тільки йому самому, можемо сказати, що й Стефаник пише свої твори власною мовою, — сильною, щирою, пластичною, основаною на місцевій говірці, — покутському говорі.
А щоб пізнати мову Стефаника, перейдемо по черзі її різниці від літературної мови.
Найбільш тих різниць у звучні, менше в відміні й слівництві.
Голосні звуки. 1) Підо впливом м’якшення а пересувається в різні відтінки голосних переднього ряду. Стефаник означує їх через: ьи, є, е: паршьик, брьи, чьистуєш, вінчьив, спрьитали, взьити, чьис, грьину, дьикую, жьидаєте, вібачьийте, доцьигніт, уважьиєте, сьиде, розтьигнут, жьиль, пустьи, запрьигали, качьивєм си, втьити, печьитка, небожьита, льирва, носьи; здоровє, пєть, пєну; дітем, людем, сегодне. 2) а>і: шіную, повішію, здержіти, звичій, прощі, 3) а>и: у дилеку дорогу, щистє, жилісливий, верещила, віпрощити си; 4) а>е: бервінок; 5) я>і, и: місіць, десіть, післї (мої голови), вірідю, помінив, по бурінах, свіченов водицев, сьвітий, сьвито, дрихлаві кости, си; 6) е>а, і, и, о, ьи: траба, без царамонії, пірший; пиче, сибе, мині, чикай: жона; Чьих; 7) и>і: (все так у приставці ви- (вы): ві несла, вісапає, віпадеш, ві був-сми, з ві-скоком, ві-гризла, ві-ступати, ві-сажував; шірокий, чітає, Міхайло, прішов; 8) і>й: ймили, ймив; 9) ї>а: цалком, сардак (сірак); 10) о>а, є, у: переначуй; ни втеркай си; уповідати, на протокулі, усушені; 11) у>ьи, о, і: гльибоко, одова, онука, огнівала си; у стовбірь; 12) у в назвуці: устид; 13) й випадає в визвуці й в середині слів: не біси, бода-же-вас, мо, дайте споки, віт, вітиха, прішов, у воську, увіти; мої, твої, свої (3 відм. одн. ж. р).
Приголосні. 1) Звук в відпадає деколи в назвуці й випадає в середині слів: озми, озміт-ко, не роз-єжиш; 2) в появляється в середині слова або на початку: навуки, вугли, встид; 3) г появляється в назвуці перед голосівкою: у ту Гамерику. 4) д>т: (перед безголосою приголосною): вітки; 5)дж>ж: вісажував, вілагожували, вижу, сижу, віхожу, рожені; 6) з>дз: Мадзур, дзелений, дзумбелати; 7) к>х: шлях (у прокльонах з нім. Schlag); 8) л> в: стів, сопівка; 9) л (т. зв. милозвучне — евфонічне) не появляється по б, в, м, п: спю, дивюси, тьимю, здоровє, поступют; але й з л: вісиплєю си; 10) ль>й: бай (баль) зробити; 11) м+я = мня, мнє, мньи: спамнятав, шо не памньитаю, тїмнє, помньицкаймо, мньисо: 12) м зам. н: напу (зам. мапу); 13) н зам. л: лумер; 14) н>нь перед ч: кіньчила си: 15) р м’ягчиться: цісарь, в церькві, верьх, ґрейцірь, веймірь, мерькне, з курьми; шандарь, Сибірь, до одвірька; 16) с>ц: прицєгала, цей-ца-це; 17) т випало: очинаш; 18) х>к: колєря; 19) хв>ф-. фіст, филю, уфатила; 20) ч>ц: ци; 21) ч>ш: ґрешних, на пошту, скушно, яєшница, штири, пушка (пучка); 22) ч м’якшиться: пічь, плачь, тичь, нічь, хочь, могоричь, опівнічь, чьо, научюєте; 23) щ>ш, ч: шо, нашо; по панчині.
Звукові сполуки. 1) Первісні tj, dj, sj>ть, дь, сь: пустю, платю, втратю, позолотю, угатю, простю, радю, дюґне, вірідю, допросю си, доносювати, косю, мусю, закусюймо, 2) Приголосні: д, т, с, ц, л виявляють сильний нахил до отвердіння не тільки в визвуці, але й у скісних відмінках: гет, дес, хтос, шос, якис, увес, столец, хлібец, конец, обідец, вітрец, данец, працовита, праца, робітница, кінца, хлопца, полотенца, крилца, яєшницу, кервавицу, данцувати, палцем, пилнуй, слозу за слозов просікают; 3) Отвердіння охопило а) прикметники з м’яким закінченням: сину книжечку; б) прикметникове закінчення: цісарский, мужицкий, кінцкий, гуцулска віра, по панцки; в) дієслівні форми: α) 3 ос. одн. ч. т. і буд.: шумит, біжит, говорит, мусит; даст, запровадит, покропит; β)3 ос. мн. ч. т. і буд.: ззирают си, накипают, нагадуют си; погниют, дадут, розтьигнут; у) приказовий спосіб: підіт же, зробіт, вгатіт ми, а дивіт но си, озміт ко; 4) Дуже часто закінчення відпадають: пошиба, хочь, роб, бер, пустьи, не хотьи бути, мус родити хліб, мусі дбати, шкоди робля, а тож їдя, очи видя, ледви землев котьи си. 5) Як оклики, вживаються скорочені вирази: ма (мало), аді-ади (а диви), брьи, мой, мо! 6) Переставка й зміна голосівки: кервавий, кервавиця, керниця, кирниця, колопні і т. ін.
Відміна. 1) Уживаються старі форми: десіть рік; 2) Подибується часто двійня: три бочці; 3) У 3. і 7. відм. одн. прикм. закінч. їй>і: порьидні рибі, на чужі приспі, у такі подерті кожушині, на ці земли, у чужі чужиници; 4) У 6. відм. одн. прикм. закінч. ою>ов: мамов, водов осіннов, ласков своєв, цев вулицев, із старов, за найменшов крішков, під грушков; 5) При займенниках уживаються часто скорочені (енклітичні) форми: ми, ти, му, ї, ні, тьи, го, си; 6) Цікавого заклику вживається в творах Стефаника й до чоловіків і до жінок: мой-ня! 7) Як указуючі займенники служать: цей-ца-це; той (тот), тота, тото, тоті-тота; 8) Дієйменник задержав старші форми: бічи, печи, лячи, шкребчи; 9) Приказовий спосіб твориться за допомогою наростка -ко і -му, -меш, -ме, -мемо, -мете, -муть, що їх ставиться перед дієсловом: ходи-ко, озміт-ко, ану-ко пережийте, на-ко, встань-ко, не меш видіти, мемо рахувати си, мете світити, мут нагадувати; 10) Дієслово бути в теперішньому часі задержало свою відміну: -м, -єм, -сми, -м, -с, -я, -ис, -сте: бо-м лайдак, із села-м віходив, шо-м нагадав, але-м го поклав, гірко-м го віз, тай-єм продав; гадав-сми, то-сми ї збавив; тай порадилим-си; місце би-с мала, тото-с себе зневолила, який же-с тьижкий, шо-с їв; був-ис плохий; ото-сте були хлопєнна дівка, бодай же-сте голови поломили, годна-сте були; 11) Форми давнього сигматичного аористу: -бик, -би, -бисте в сполученні з часом минулим якогось дієслова заступають спосіб можливий: шос бим сказав, віострив бим, абисте наймили; кобих не видів, воліла бих тьи, най бих у купі були, бих чекав; тай бих обрубав, бих розпосочив, бих спамньитав...
