Памяти Б. Д. Грінченка.

	Коли господарь невтомно працює з дружиною, з дітками своїми, на своїм ґрунті, на своїм полі; коли щоразу більше стає добра у нього, розростається господарство його на втіху дітям, онукам і нащадкам його, то бачучи цю чесну, невпинну працю господаря, хвалять його сусіди його, хвалить ціле село, цілий закуток рідного краю. Чують діти хвалу такому батькові-господареві, чують і радісно б'ється їх серце, і непорушне бажання—йти тим же шляхом, яким ішов їх славний батенько, опановує ними, і гарні виходять працьовники з дітей такого господаря, багато краси і бадьорости вони надають громаді своїй, і громада шанує їх, тішиться і пишається ними...
	Позавчора ми поховали тіло одного великого господаря. Він ціле своє життя невпинно працював. Не для одної сем'ї, не для одного гуртка людей, а для цілої України, а разом з тим і всього людства. Дбав вкупі з дружиною і донькою, як добрий, справжній господарь. І через те, що його нива була дуже велика, багато милійонна сем'я, не стало господареві його цілого життя, щоб з‘орати ту ниву, очистити од бур'янів, і всю чисто засіяти добрим зерном. 
	Його рука до самої смерти розсипала те зерно дороге, і умер він, заповівши нам, його незчисленим синам, працювати, з любов'ю доглядати усе господарство своє... 	Сини Великого Працьовитого Господаря! Ми достойно поховали Батька свого; вже затих похоронний спів і виросла могила, квітками уквітчана, сльозами орошена, зітханнями оповита, а чи про вірили ми серця свої а чи приклад великаго працьовника глибоко запав нам у серце, чи підемо ми його слідами?.. 
	Так даймо-ж врочисту обіцянку не забути рідної ниви, рідного господарства! Де недоорано—орати, де недосіяно—сіяти, і з любов'ю до діла доглядати Велику Ниву нашого рідного краю, щоб гарні жнива сповнили радощами нас усіх, обтерли сльози убогим, і щоб на ввесь світ стало славне господарство наше, нашої любої Вкраїни! 	Віримо, що сини покійного Господаря не звернуть з доброї стежки, на яку направив їх працьовитий Батько, і візьмуться щиро до праці. Його дух буде витати над ними при кожнім добрім ділі. 
								Прохор Вороній.