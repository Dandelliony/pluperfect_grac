За кордоном.
Анексія Кореї.

	Приєднання Кореї ло Японії—це вже питання офіціяльно вирішене. Фактична анексія відбудеться на цім тижні. Росія вже висловила на це свою згоду. А що з Англією Японія вступила в спілку ще в 1904 р., а в минулім році до цеї спілки вступила й Франція, то виходить, що анексія Кореї забезпечується трьома великими європейськими державами. Найважнішу ролю тут, одначе, відограла згода Росії, як наслідок оформленого цими днями російсько-японського зближення. Останнє викликано було бажанням обох держав зміцнити своє становище в Манчжурії. Китай, як відомо, давно вже хоче очистити свою провінцію як од росіян, що заняли всю її північну половину, так і від японців, що заняли ввесь її південь. Цим заходам Китаю дуже спочувають Американські Сполучені Штати. Місяців три тому американський уряд виступив з відомим проектом нейтралізації манчжурських залізниць, як тих, що належать Росії, так і тих, що належать Японії, щоб таким способом припинити дальшу окупацію китайської території росіянами й японцями й щоб примусити їх очистити й те, що вони вже захопили. Проект цей, як відомо, категорично було відкинуто як у Петербурзі, так і в Токіо, й це головним чином послужило причиною російсько-японського зближення. Отже Америці не тільки не пощастило виперти Росію й Японію з Манчжурії—вона, навпаки, своїм проектом тільки зміцнила їх становище в цім краї, кинувши їх, так би мовити, в обійми одне другому для спільної боротьби з спільним ворогом. Таким чином, на Далекому Сході перемістились сили: на однім боці стали Росія з Японією, підтримувані Англією та Францією, а на другім боці стали Америка й Китай, підтримувані Германією. Найбільше виграє від нової групіровки, звичано, Японія. За нею зостанеться не тільки вся південна й середня Манчжурія, а на придачу ще й Корея, яку тепер уже рішучо буде приєднано до Японії. Що ж до Росії, то вона задовольниться одними руїнами того будинку, якого вона з такими величезними затратами будувала до 1904 р. і який безповоротно завалився підчас останньої війни. Великою потіхою для Росії являється тут, одначе, той факт, що тепер вона на довгий час забезпечена від усяких несподіванок на Далекому Сході, бо тепер вона має в особі Японії не ворога, що вічно гострить зуби, а прихильного й вдячного спільника.