Чи не потреба?

	Справа торкається знов таки росповсюдження нашого духовного скарбу. Тільки не народні видання маю цей раз на думці, а твори наших письменників. За перші багацько вже писалося, дано вже чимало порад, отже час подбати і про останні. Вони теж у нас не менш покриваються пилом, а потреба в них не аби яка. В кожної більш менш розвиненої людини ви найдете хоть яку небудь книгозбірню з чужих, розуміється, книжок, проте своїх рідних —в найкращому разі хіба що на „Кобзаря" наскочите. Даремна праця шукати їх. 
	Про українських письменників знають здебільшого не краще, ніж про якихсь турецьких чи арабських. І це не тільки, сказати б, в блаженній провінції, а частенько буває і по більш наче освічених місцях. 
	Не так давно в книгозбірні одного повітового нашого міста мені трапилося попитать української книжки. І що ж?.. Скільки не шукав, так і не знайшов „чогось з Куліша“. Та й то спасибі, що хоч не окинули, мов дурного, насмішкуватим поглядом. Бо й таке буває на нашій Україні. 
	Диво ж після цього, що нам шпилять постоянно очі одним тільки Шевченком?!. 	„Раді" спала спасена думка — давати своїм передплатникам додатки. Кажу—спасена, бо навряд чи можна бажати чого кращого, як вивести читача з тільки що зазначеної талини. Що до мене, то можу сказати, що присланою зброєю майже тільки й одбиваюся. При нагоді даю „Записку Академії Наук" в справі утисків українського слова, там можу пораяти історію Аркаса, далі прислужиться Кобзарем то що. Проте, що правда, коли самому чогось хочеться, то хоч вовком вий. Одному купити все дорого, достати ніде,— отже зціпивши зуби, приходиться дожидати... нового додатка. Але, очевидячки, коли буде даватися не то що по два, а й побільше таких додатків—далеко не в'їдеш. Якогось Винниченка чи Грушевського прийдеться читати чи не за могилою. Діло, як бачимо, не гаразд і треба б запобігти лихові. На мою думку повинно б завести якесь для цього недороге видавництво. Найбільше йде сюди, здається, видання на зразок московської „Нивы". 
	Кожному відомо, що не часописом держаться усякі Маркси та Мертци, а принажують до себе читачів виключно одними книжками. Це помітили навіть копійчані газети і майже кожна старається, опріч газетки, задовольнити своїх читачів ще й книжками для книгозбірні. 
	Гадаю, що на таке видання буде більший попит і в нас. 
	Зразок перед нами. „Рада" своїми додатками багатьом піддає духу до передплати. Отже для збагачення наших порожніх осель творами рідних письменників потреба в такому видавництві стала нагальна. 
	Для цього тільки треба оповістить заздалегідь зразкову програму. Тоді, бачучи, що по чім, можна й в добру дорогу. 
									С. Осіюк.