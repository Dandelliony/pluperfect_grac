ДОПИСИ.
(Од власн. кореспондентів). 

	СТАСІВКА, ушицького пов. (на Поділлі). Шкільна вистава. В нашій парафіяльній школі було улаштовано виставу. Ставлено було: „Кум Мірошник“ та „Київський ярмарок". Грали самі хлопчаки, що покінчали школу. Всі ролі, навіть жіночі, сповнялись ними досить добре. Вистава улаштована була по хатньому. Декорацію та завісу зроблено було з верет. Бороди і вуса пороблені були з клоччя. Публіка увесь час стояла. Вхід був безплатний. В антракті школярі продекламували деякі українські вірші. Цікаво те, що виставу улаштовано було самими хлопчаками, і ролі роздали вони самі.

	КРОЛЕВЕЦЬ (на Чернігівщині). Давно вже наше громадянство замислювалось як би спорудити Шевченківський вечір. Давно до нього гучною луною докочувались звістки з „Ради" про те, як впоряжалися вечорі по инших кутках України; та все воно не одважувалось взятись за працю: сили були розкидані, а згуртувати не було кому. Та як кажуть: „Бог не без милости, козак не без долі". Стало і на нашій вулиці свято, бо за цю справу взялись предсідатель місцевої земської управи А. Долинський і земський технік Гр. Різников. Багато, дуже багато поту довелось утерти, поки були розучені: кантата „Б'югь пороги", Коломійка, Заповіт. Треба було мати страшенну упертість і любов до діла, щоб розучити ці п'єси з нашим „оркестром бальної музики", Та все було полагожено; розучені співи, декламація, написано цікавий реферат. Вечір пройшов гарно: було виставлено четверту дію „Невольника", продеклямовано: Посланіе, Кавказ, Пророк, Суботів, Перебендя, Думи; В. А. прочитав реферата про значіння Шевченка в українському життю. Цей вечір був справжнім українським святом, якого в Кролевці не бувало. Дивно тілько, що на вечері чомусь то зовсім не було жидів. 
	Чистий прибуток з вечора буде внесено в місцеву земську управу, що приймає жертви на пам'ятник.

	КОНОТОП (на Чернігівщині). Сумні події. 1 мая, в день відкриття саду Кімбар, конторщиця майстерні м.-к.-в. залізниці М. Кімбар, дочка властника саду—кинулась в колодязь. По-заяк води мало було в колодязі—вона лишилась живою. Замах на самогубство вона зробила на очах у свого „коханого" із за ревности. Не вспіли ще перебалакати про це, як 5 мая случилась така подія: вчителі комерчеськ. школи повели учнів прогулятися в хутір Сарнавщину, що за З верстви від Конотопу. Погулявши трохи в гаю, де-котрі з них пішли купатися до млина. Не знаючи добре річки, три учні, купаючись, попали на кручу, звідкіля їм уже трудно було виплисти і вони стали тонути. Позаяк це небезпечне місце далеко від берега, то ніякої запомоги їм неможна було дати. На крики збіглись де котрі риболови. Не довго думаючи, закинули сітки і витягли одного за другим потонувших. Двох одкачали, а третій, Каршінський, вмер. Почувши звістку, що комерсанти - потопились, в Сарнавщину рушило чуть не пів города. Звозчики, скористувавшись цим випадком, брали неймовірну плату, але, не вважаючи на те, їх не ставало... На похоронах було стільки людей, що навіть кладовище не містило всіх.