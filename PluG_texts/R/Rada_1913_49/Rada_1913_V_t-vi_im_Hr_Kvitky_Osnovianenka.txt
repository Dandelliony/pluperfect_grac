В т-ві ім. Гр. Квітки Основьяненка. 

Чергові суботні вечорниці за 16 февраля були тим цікаві, що виступали на них чотирі сліпці-кобзарі: Древченко, Гончаренко, Келиберда і Байдило. Перед їх грою член ради т-ва д. М. Міхновський сказав передмову, вказавши на те, що в цих простих інструментах цілі століття зберігалася душа українського народу. Спершу кобзарі співали спільно, під гру на кобзі, псалми «Ангели душу пробуджують» і «Іисусе Сладчайший», та думу про „Правду і кривду", а далі Древченко сам виконав думу «Про Морозенка» і, на прохання громадян, ще веселих: „Чичіточки" і „Киселика". Зважаючи на те, що в подорожі по инш. кутках України сліпці набідувались, їм скинули в шапку трохи запомоги. Цікавою була мелодекламація ст. Ємця, під супроводом чотирьох кобз „Бьють пороги, місяць сходить"... Цей незвичайний виступ зробив на гостей сильне вражіння, котре трохи слабшало од дуже високого тону, зразу взятого декламатором. З инших декламаторів варто зазначити д. Юхименка, котрому вдаються більше річі драматичні, ніж ліричні. 
Студент N., гарно прочитав вірш Комарівни «на роковини смерти Т. Шевченка». Пані Петроусенко, що недавно увійшла в гурт т-ва, проспівала: «Терен, терен та не хміль». Пісню цю, твір місцевого композітора д-ія Ж., вона проспівала двічі. Другі речі, співані нею, були вже публіці здебільшого відомі по її виступах на великих вечорах.
 Д-й Ж. грав на скрипці «Думку», власний твір і ще де-які речі. Загалом, не дуже числене т-во задовольняється поки що виступами своїх членів та гостей, що довго робити не можна в інтересах відношення до вечорниць ширшої харьківської публичности. З марта в дворянському зібранні т-во впоряжає Шевченківський вечір. На 10 марта призначено загальні збори т-ва.
На черзі стоїть дуже багато справ, яких, очевидно, не можна вирішити за один вечір. 
П. Нетяга.

