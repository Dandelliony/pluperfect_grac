В середу, 5 серпня, у Львові розпочався суд над Ботвиним, що забив польського провокатора Цехновського. Судив його військовопольовий суд. Всі вулиці біля будинку було оточено кінною та пішою поліцією. Всякий рух припинився. До залі суду пустили тільки поліцаїв, агентів та представників газет. Ботвин тримався мужньо, що відзначила навіть буржуазна преса. На запитання голови, чи визнає він себе винуватим, Ботвин спокійно відповів, що у вбивстві провокатора він не кається. Далі Ботвин заявив судові, що після арешту його тяжко побила поліція, вимагаючи видати співучасників, але голова суду не дав йому говорити далі. Оборона вимагала передати справу звичайному судові, бо провокатор Цехновський не був державним урядовцем, а крім того, Ботвину лише 20 років. Одначе, суд у цьому відмовив. Після довгих суперечок обороні було дозволено ознайомитись з матеріялами слідства, а також побачитись з підсудним, бо до того часу оборона не бачила ні матеріялів обвинувачення, *а-ні самого підсудного. Ось при яких умовах відбувався цей, так званий, суд. Прокурор у своїй промові вимагав для підсудного смертної кари. Оборона зробила все, що могла. Адвокат Аскер виступив з блискучої промовою, заплямувавши ту ганебну кампанію, що її розпочала навколо процесу буржуазна преса, і підкреслив, що громадська думка не може засудити ідейного комуніста, який забив провокатора.

