З газет та журналів.
В польській галицькій пресі і польських політичних кругах та сеймі ведеться тепер завзята агітація проти провідника людовців Стапінського. "Діло" в статі "Прокляття "нової ери" виясняє закулісні причини цеї агітації. Стапінський був колись абсолютним діктатором освідоммленого польського села, а потім підчас виборів до сейму за де-кілька сеймових мандатів і економичних концесій помирився з шляхтою і з усею людовою партією пристав до польського кола. Як і всякий неофіт, став він нападати в парламенті і в своїм органі на українські змагання ще пристрастніше від вшехполяків. 
Та союз Стапінського з шляхтою був не на руку вшех-полякам, які всіми силами і способами хотять забрати абсолютну власть в краю в свої руки. При теперішній демократизації політичного життя, де треба зійти в широкі народні маси, шляхта з своїм аристократизмом їм не страшна. Міста вони вже здобули, а здобувши села, могли перейти над шляхтою до денного порядку. Але вступ до села загородив їм Стапінський, а союз Стапінського з шляхтою загородив їм дорогу до абсолютної власти. 
І тому власне вшехполяки з такою силою вхопилися за нагоду, яку дав їм крізіс в парцеляційнім банку, щоб діскредітувати Стапінського а разом з ним і людову партію — і по політичнім трупі людовців дістатися до польського села. 
Згадавши про крізіс в парцеляційнім банкові, "Діло" називає його звичайним з'явищем в фінансових польських інституціях і бачить в ньому сумне свідоцтво того, до чого доводить безконтрольна господарка верховодів, які почувають себе абсолютними панами. 
А що ця думка вірна, на це найліпшим доказом є українські фінансові інституції, які демократична організація і відповідний їм контроль охороняє навіть від найдрібніших неправильностей і доводить до що-раз більше цвітучого становища. 
В цьому крізісові для нас - каже "Діло" - важне те, що наступив він аж тоді, як Стапінський і його однодумці помирилися з шляхтою, як стали учасниками власти і як на них перейшла свідомість безконтрольности за свої вчинки. 
Стапінський під час своєї безоглядної боротьби з шляхетським режімом був такий чистий, що ніхто не посмів на нього кинути найменшої тіни. Привід до таких закидів, які сиплються на його голову тепер, прийшов аж тоді, коли він опинився в союзі з шляхтою. Помстилася на нім його "нова ера", його відступлення від тих прінціпів, які винесли його на диктатора польського селянства, його угодовість супроти тих, супроти яких провідникові визвольного руху народніх мас не можна понехати безоглядної боротьби раніше, ніж справа визволення не буде доведена до кінця. 
Бо між гнобителями і поневоленими не може бути ніякої угоди. І тому, хто тільки як речник поневолених, схилив чоло перед гнобителями, на його чолі проклятя угоди витискає своє чорне пятно. Далі газета цілком до речі пригадує наслідки колишньої польськоукраїнської "нової ери": 
І в нашій національній політиці була "нова ера" — і що сталося з провідниками її? Зникли з арени нашого національного життя, забуто їх заслуги коло національного розвитку, прокляття угоди кинуло непроглядну тінь на все инше і нині вони чужі між тою суспільністю, між якою були колись першими. 
Або возьміть галицьких москвофілів. Що їх довело до теперішнього стану, до стану організму, що живцем гниє, як не панська ласка? Щедрі грошеві підмоги російських обрусительних кругів тонули в приватних кишенях, замісць іти на публичні цілі, аж доки не стали кістю незгоди, а польська ласка, "нова ера", заключена з пок. Потоцьким, добила їх до решти в очах нашого народу. Бо коли свої відносини до Росії прикривали вони фіговим листом ідеї "единства русскаго народа", то їх становище до режіму Потоцького виступило без всяких заслон, в найогиднійшій наготі. 
А поляки - чи не платять вони також за свою "нову еру" з москвофілами? Думаючи ціною нищення українського національного руху на користь москвофільства купити для себе національні уступки в Росії, вони власними руками, шахрайствами і терором своєї адміністрації зґальванізували москвофільського трупа, - а тепер? Тепер, коли побачили, що дальше ґальванізування того трупа неможливе і хотіли б хоч pro foro externo вмити руки, грозять їм, що відплатять їм у Варшаві. 
Одним словом, неможна ідеї продавати за миску сочевиці!