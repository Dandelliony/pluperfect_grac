Національна боротьба.
(Лист з Англії).

Скасування бюджетового законопроекту англійською радою лордів, яко акт неконституційний, викликало роспуск англійського парламенту. Було оповіщено нові вибори, і 15-го січня н. ст. вони почалися скрізь по всій країні. Зараз, коли ми пишемо ці рядки, ці вибори вже наближаються до свого закінчення і ще кілька день, і вони будуть скінчені зовсім. Як знають читачі "Ради" і як це почасти видко і з моїх власних слів вгорі, головною причиною роспуску парламенту був бюджетний законопроект, круг якого кипіла завзята партійна боротьба впродовж цілого пів-року, і який нарешті, діставши ухвалу в раді народніх представників, був неконституційно скасований радою лордів. Рада лордів по загально визнаній традіції, не мала навіть найменшого права втручатися в грошові справи держави. 
Та не з самих тільки питаннів бюджету й неконституційного поводіння ради лордів складається цей один з найбільших внутрішніх конфліктів, яких тільки зазнала Західна Європа останніх часів і який нині зворушує весь народній організм англійської держави. Виникла ціла низка важливих соціяльних і політичних питань; можна сказати, тут зустрілися дві прінціпіяльно протилежні громадські течії. Такі питання, як заведення мита на вільний досі імпорт чужоземного краму, або безробіття, або бюджет з його тенденцією скласти державний тягарь на великих панів-землевласників - являються лиш окремими зверхніми виявами двох глибоких і широких течій: консервативної, землевласницько-панської і роздобрілої финансово-капіталістичної течії, та ліберальної , радикальної і соціялістичної, яка репрезентує ще бадьорий і зовнішній капіталізм північної частини Англії, Ланкашира та Йоркшира, та величезно-численне англійське робітництво, і молодий середній клас. 
Одного питання неможна було знайти в цьому хаосі всяких соціяльних та політичних питаннів, викликаному загостренням боротьби партій: перед англійською суспільністю зовсім не вставало питання національне. Його так само не було на арені політичної боротьби впродовж всіх довгих місяців великої крізи, як його не буває на цій арені звичайно, не дивлючись на споконвічні стогнання поневолених ірландців. 
Національне питання не приходило і не забірало своєї черги, доки кріза не дійшла до зовсім надзвичайних розмірів і доки не стало видко і зрозуміло кожному, що діло не кінчиться так, як кінчаються усі прості парламентські крізи. Як тільки було роспущено парламент і почалися вибори, то на сцені негайно появилося це національне питання. Ірландці, що давно мають "зуб" на англійських лордів і що справедливо вважають їх своїми найбільшими ворогами, з усією енергією кинулися в виборчу боротьбу, як тільки стало звісно, шо вибори йтимуть під прапором обмеження лордського veto, і вони голосно почали закликати своїх земляків до використовання "цієї першої в історії щасливої для ірландців оказії". Однак, доля призначила, щоб ця "сприятлива ірландцям - оказія" стала ще більше винятковою і користною ірландцям, - більше, ніж навіть вони могли сподіватися сами. Виборча боротьба збила величезну більшість англійських лібералів, якою вони роспоряджали в попередньому парламенті, на зовсім таки невелике число депутатів, яке ледве ще чи й переважить число депутатів з партії консервативної. Таким чином, щоб дістати в парламенті потрібну більшість, лібералам доведеться запобігати ласки у ірландців, які досі ще не втеряли ні одного з своїх традіційних мандатів і безперечно увійдуть у новий парламент такою самою компактною масою більш 80 депутатів, як вони уходили в парламент попередній. Разом з цим трудно допустити, щоб ірландці згодились підпірати новий кабінет міністрів, не виговоривши собі ніяких за це вигод, і англійський премьєр вже загодя скільки разів публично заявив, що в новий парламент буде внесено законопроект про ірландську автономію. 
Так ірландське національне питання знову висунулося на порядок денний англійського життя. Але національні непорозуміння англійської внутрішньої крізи не кінчаються на ірландцях. Як ми вже зазначили вгорі, число ліберальних депутатів до нового парламенту значно упало в порівнянні з числом депутатів лібералів в парламенті попередньому. Але й це, значно менше число, лишь в меншій своїй частині складається з депутатів-англійців - основна маса ліберальних і взагалі поступових сил склалася з "інородчеських" представників кельтської "окраїни" Уельса та Шотландії. Таким чином аналізуючи "поступову коаліцію" будучого англійського парламенту, доводится сказати, що вона складатиметься майже, скрізь-наскрізь з "інородців" і що тільки маленька частина її буде англійською з національности, тим часом як партія консервативна буде англійською геть уся. 
За цей аналіз і ухопилася англійська консервативна преса, яка, бачучи свою партію в великій меншости насупроти "поступової коаліції", намагається тепер викликати націоналістичне почуття у англійців і цим способом затамувати діяльність коаліції. "Кельти" (ірландці, уельсьці та шотландці), яких ми досі тримали в своїх руках, нині намагаються зруйнувати нашу англійську констітуцію, вони роблять замах на нашу освячену історією раду лордів, вони хотять запровадити в наше життя "революційний бюджет", а потім повідроджувати свої власні парламенти і одгородитися од впливу нароблених ними в Англії збитків"... в таких приблизно словах репетують консервативні англійські газети. Ліберальна преса їм відповідає. "Англійський парламент на березі Темзи повстав на руїнах самостійних парламентів, Англії, Ірландії, Уельса та Шотландії і є парламентом не Англії, а Об'єднаного королівства, як це й визнається усіма і всіми. Коли ж все це так, то чи можна в справах загально-державних сортувати депутатів по національностях? Важне лиш переконання, а національність тут ні до чого"... 
Як би не скінчилася суперечка, тепер одно можна сказати. Публичне обіцяння внести в парламент законопроект ірландської автономії, яке зробив англійський премьєр Асквит, і за яке ми вже згадували вгорі, спричинилося не мало, коли вірити де-яким авторітетним громадським діячам, до великого зменшення числа обібраних лібералів. Англійці великі націоналісти і на ірландській автономії вони "пустили в каглу" навіть Гладстона, тому не лехко прийдеться і сучасному премьєрові Асквиту, бо становище, яке ми пробували тут списати, є, очевидячки, лиш початок і знаменує собою підливання національного масла в і без того вже великий вогонь. 
В. Ст—кий.