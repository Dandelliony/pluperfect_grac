Украінці на Буковині.
- В справі української народньої просвіти на Буковині року 1908. На 318 всіх громад на Буковині наприкінці 1908 року було народніх шкіл 492; з них українських громад було 152, які мали 199 народніх чисто українських шкіл. Окрім того, було ще на Буковині тоді 3 школи німецько-українські, 2 - волосько-українські, 4 - німецько-волосько-українські і, врешті, одна - німецько українсько-польська. Дітей, що по закону мусіли ходити до народніх шкіл, року 1908 було всього 119.141. З них нездатних до науки або калік рахувалося 1.806 дітей, а 7.390 здорових дітей не могли доступитися до шкільної науки через брак відповідного числа народніх шкіл. Скільки було в той час українських дітей шкільного віку, докладно невідомо. Відомо тільки, що року 1908 до чисто українських шкіл ходило 38.951 школярів. До учительської хлопчачої семинарії в Чернівцях ходило тоді ж таки всього 309 учнів; між ними було 113 українців — менше на 3 чол., ніж року 1907 (116 учн.). В жіночій учительській семинарії всього вчилося 176 дівчат і серед них було 62 українки. 
(Народний Голос).