Безпорадне становище.
Наша промисловість останніми часами знов переживає скрутний час. Кажемо "знов", хоча в дійсності скрута протягом останніх років ні разу цілком не миналася, але все ж перед кінцем минулого року настрій був трохи кращий. Тепер знов стали надходити часті звістки про банкротства, крізіс, безробіття. 
Власне ота історія з нашими промисловими крізісами це — пісня безконешник. Доки не буде вільної конкуренції — доти не буде й здорового промислового життя. Але для того, щоб повторити цей загальновідомий трюїзм, не варто було й пера брати в руки. И дійсно, наша мета зовсім инакша. Ми хотіли б тут виділити з загальної картини нашої промислової анархії де-які місцеві риси, такі риси, істнування яких, на нашу думку, з'ясовується не загальними, а чисто місцевими причинами. 
Почнемо з крізіса в нашій мукомольній промисловости. Про цей крізіс повідомлялось і повідомляється до нині з усіх кутків України. Ще недавно оце в економичній хроніці нашої газети була звістка про мукомольний крізіс на Полтавщині. Всюди стають млини, рощитують робітників, а ті млини, що не хотять або не можуть стати, мелють по 3—4 дні на тижневі, або мелють тільки вдень, або періодично. 
Одначе, це з'явище чисто місцеве, вкраїнське. Погляньте в инші райони Росії, й там ви цього не побачите. Там мукомольного крізісу немає, а коли він є, то не в таких широких розмірах, як у нас. Далі, візьмім спіртовий крізіс. У свій час у нас повідомлялось, що в Турції видано закон, який забороняє ввозити туди чужоземний спірт. Ця заборона дуже болюче відбилась на наших гуральнях, які довгий час продавали мелясовий спірт свого виробу мало не весь в Турцію. Тепер одеська гуральня зовсім стала, а в провінції де-які гуральні зменшили продукцію спірту трохи не наполовину, а де-які, за прикладом одеської, також стали зовсім. 
І це з'явище чисто місцеве, вкраїнське. По инших районах, як от, напр., у Польщі, гуральні ніскільки не потерпіли від турецької заборони. Нема турецького ринку — буде гамбурзький чи який-небудь инший. І в той час, як вивіз українського мелясового спірту через Одесу останніми часами страшенно впав, вивіз польського картопляного спірту через ту саму Одесу значно зріс. За один сентябрь місяць через Одесу вивезено за кордон 185 цістерн картопляного спірту, тоді як одеські експортери скаржуться: "попит для експорту незначний, запаси зростають, у пакгаузах повно". Візьмім нарештій гірничий і гірнопромисловий крізіс. Що-дня тепер летять телеграми з Донецького басейну, що то одна, то друга фірма припиняє продукцію й рощитує робітників. Добування вугілля за минулий рік зменшилось. Рудопромисловці Криворізького басейну не вгаваючи благають, щоб їм дозволили вивозити залізну руду за кордон, бо инакше вони пропадуть. 
А в польськім районі нічого подібного не бачимо. Навіть Уральський район, який ще ніколи не вилазив і, мабуть, ніколи не вилізе з полоси хроничного крізісу, й той проявляє більшу діяльність у порівнянні з нашим. Так, ще недавно повідомлялось про один надзвичайно характерний факт: у Катеринодарі й взагалі на Кубані, на цім природнім ринку для вкраїнської промисловости, уральська бляха витісняє вкраїнську, не зважаючи на те, що остання нічим не гірша за уральську. 
Правда, останній факт з'ясовується специфичними причинами. Уральська залізна промисловість, як відомо, користується виключними симпатіями російського уряду. Реально ці симпатії висловлюються в формі милійонних субсідій, що казна дає уральським промисловцям ніби то "під заставу заліза", а в дійсности — без жадних застав, а просто "на вічне оддання". Розуміється, що, маючи за спиною таку могутню допомогу, уральські промисловці можуть продавати свій продукт за всяку ціну й конкуренція з ними дуже трудна. Але не неможлива. Українські промисловці могли б заповнити ринок дешевим залізом—і тоді оранжерейна уральська промисловість потеряла б останній raison d'être для свого істнування. 
Для потверження нашого дальшого висновку ми могли б навести ще силу дуже яскравих і переконуючих фактів. Але й того, що наведено, досить, щоб переконатись у порівнюючій слабкости капіталу, вкладеного в торговельні й промислові підприємства України. Всюди, де тільки виникає боротьба за ринок між капіталом України й капіталами инших районів Росії, останні здебільшого подужують. З'ясувати це з'явище було б дуже цікаво, але разом з тим це дуже трудно. Як власну гіпотезу ми можемо висловити таку думку. Істнують національні типи капіталізму - очевидно, що істнують і національні типи капіталу. Один тип, у залежности від тих чи инших причин, проявляє більшу живучість і витревалість у боротьбі за істнування, а другий тип—меншу. Але головна умова, необхідна для успішної боротьби того чи иншого капіталу, це — його національне походження. Капітал національний, що органично виріс із лона нації, в боротьбі за своє істнуванвя й за ринок буде дужчим від капіталу стороннього, що прийшов до нації не як плоть од плоти й кость од кости її, а як завойовник. Капітал першого типу опірається на націю, як на міцний і певний фундамент, а другий - висить у повітрі. 
У нас помічається те саме. Польський капітал є перш за все польським, головний контінґент польських капіталістів складається з природних поляків. Уральський капітал є перш за все капіталом великоросійським. Що ж до капіталу, який експлоатує природні багацтва України, то його можна назвати капіталом французьким, німецьким, англійським, бельгійським, великоросійським, навіть єврейським, тільки не вкраїнським. Капітал, що визискує українські багацтва, з боку національного не має ні виразного, ні невиразного національного обличчя, він не виріс із лона вкраїнської нації, як результат її історичного розвитку, він прийшов на Вкраїну й опанував її. 
Тим то ми й бачимо, що в боротьбі за своє істнування, се б то за ринки, вкраїнський капітал терпить одну поразку за другою. Повторяємо, що все сказане - тільки наша особиста гіпотеза. Для того, щоб вона стала аксіомою, необхідно ще довго й невпинно працювати над порівнюючою соціяльною й економичною статистикою. Одначе, не можемо не зауважити, що для з'ясування фактів, подібних до тих, що було наведено вище, наша гіпотеза дає де-який матеріял. Наприкінці зауважимо, що ми не стали б одтягувати увагу читача від цікавіших питаннів тільки для того, щоб поділитись нашою гіпотезою. Річ у тім, що порушене питання має інтерес не тільки теоретичний, а й практичний. Те чи инше становище нашої промисловости найблизче зачіпає краєві інтереси нашого робітництва. А це, гадаємо, досить законна причина для того, щоб яко мога частіше повертатись до цього питання.