За кордоном.
Японія й Америка.
17 іюля 1911 року кінчається час, до якого має силу умова між Японією та Сполученими Штатами. Проект нової умови, вироблений Японією, налягає головним чином на питання про японську іміграцію. Японія хоче, щоб японським робітникам було дозволено вільно переселятись на теріторію Сполучених Штатів. Що ж до американського уряду, то він має на думці чекати з своєю відповідью доти, доки в цій справі не висловиться Англія. Річ у тім, що деякі англійські колонії, особливо Британська Колумбія й Канада, дуже нарікають на японську іміграцію. Отже коли Англія вживе яких-небудь репресивних заходів проти японців, тоді Америка й собі зробить те саме.