Практичні лекції літературної мови.
Наймичка.
А наймичка невсипуща
Щовечір, небога, 
Свою дjлю проклинає, 
Тяжко - важко плаче,
І ніхто того не чує, 
Не знає й не бачить, 
Опріч Марка маленького. 
Так воно не знає, 
Нащо наймичка сльозами
Його умиває; Не зна Марко, защо вона 
Так його цілує,
Сама не ззість і не доп’є, — 
Його нагодує.
Не зна Марко, як в колисці 
Часом серед ночі
Прокинеться, ворухнеться,
То вона вже скочить,
І укриє й перехристить,
Тихо заколише:
Вона чує з тії хати,
Як дитина дише.
Вранці Марко до наймички
Ручки простягає,
І „мамою“ невсипущу
Ганну називає.
Не зна Марко, pocте собі, 
Pocте, виростає.
Чимало літ перевернулось, 
Води чимало утекло;
І в хутір лйхо завернуло
І сліз чимало принесло. 
Бабусю Hастю поховали
І ледве - ледве одволали
Трохима діда. Прогуло
Прокляте лихо, та й заснуло. 
На хутір знову благодать
З-за гаю темного вернулась
До діда в хату спочивать.
Уже Mаpко чумакує
І восени не ночує
Ні під хатою, ні в хаті, —
Когонебудь треба сватать!
„Кого ж би тут“? старий дума
І просить поради
У наймички. А наймичка
До царівни б рада
Слать старости. „Треба Марка 
Самого спитати“.
„Добре, дочко! спитаємо, 
Та й будемо сватать“. 
Розпитали, порадились,
 Та й за старостами 
Пішов Марко. Вернулися
Люди з рушниками,
З святим хлібом обміненим. 
Панну у жупані, 
Таку кралю висватали,
Що хоч за гетьмана,
То не сором. Отаке то 
Диво запопали!
„Спасибі вам !“ — старий каже, — 
„Тепер, щоб ви знали, 
Треба краю доводити,
Коли й де вінчати,
Та й весілля! Та ще ось що: 
Хто в нас буде мати? 
Не дожила моя Настя“!
Та й заливсь  сльозами.
А наймичка у пopогy
Вхопилась  руками 
За одвірок, та й зомліла. 
Тихо стало в хаті;
Тільки наймичка шептала:
„Мати... мати... мати!“
Через тиждень  молодиці 
Коровай місили 
На хуторі. Старий батько
З усієї сили
З молодицями  жартує
На двір вимітає,
Та проходжих, проїжджачих
На двір закликає,
Та вареною частує, 
На весілля просить. 
Аж танцює, а самого 
Ледве ноги носять. 
Скрізь гармидер  та реготня: 
В хаті й на дворі,
І жолоби викотили
З нової комори.
Скрізь порання: печуть, варять, 
Вимітають, миють...
Та все чужі. Де ж наймичка?
На прощу у Київ 
Пішла Ганна. Благав старий, 
А Марко аж плакав, 
Щоб була вона за матір. 
„Ні, Марку! ніяко
Мені матір’ю сидіти: 
То багаті люди,
А я наймичка... ще й з тебе 
Сміятися будуть.
Нехай Бог вам помагає!
Піду помолюся
Усім святим у Києві, 
Та й знову вернуся 
В вашу хату, як приймете!
Поки маю сили, 
Трудитимусь“... Чистим серцем 
Поблагословила
Свого Марка... Заплакала 
И пішла за ворота.
Розвернулося весілля,
Музикам робота
І підковам. Вареною
Столи й лави миють.
А наймичка шкандибає, 
Поспішає в Київ.
Прийшла в Київ, не спочила:
У міщанки стала,
Найнялася носить воду,
Бо грошей не стало
На акафист у Варвари.
Носила, носила,
Кіп із вісім заробила
Й Маркові купила 
Святу шапочку в пещерах 
У Йвана святого, 
Щоб голова не боліла 
В Марка молодого;
І перстеник у Варвари
Невістці  достала, 
І, всім святим поклонившись, 
Додому верталась.
Вернулася. Катерина
I Марко зустріли
За ворітьми , ввели в хату
Й за стіл посадили; 
Напували й годували, 
Про Київ питали, 
І в кімнаті Катерина 
Одпочить послала. 
„За що вони мене люблять? 
За що поважають?
О, Боже мій милосердний! 
Може, вони знають...
Може, вони догадались?... 
Ні, не догадались — 
Вони добрі...“ І наймичка 
Тяжко зариділа.
Тричі крига замерзала,
Тричі й розтавала, — 
Тричі наймичку у Київ 
Катря проводжала, 
Так як матір. І в четвертий 
Провела небогу 
Аж у поле, до могили, 
І молила Бога, 
Щоб швидченько верталася,
Бо без неї  в хаті 
Якось сумно, ніби мати 
Покинула хату.
Після Пречистої, в неділю, 
Та після першої, Трохим 
Старий сидів в сорочці білій 
В брилі, на призьбі. Перед ним 
З собакою онучок грався, 
А внучка в юпку одяглась 
У мамину і ніби йшла 
До діда в гості. Засміявсь
Старий і внуку привітав, 
Неначе справді молодицю: 
„А де ж ти діла паляницю? 
Чи, може, в лісі хто одняв? 
Чи попросту — забула взяти? 
Чи, може, ще й не напекла? 
Е, сором, сором! лепська мати“! 
Аж зирк! — і наймичка ввійшла 
На двір. Старий побіг стрічати 
З онуками свою Ганну. 
„А Марко в дорозі?“ — 
Ганна діда питається.
„В дорозі ще й досі!“ 
„А я ледве доплелася
До вашої хати.
Не хотілось на чужині 
Одній умирати!
Коли б Марка діждатися! 
Так щось тяжко стало“... 
І онучатам із клунка 
Гостинці виймала: 
І хрестики, й дукачики, Й намиста разочок 
Яриночці, і червоний 
З фольги образочок; 
А Карпові соловейка 
Та коників пару, 
І четвертий уже перстень 
Святої Варвари
Катерині; а дідові
Із воску святого
Три свічечки; а Маркові
І собі — нічого
Не npинecла, не купила, 
Бо грошей не стало,
А заробить нездужала.
„А ось ще осталось 
Пів бубличка“! Й по шматочку 
Дітям розділила.
(Далі буде).
Тарас Шевченко.