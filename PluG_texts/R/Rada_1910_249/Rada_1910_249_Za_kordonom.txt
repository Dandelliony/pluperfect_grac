За кордоном.
 
Вибори в Сполучених Штатах.
Вибори до палати представників федерального конгресу, що одбулись на минулому тижні в Сполучених Штатах, а в де-яких штатах губернаторів і законодавчих зібрань, закінчились перемогою демократичної партії над республіканською. Навіть в таких штатах, які до цього часу вважались за фортеці республіканської партії, одержали перемогу демократи. В новій палаті демократи мають більшість на 40 голосів, тоді як, починаючи з 1896 року, вони мали завше меншість. Перемога демократів сталась головним чином через сварку серед республіканців. Крім того, на виборах в 1908 році республіканці обіцяли зменшити податі, але не здійснили своєї обіцянки. Демократична партія використала цей момент для себе дуже добре.

Конституція в Ельзас-Лотарингії.
Імператор Вільгельм підписав законопроект про конституційну реформу в Ельзас-Лотарингії, без усяких змін в тексті, виготованому міністерством внутрішніх справ разом з канцлером і ельзаським намістником. Законопроект на цьому тижні має розглядатись в спільній раді.

Конгрес младотурків.
Конгрес комітету „Єднання і поступ" одкрився в Салоніках 2 ноября. Прибуло 36 делегатів. Засідання одбуваються в дуже таємничих обставинах — завше в-ночі і кожен раз міняється місце наради. Члени конгресу дають слово мовчати про все, що буває на засіданнях. Центральний комітет що-дня дає коротенькі справоздання про працю конгресу. 
Парижські газети пишуть, що конгрес через те ведеться в такій таємниці, що на ньому розглядаються не партійні справи, а заплутане становище внутрішньої і закордонної політики.