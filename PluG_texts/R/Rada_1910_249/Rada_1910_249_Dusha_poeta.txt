Душа поета.

Душа поета — храм прекрасний;
В ній в образах весь світ живе: 
В ній темна ніч, в ній ранок ясний,
І тиша в ній, і грім реве. 

В тім храмі Вічний Дух вітає: 
Він в згуках, в барвах і в словах, 
Він і сміється, і ридає, 
Він на землі і в небесах. 

Кого брудна реальність душить, 
Хто прагне вічним мент пожить, 
Кого життя, як вітер, сушить, 
Хто хоче душу відновить, — 

Той хай з молитвою рушає
У храм, де вічная краса 
На душі стомлені спадає, 
Як на квітки спада роса. 

Там, злившись в радощах і в горі 
З всіма, хто жив і хто живе. 
Душа безкрила радо втоне, 
І оживе, і попливе... 

Але не йдіть в той храм холодні: 
Для вас святині там нема, 
Для вас і небеса безодні — 
Пустеля мертва і німа. 

Р. 10. Я. Мамонтов.