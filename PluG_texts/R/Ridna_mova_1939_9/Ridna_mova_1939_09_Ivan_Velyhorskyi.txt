Психологічна основа повстання здрібнілих і пестливих слів.
І відносини людини до звірят витворили здрібнілі й пестливі слова, й то не тільки в відношенні до домашніх, освоєних звірят, але й до диких, неосвоєних. Розуміється, що на першому місці стоять тут назви молоденьких звірят, бо й до них ми відносимося, як і до дітей, з більшим чуттям, тому маємо, напр. : телятко, теляточко, лошатко, лошаточко, лошичка, котятко, курятко, ціплятко, ціпця, гусятко, качатко, пацятко, поросятко, голуб’ятко, а далі й воронятко, перепелятко, орлятко, орленя, вовченя, левеня, слонятко, медведятко і т. д. У дитячих байках являються: лисичка-сестричка й вовчик-братік і т. д., бо байки для дітей, а крім цього вони стають до помочі дітям у лихих пригодах. Зате гадючка, це щось гірше, як гадина, бо тут здрібнілість згущує злу прикмету. А в пісні: „Коло мого серця гадиночка в’ється“, то цей чуттєвий тон, уложений в слово „гадиночка“, відноситься до того, хто терпить, а не до гадини. Уживаємо: жайворонок, зозуленька, зозулечка, зозулька, соловейко, соловейчик, ластівочка-щебетушка і т. п., бо жайворонок — це Божий співак, товариш рільника; зозулька кує нам долю, й кожний до неї примилюється; соловейко — повірник закоханих, а ластівочка приносить із теплих країв „весну гожу“. Зозулькою називаємо й нашу вибрану перед вінчанням, а опісля... інакше. А навіть сама назва: пташок, пташечка, пташинка, пташка, пташиночка і т. д., це здрібнілі назви улюблених птахів. Кінь для козака — це коник, кониченько — вірний друг, що один одного розумів. Круторогий волик для чумака, — це його кормитель. З риб нам знані оселедчик, бо хоча солоний, не коштує „солоні гроші“; пстружок, бо смачний, а рибка, рибця, рибчина, рибонька — це може бути й дівчина, як про це співається в пісні: „Дівчино, рибчино, щебетушко моя, вийди, вийди що скоріше до вікна“, або: „У беріжку, у ставку білля прала дівчина, плескалась, як рибчина, та й упала в став небога“. Але порівняння дівчини з рибою (пор. Backfisch) — не дуже вмісне. Tertium comparationis patet. Ласкавість, милосердя та уважливе відношення до хорих витворили теж багато здрібнілих слів, бо хорий, немічний, як і дитина, потребує серця, опіки й ніжности здорових, й то не тільки тих, що з обов’язку коло немічних ходять, як лікарі, сестри милосердя, але ще більше від своїх кревних, споріднених, близьких. Евфемізм — це рід метонімії, це поетичний троп, що в ньому чуттєвий, емоціональний чинник стоїть на першому місці. Наросток прикметників, що ними ми хочемо висловити навіть злу прикмету людини, це: -енький. Ми кажемо: глухенький синок, кривенька донечка, горбатенька дитинка, бліденьке личенько, коротенька ніженька, але ми вказуємо не тільки на прикмету сина, доньки і т. д., але хочемо тим, що їм це говоримо, виявити й наше співчуття. Нашою ласкавістю ми хочемо поменшити їх каліцтво, додати їм сили легше зносити своє каліцво, бо така їх доля. Або якщо кажемо: скупенький батенько, п'яненька мати, дурненький дідусь і т. д., то цими здрібнілими словами ми бажаємо прикрити їхні хиби, щоб не нарушити їх поваги, авторитету, бо цього вимагає від нас церква й народня традиція. Багато здрібнілих слів витворили промовці, купці, агітатори, політики, жебраки, священики, письменники і т. і., що в своїх промовах, рекламах, проповідях, проханнях і творах стараються свідомо витворити прихильний настрій та викликати сприятливі почування в тих, що до них вони промовляють, або для них пишуть, щоб скути своїх слухачів в одну громаду, в якій запанувала б одна думка, одна воля, одне хотіння, що їх носить у своїй душі промовець, агітатор, духовник або письменник. А якщо котрийсь із наростків, напр. -енький, що викликує в нашій душі красу, милосердя, ласкавість і т. д., вже зблідне, стратить на своїй чуттєвій вартості через обіг, то повстають новотвори з наростком -есенький, -ісінький і т. п., щоб скріпити чуттєвий відтінок і привернути йому попередню вартість, бо слово, як гроші, через обіг тратить на дійсній вартості.
VII. Кінцеві завваги.
При кінці наших міркувань — короткий їх перегляд. Ми підкреслили, що психічна сторінка нашого мовного думання висувається на перше місце та що чуттєвий чинник у розвої нашої мови причинився витворити здрібнілі й пестливі слова.Розглянувши словотвірну будову здрібнілих і пестливих слів, пошукували ми причин повстання цих слів, і переконалися, що першу ролю в творбі здрібнілих і пестливих слів відіграють жінки, бо їх психічне життя глибше опановує чуттєвий настрій в відношенні до дітей. Крім словотвірної будови здрібнілих і пестливих слів, є ще й інші середники, що з них можемо робити висновки відносно почуття того, хто говорить. Найперше годиться тут зазначити, що звукам рідної мови загалом надаємо більше чуттєвої вартости, як звукам чужих мов, бо рідна мова вже в своїй зверхньо-звуковій формі містить у собі в більшому ступні чуттєвий первень. Навіть слова, що мають однакове значення, як, напр.: чоловік, homo, ἀνήρ, uomo, homme, Mensch, žmogùs, ember, człowiek і т. д. викликують у нас відмінні враження. З цієї причини переклади ліричних творів дуже тяжкі. Тому теж у хвилі, якщо переповідаємо чужу думку, часто наводимо її в оригіналі. У словах рідної мови ще більше пробивається чуття, бо слова викликують у нас уже почуття любови, приязні, ніжности і т. д., але й страху, тривоги, жаху, відрази, обурення, сорому й т. д. Слова, напр.: гарний, чудовий, прекрасний і т. д., приятель, друг, товариш і т. д. будять у нас інші почування, як поганий, мізерний, обридливий, ворог і т. д. Будова речень теж указує на наш чуттєвий стан. Інакше будує речення людина, що оповідає спокійно про буденні справи, а інакше самовидець якогось нещастя, пожару, війни і т. д. Звідси й походять: вигуки, кличники, рівноважники речень та вривчасті речення. А вкінці й тонація та модуляція голосу при виголошуванні мови віддає наші почуття в хвилі її виголошування.
Яворів.	І. Велигорський.
