Слов’янські літературні мови.
Книжка вельми поучна для теперішнього стану розвитку слов'янських мов не тільки в літературі, але головно в житті суспільнім, політичнім, господарськім, воєннім, — взагалі державнім у широкому розумінні цього слова. Бож майже всі слов’янські народи вступили по світовій війні до інтенсивного державного життя, і це було головною підоймою скріпленого вживання народніх слов'янських мов у всіх згаданих ділянках народньо-державного життя. Через те навіть у мовах слов'ян з державним життям давнішим проявляється змагання творити нову лексику для нових понять технічних, — а поглибивши загальну освіту серед найширших народніх мас високою організацією шкільництва, — мусіло зактизуватися й питання реформи правопису, а з цим виросли майже всюди гострі бої за і проти правописних реформ. Крім того, набрали сили й різниці ідейні, що проявляються то в мовному новаторстві, чи навпаки, в консервативності чи в зберіганні традиції, а навіть у підкреслюванні своєрідности в лексиці та термінології, що йде в розріз із давнішньою слов'янською взаємністю, як це підкреслює на вступі проф. Вайнґарт. Але цей квас, на думку проф. Вайнґарта, зо всіма його додатніми та від’ємними сторонами, свідчить про надзвичайну живість працівного зусилля та про свіжу життєздатність і творчість слов’янських мов. Велика розміром — густим друком і величиною сторінок — книжка дає дуже наглядний образ змагань слов’янських народів до реформ на мовнім полі — і то так по стороні формальній, як і словарній. Образ розвитку української літературної мови подав проф. д-р Ф. Тихий, — заступник україністики в чехів — в статті: Spisovnу́ jazyk ukrajinskу́, стор. 273-284. Стаття в порівнянні з іншими дуже мала, щоб подати цілковитий образ розвитку української літературної мови, й цьому питанню автор поверховно посвятив не цілу сторінку. Більше розмірно місця присвячено розвиткові українського правопису, хоч і брак там пояснення, на чому полягають останні головні зміни українського правопису, ухвалені на конференції в Харкові в р. 1927 [Проф. Тихий приводить не знані для мене слова проф. Синявського про мою відсутність на правописній конференції в Харкові 1927 р. На цьому місці можу тільки заявити, що свій реферат на проект правопису послав я Науковому Товариству ім. Т. Шенченка ві Львові для передачі через його делегатів на цю конференцію. Цього часу не міг я й думати туди їхати, а то з причини сильної на мене нагінки в часописові „Podkarpatskе́ Hlasy“, що був органом панівних кругів Закарпаття, — нагінки, що закінчилася аж у р. 1929, коли стало питання переді мною, що мене випустять із служби. Таку заяву передав мені шеф презідії Міністерства Шкільництва в Празі радник Шіп. По відступленні з Міністерства Шкільництва міністра Годжі справа моя обернулася в мою користь, дякуючи доброму відношенню до мене міністра Штефаника.] Окремий розділ статті проф. Тихого займається питанням мовної культури, пропагованої на сторінках „Рідної Мови“ за старанням проф. Огієнка по цім боці кордонів та проф. Синявського й іншими по другім боці кордонів — у Радянській Україні. Статтю закінчує розділ: „Висліди та нинішній стан дослідів над літературною українською мовою“ (Vysledky a nynějši stav bа́dа́ni о spisovné ukrajinštině), де наведена література словникова по всіх ділянках життя, — та не забуває подати й темні сторони останніх новотворів у Радянській Україні. Мусимо дякувати як проф. Вайнґартові, так і проф. Тихому й за цю малу інформативну статтю про розвій нашої літературної мови в останньому часі, бо вийшла вона з спеціяльного інтересу й любови до нашої мови, як також дає вона доказ, що змагання до об'єктивного пізнання другого по величині слов'янського народу пробило тверду стіну нехоті до такого пізнання й інших слов’ян, а об'єктивний дух покійного проф. Полівки та недавно несподівано померлого проф. Вайнґарта живе й серед чеських учених.
Відень.	 Іван Панькевич.

