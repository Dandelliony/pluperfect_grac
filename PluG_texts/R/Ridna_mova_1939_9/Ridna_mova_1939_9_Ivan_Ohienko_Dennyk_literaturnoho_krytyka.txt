Денник літературного критика.
Нові видання.
Теодор Микитин: Нові люди. Повість. „Укр. Бібліотека“ ч. 76, Львів, 1939, ст. 128.
 Написати агітаційну повість, щоб наша безробітна молодь ішла на працю в село, а при тому позостатися все таки на літературному рівені, це завдання дуже тяжке навіть на сили виробленого письменника. А проте Т. Микитин, початенкуючий письменник, досить удало вийшов із цього нелегкого завдання. Нові часи породили величезну масу безробітного українського юнацтва, якому позосталася тепер тільки одна дорога до праці, — в рідному селі. Славко Горецький, доктор філософії, надаремно шукає собі посади, — без міцних плечей її тепер не дістати. Крім того, „вигляди на повне корито уподлють деяких людей, навіть, як цього ніхто від них не вимагає“ (ст. 117). І в кінці вертається на село, організує його господарчо й дає заробітки селу й собі. Боротьба тяжка, але ці молоді „нові люди“ мають завзятий характер і все переборюють. Більше б таких людей! Опис студентського життя у Львові — найкращі сторінки повісти Микитина. Оповідь по зa цим — трохи бліда, а до того, як видно, аж занадто поскорочувана. Микитинова оповідь робить приємне враження доброю літературною мовою. Видно, автор працює над вивченням мови, але глибоко її ще не опанував. Так, у його повісті не мало ще позосталося непотрібних місцевих слів (у дужках подаю вираз літературний) : порожною (порожньою)6, розложені згори (zgóry, наперед) 11, недовірчиво (недовірливо) 19, мож (можна) 24, заєдно (все) 28, пересічна (przeciętna, середня, звичайна) краса 31. 52, видусив (видушив) 32, пращався (прощався) 34. 110. 111, Гануся (Hanusia, наше Анна, Ганна, Ганнуся) 58, п’ястучки (кулачки) 58, домів (додому) 61, цей день обходили (святкували, справляли) 73, цвяками (цвяхами) 79, молодець (юнак) 80, пане інженер (пане інженере) 89, чи тямиш 93 (пам’ятаєш, тямити — це розуміти), скорше (скоріше) 94, тисяч ч. р. 127 (тисяча ж. р.), півтора (півтори) тисячі 99, вженився (оженився) 102, осінний (осінній) 106. 111, відограв (відіграв) 115, дасьте (дасте) 119, заяць (заєць) 120, вчасний (ранній) ранок 123, поляна була закидана пушками (коробками, скринечками) 124 і т. ін. Подибуємо й невживані архаїзми: жителів (мешканців) 5, пир (бенкет, гулянка, приняття) 9, сво-бідний (вільний) 15, воздух (повітря) 16, птиця (птах, пташка) 32, повною груддю (повними грудьми) 45, скрита (прихована) надія 48, вечором (ввечері) 55, зацарила (запанувала) 104. 124, по старим (по старих) 104, криша (дах) 108 і т. ін. Часом знаходимо непотрібні подвійні форми. Микитин добре пише: пісенька 6, шляхетний 36. 46, містечко 36. 37. 99. 116, живе 55, відізвався 99, зрівнялось 123. А коли так, нащо місцеві: в місточках 37, порівнання 55, жив 31, пісоньку 60, суконку 76, відозвався 93, порівнували 53? Але в книжці чимало й нових гарних форм: лікувальна система 6, спітнілій 7 (а не: спітнівший), переконливо доказував 10, змінливий 27, зболіле серце 27, головокружна кар’єра 40. 43, вдовільно всміхнувся 103, переконлива сила 112, ходив пожовклий 115 і т. ін.
В. Тулевітрів: Думи і пісні. Збірник дум і пісень, написаних в Канаді. 1938. Торонто. 98 ст. in 16.
 Багато наших „письменників“ і „поетів“ ніяк не можуть виробити собі доброї, відповідної форми. В цікавому й для літератури важливому питанні: ідея чи форма, такі письменники без надуми відповідають: ідея! А що воно не так, доводом цього, поміж сотнями інших подібних „творів“, є й збірка поезій В. Тулевітрова (укр. Туливітер). Так, автор „Дум і пісень“ — патріот, всі його поезії — на наші громадські теми. Але звичайна біда: жодної поетичної форми... Форма всіх віршів така примітивна, що збірничок випаде з рук кожному, хто хоч трохи розуміється на поезії... Душа поезії — поетична мова (порівняння, епітети, одухотворення й т. ін., див. мою статтю про поетичну мову в РМ 1935 р. ст. 255-262). Тільки той поет, хто пише справжньою поетичною мовою, а тому кожен, хто вважав себе за поета, мусить безпере́стань працювати над виробленням собі доброї правдивої поетичної мови. Коли »поет« не пише поетичною мовою, він не поет! Форма писань В. Туливітрова — примітивна, хоч поетична іскра часом пробивається в його віршах. Автор іноді підроблюється під вірші російських письменників: Кольцова, Надсона й ін., даючи не злі українські зразки. Не злі й наслідування українських пісень. Напр.: Летить ворон чорнокрилий, Понад Дніпром кряче, Іде козак старий, сивий, Душа його плаче... 6. Думи мої, думи, Думи ви крилаті, Поможіть із хати Москаля прогнати! 8. Думо моя, думо, Думо ти моя, Ой чого ж ти, думо, Невеселая? 16. Ой росте вона, росте, Сила гайдамацька... Не встояти перед нею Тобі, сило вража! 35. „Повалили гетьмана, Та й самі упали“. Бодай же ви, недолюдки, Добра не діждали! 46. Хто не звертав уваги на форму, тому патріотичні вірші В. Туливітрова безумовно будуть виховні. Кидається ввічі велике пересичення мови Туливітрова русизмами. Деякі його вірші можна читати просто... по-російському: Осінь хмарная настала, Птичка за́ море летить, Вся листва поопадала, І діброва не шумить. Сонце скрилось, дощик мірно Під вікном моїм стучить. Жаль чогось сповив безмірно І в груді чомусь болить... 9. Гей зима, зима, Леденистая, Зима місячна, Серебристая! 10. Цих русизмів у книжечці повно: тучі (треба: хмари) 5, судьба (доля) 12, много (багато) 13, свобода (воля) 13, наївний (простий) 15, внук (онук) 22, жизнь (життя) 23, припадкой (припадкою) 29, в груді (в грудях) 33, грудь (груди) 34, побіда (перемога) 40, торжествуй (тішся, святкуй) 40, стромиться (прагне) 41, Ти, брат (брате) 42, стужа (холод) 43, свободний (вільний) 43, світ (світло) 50, роздається (розлягається) 54, коротав (проводить, пробував) 57, розтерзаний (розшматований) 57, не стучи (не стукай) 57, відноситься (ставиться) до себе 63, другі (інші) 72, сварки одні (самі) 75, виджу (бачу) 77, на (в) Україні 90 і т. ін.	
Іван Огієнко.
