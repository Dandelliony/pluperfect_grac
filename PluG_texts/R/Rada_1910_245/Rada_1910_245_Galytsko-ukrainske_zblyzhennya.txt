	Серед галицьких москвофілів, а також серед прихильних до них російських націоналистів тириться тепер агітація за зближення галицьких „русскихъ" з росіянами.
	Засобами такого зближення рекомендуються: допомога галицьким москвофілам російськими книжками й грішми, виховування москвофільської молоді в російських школах, мандрівки галичан по Росії, а росіян по Галичині і т. д., і т. д.
	Такі заходи російських націоналистів заслуговують на те, щоб звернути на них пильну увагу й українцям. І справді — думки, положені в основу цієї „объединительной" політики здорові; вони мають шанси перейти в життя і принести свої наслідки. Коли ж для російських націоналистів зближення з Галичиною — це тільки один з пунктів націоналістичної обрусительної програми, то для нас, українців, це — вимоги самого нашого істнування, насущна потреба, що відчувається на кожному кроці нашого культурного життя й розвитку.
	Східня Галичина й російська Україна мають одноцільну людність, спільну мову, літературу, але довгі роки розрізненого державного життя зробили те, що людність на всій українській території здебільшого тільки в теорії визнає свою близкість; на практиці ж, в дійсному житті, російська Україна й Галичина одділені одна від одної мов би непересяжними мурами.
	Ми не кажемо, розуміється, про деяких окремих, дуже нечисленних, особ з Галичини й України, що бувають часто за кордоном і ознайомлені трохи з життям сусідів-земляків. Ми маємо на увазі загальну масу громадянства. Не кожний навіть читач українських газет уявляє собі ясно державну адміністрацію (урядування) й громадські й національні відносини в сусідній державі. З російської України до Галичини виїздить щороку на короткий час — всього де-кілька інтелігентів.
	Галицький же інтелігент на Україні — теж дуже рідкий гість.
	Для звичайного галицького інтелігента, як нам не раз доводилося чути, російське громадське й державне життя, це — область зовсім чужа, невідома. Звістки про Думські росправи, про видатніші події в державі, всякі злободенні відомости російсько-українських газет — все це для галицького українця вісти з-за семи рік і семи гір. В галичан є таке почуття, ніби з Галичини до Америки значно ближче, ніж до Росії, куди без пашпорту не переїдеш, та куди навіть і гроші треба якось инакше посилати, ніж в усі инші країни Європи і куди діставшись після дуже утяжливих формальностів, треба бути приготованим до всяких можливих і неприємних несподіванок з боку адміністрації.
	Громадське життя наших земляків в Галичині стоїть на далеко вищому ступіні, ніж у нас. Спеціально ж українське життя в Росії в порівнянні з галицьким це — мов би малюсінький струмочок супроти судоходної ріки. „Незалежні обставини", що на кожному кроці пильнують вікового сну російського обивателя, ще чутливіше й ревнивіше дбають про „спокій" українця.
	Всякі зарідки національно-культурної української роботи натикаються раз-у-раз на непереможні заборони і гинуть передчасно.
	В Галичині ж, користуючись хоч з дуже недосконалої, а все ж таки конституції, земляки наші за останні часи вспіли розвинути досить інтенсивно своє національно-культурне життя. Свобода слова, зборів, організацій за короткий час зробили те, що галицький селянин, яко громадянин, часто буває далеко свідоміший і діяльніший за нашого інтелігента.
	На селянські мідні гроші удержуються там цілі бурси українські та приватні гімназії. На українські інституції в Галичині збірають жертви скрізь, куди тільки чоловік повернеться. А галицькі товариства —„січі" „соколи", „бояни", молочарські спілки, крелітові товариства, торговельні товариські підприємства, заклади „Дністер", „Народня торговля“, „Народня гостиниця", десятки українських гімназій, реальна школа, український університет, Академія Наук (тов. ім. Т. Шевченка) і т. и. і т. и...
	Історія і розвиток всіх цих інституцій і підприємств для російського українця повні глибокого інтересу, і можуть дати йому цінну науку, стати школою громадського життя.
	Так, нашим людям є чому повчитися у наших закордонних земляків і близше ознайомлення з їх національно-культурним життям, безперечно, мало б великий благотворний вплив на розвиток українського руху і в російській Україні. Діячам українським по обох боках кордону треба дбати про взаємне ознайомлення земляків галицьких і українських.
	Закордонні подорожі в цій справі дійсно могли б стати у великій пригоді. Отже треба й нам звернути на них більше уваги.
	Влітку цілі груапи шкільної молоді й учителів наших звичайно мандрують в екскурсіях по Криму, Кавказові, а то й виїздять за кордон. Нехай же не минають вони Галичини. Там знайдуть вони поживи для свого розуму й серця більше, ніж в якому иншому місці.
	З другого боку частіший приїзд галицьких земляків на російську Україну допоміг би їм завязати близчі й тісніші зносини з нашими людьми; тридцять милійонів людности, наші історичні пам'ятники й видатніші місцевости не були б для них лиш порожніми звуками. Про єднання літературне, про близше ознайомлення з живою мовою нашого народу, ми й не згадуємо, бо воно вже само собою розуміється й почасти здійснюється...
М. П-кий.