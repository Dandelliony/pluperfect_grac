	Прокидаючись ще в постелі, кожного ранку Грицько завжди перш усього почував, що в його житті е щось світле та радісне. Коли він увіходив у клас і не бачив її між школярами, йому зразу починало здаватися, що немов хтось невідомий прикручує світло, і кругом ставало нудно, сіро, навіть темніше, ніж було перше. Тілько-ж Галя заявлялася на дверях—таємничий ліхтар піднімався знову і робилося в класі ясно і радісно. Признаватися Галі Грицько не поспішався і не намагався напевне довідатися навіть, хто їй більше до вподоби, чи він, чи може Андрій. Зустрічатися з нею з близьку став він рідше. Коли зіходилися вони і починали розмовляти, звичайно, більш за школярські справи, вона тоді здавалася Грицькові давньою Галею, бідовою школяркою—і більш нічим; коли ж він не бачив її, або дивився тілько здаля—образ її повивався якимись чарами, голос, лице, достать робилися незвичайно ніжними, недосяжними. Але завше від усих таїтися з своїми думками—було не легко; бажалося повідати їх якому небудь щирому товаришеві, поділитися з ним своєю радіст'ю. Але кому?
	Не Макарові, котрий не зрозуміє його і підійме на глум, і не Якову, суворому философові і стоїку, який зразу визнає це за зраду товариству і осудить його. Вибір його скоро спинився на Піхтіреві: він завше у всьому йме йому віри; хай не зрозуміє, хай здивується—але ж прийме близько до серця його справу.
	І він рішив усе росказати Піхтіреві.
	Одного дня, коли на дворі почала вже показуватися з під торішнього листу та сухого бадилля зелена травиця, Грицько з Піхтірем, ледве розвиднілось, були в класі. Опріч їх там ще нікого не було, поговоривши про всякі шкільні справи, хлопці на який час замовкли. Грицько присунувся ближче до Піхтіря, глянув йому у вічі і тихо сказав:
	- Слухай, Піхтір, я маю щось тобі сказати.
	Піхтір насторожився.
	- Тілько ж ти нікому не скажеш?— спитав Грицько, серйозно дивлячись на Піхтіря.
	- Нікому в світі! — гаряче одповів той, почуваючи, що має зараз почути щось дуже цікаве.
	- Забожись!
	Піхтір мовчки написав пальцем на скам'ї хрест і поцілував.
	- Ну так знай же: — пропащий я зовсім уже чоловік, не козак, не Бульба: я люблю Галю!
	Очи Піхтіреві широко рос крилися, і він з дива аж присів.
	- Та брешеш? — придушеним шепотінням всилу вимовив він. Грицько в свою чергу написав пальцем хрест і поцілував. Піхтір сів на екам'ї і задумався.
	- Ну що-ж — і вона тебе?— не дивлячись Грицькові у вічі трохи згодом смутно промовив Піхтір.
	- Не знаю... хто її знає... Ти ж знаєш, що біля неї Андрій.
	В корідорі застукали чобітьми, і в клас почали уже приходити школярі. Грицько з Піхтірем замовкли. Скоро клас, немов бжолами, гудів школярами. Між иншими прийшла і Галя. Піхтір ходив по класу важний і замислений; не звернув навіть уваги тоді, коли один з товаришів змазав його по лицю класною губкою. Підійшов до Галі, що сиділа за книжкою на скам'ї, боком став до неї і з підлоба дивився на неї довго і
серйозно.
	„І що він, що він знайшов у їй?— думав Піхтір: смуглява як циганка, очі як у відьми, учиться на тройках, навіть є двойки —що ж тут могло причарувати Грицька? що могло збити його з розуму, що він не побоявся острамитися перед самим собою, перед товариством і признатися, що баба взяла над ним верх! І перший раз повірив Піхтір у велику силу жіночих чар. Що до нього, до Піхтіря, то він зовсім не розуміє їх, і знає, що вони не подолають його, алеж коли забрали вони силу над Грицьком, над самим Бульбою, то значить є вони, прокляті; на світі.
	Довго дивився Піхтір на Галю з одного боку, потім переступив, став дивитися з другого. Став пильно придивлятися на всі риси лиця, щоб знайти в них те місце, де саме притаїлися чари: все у неї було просте, звичайне, як і в инших дівчат. Піхтір знизав тілько плечима.
	- Чого це ти, Василечку, так придивляєшся до мене?— Чи може закохався — спитала Галя. Піхтіря немов хто вколов голкою. Він одвернувся плюнув з обуренням.
	- Який ти сердитий Василю. А я ж все таки тебе люблю!
	- Раз!— промовив Піхтір і здержуючись бухнув Галю межи-плечи.
	- Отже хоч що, а люблю!
	- Два! —одщитав Піхтір дужче.
	- Хоч бий, хоч ні, —а люблю!
	- Три! — гепнув Піхтір мало не зо всеї сили.
	- Хай ти сказися, дурий Піхтіряко, тож болить!— лагідно промовила вона, трохи скривившись.
	- Знаєш за віщо це? — спитав Піхтір —не знаєш? — догадайся!—і Піхтір поважно повернувся і пішов на своє місце. Галя зацікавленими очима простежила за ним, подивилась трохи на нього і в її очах блиснула якась нова думка.
	Після урока, коли Піхтір, схопивши по арихметиці двойку, смутний і задумливий, сидів, розвалившись на скам'ї, до нього скоренько підійшла Галя і сіла близенько біля нього. Вона зазирала йому в вічі і питала:
	- Ти щось знаєш, Піхтірчику — скажи, що ти знаєш?
	Піхтір мовчки одвернувся від неї і вільним рухом одвів її голову від себе.
	- Не лізь!— сказав він.
	- Піхтірчику, голубчику, скажи —я завтра тобі шоколаду принесу, — улесливо приставала до нього Галя. Через невеликий час Піхтір забув уже свою двойку, добродушно на увесь рот посміхався і хитро прищуривши очі базікав, позираючи з низу на Галю:
	- А ти, мабуть, і справді відьма—в тебе і очі якісь циганські. Ой і хитра ж ти!..
	Потім їх голови стуляються і розмова робиться тиха, таемнична.
	Галя, боязко озираючись на всі боки, скоренько шептала щось Піхтіреві на ухо. Піхтір раптом схопився і строго насупив брови.
	- То ти мені кажи, їй Богу кажи — це ти правду кажеш?
	Галя ще нижче схилила голову і зашептала тихо, тихо.
	Через який час Галя, вирвавши кусок паперу з зшитку, писала щось на ньому, закриваючись платком, а Піхтір уважно дивився через плече. Потім Галя згорнула папірець і віддала Піхтіреві. Ударив дзвоник і хлопці розсілися по своїх місцях. Мугикаючи щось собі під ніс, Піхтір, з байдужим виглядом, пройшовся разів скілька мимо скам'ї, де сидів Грицько.
	Улучивши час, він, непомітно для товаришів сунув папірець Грицькові в руку і тихенько промовив:
	- Від Галі... вона тебе любить.
	У Грицька зачервонілися щоки, уші, заблищали очі.
	- Та брешеш, Піхтіряко! — радісним голосом прошепотів він, Хай мене уб'є золотий хрест!
	З тим же байдужим виглядом Шхтір пішов на своє місце.
	Немов який дорогоцінний камінь тримав в руці Грицько той папірець. Читати його зразу не зважувався, бо рядом сиділи товариші. В клас увійшов учитель і роспочав урок по історії; школярів він не питав, а став росказувати далі на урок; хлопці сховали книжки, зложили руки на скам'ях, і стихли. Деякі слухали вчителя, инші під монотонну мову вчителя думали свої думки. Грицько, озирнувшись кругом, тихенько розгорнув під скам'єю папірець, положив його собі на долоню і, схиливши голову, став читати. На папірці наскоро було написано: що скаже Піхтір, всьому тому правда, а Андрія я не люблю і не любила, тільки я боялася признаватися вам, бо ви гордий і ненавидите женщин. Прошу отвіт або через Піхтіря, або в дуплі сухої груші, що біля станції. Л в.... Галя".
	Серце Грицькове радісно стукало і щоки палахкотіли.
	Перечитував знов, і знов.
	Звернув увагу на літери, що стояли в кінці —л.... в....
	- Це мабуть означа: любяща вас, — догадався він і навіть засовався від радощів по скам'ї. Всю цидулку знав уже він на пам'ять, а все дивився на неї, і поганенькі кривульки-літери здавалися йому найкращими навіть над друковані прописи; повертав цидулку на всі боки, розглядав плями якісь на ній, цифри на другому боці, де колись певне робилася задача.
	- Чим ти тут бавишся?- почувся за плечима у нього спокійний голос учителя. Замарившись, Грицько не помітив, як затихло в класі, як давненько вже у нього за спиною стояв учитель і приглядався на папірець. Грицько зразу зскочив з місця, мов підкинутий якоюсь силою, і міцно зім'яв в руці цидулку; спершу він почервонів, потім зблід, потім знов почервонів.
	- А ну, дай мені, що там у тебе за цяцька!- промовив учитель, простягаючи руку. Грицько навіть не стямивсь, що робить, механично подав йому зім'ятий папірець. Увесь клас звернув на нього зацікавлені погляди. Піхтір, глянувши на Грицька і зразу догадавшись, в чім діло, тихенько завив, заплющив очі, закусив губу і так закам'янів, Галя затулилась хусткою, прищулилась біля стіни, немов пташина перед бурею.
	Учитель поволі росправив папірець, прочитав і прищурив око.
	- Угму,— протяг він—чи ти бач, які ніжності. Потім зробив суворе лице.
	- Ах ти-ж шмаровоз—шмаровоз! шмаркатий купідон, амур ти сопливий!—-Бач що йому в голові! — Потім витріщивши страшно на Грицька очі він трохи помовчав і різко кинув: 
	- До вечора в курятник!— Там скоро прохолонеш від любощів... Потім поволі став повертати голову в ту сторону, де сиділа Галя. Галя зразу встала ні жива, ні мертва.
	А ви, судариня,- на ви учитель звертався до школярів тілько в особливих випадках, — чого ви ходите до школи?—ну та за вас ми будемо мати розмову з вашою мамою, а тепер, поки що, сідайте мадмуазель, — добавив він.
	В класі стало тихо, мов після грози. Пройшовшись скілька разів мовчки по класу, учитель став росказувати перерваний урок.
	Грицько сидів в класі осоромленний, ображений, нічого не чув, не бачив, холодний піт виступив у нього на лобі.
	Над його головою перший раз прошуміла буря, зруйнувала в його душі захистний тихий куточок і кинула перше зерно суммніву і протесту проти людської неправди. Був у його серці таємний, виплеканий куточок, були напів дитячі таємниці — мрії, ніжні і чисті, як лілії,- гріли і світили вони Грицькове не завше солодке життя, і показати їх навіть батькові та матері він посоромився-б, і от дорослий чоловік силою увірвався в його ж душу, оплював, огидив його білі лілії і кинув на глум перед чужі очі.
	І зігнувшись блідий і пригнічений, сидів Грицько до кінця уроку, мов підбитий птах.
	Після уроку в класі було тілько і мови що про недавню подію. А на подвір'ї Андрій розшукав Якова, одійшов з ним одсторонь і казав:
	- Ну, що ти скажеш?— Яку штуку батько впалив! Ну, батько! От батько, так батько!— Більш Андрій нічого не міг і прибавити.
	- Здурів на старість старий біс, перемовчавши трохи промовив Яків, байдуже,- я давно помічав, що у нього отут щось не ладно... Яків покрутив пальцем біля лоба.
	- Да... додав він трохи згодом, пропав батько ні за собаку, а шкода... другого такого батька вже й не знайти — гарний був батько...
	- А все брат циганка наробила: вона й мене причарувала, їй Богу!.. — роблячи серйозне лице сказав Андрій.
	- Положим Андрій, ти брешеш, — задумливо казав Яків, ти все ото більш „дурака валяв*, ну а за батька, то я й сам уже не знаю. 
	(Далі буде). 
		С. Васйльченко.