Наскок на вищу школу.
  Після всих тих репресій, що зазнали від уряду вищі школи в Росії, їм довелося тепер утерпіти ще напади на себе ворогів світла науки і взагалі всякого добре впорядкованого і справедливого суспільного життя. Праві члени Думи на чолі з Пурішкевичем внесли в думу про вищі школи видимо з тим заміром, щоб «розчистити шлях,—як сказав депутат Гегечкорі—новому університетському уставу», що склало теперішнє міністерство освіти.
  Праві члени Думи намірилися обкидати багном своїх брудних вигадок теперішню вищу школу, щоб знищити і ті останки ореолу, яким завжди була оточена вища школа в Росії і таким способом добитися того, щоб цю школу було зреформовано по їхній уподобі.
  Вчинок правих має свою рацію, має логіку.
  Дума приняла запитання, одкинувши тільки домагання правих негайно поставити справу на чергу. На нашу думку, об цім треба тільки пожалкувати. Бо до такого ганебного запитання можна поставитися або тільки так, що з призирством його одкинути і вернути його тим, хто з ним виступив, або приняти і негайно розглянути, щоб як найкраще скористуватися з його. Під час розгляду цього запитання треба було б зараз же освітлити з усіх боків теперішнє незвичайно тяжке й сумне становище вищої школи і показати, хто й що довів її до такого становища. На кому лежить вина за те, що вищі огнища науки й культури в державі стало можливо обкидати таким багном і топтати в болоті так, як топчуть їх усякі Пурішкевичі.
  Але найпершу і найшвидчу одсіч ганьбителям вищої школи повинні дати професорі її, що вчать молодь і готують її бути громадянами. Але професорі мовчать…
  Чи й мовчатимуть?