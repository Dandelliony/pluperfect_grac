ДОПИСИ.
(Од власних кореспондентів).
КИЇВСЬКИЙ ПОВІТ. Насильники. Недавно в с. Литовську-Віту прибула до своїх родичів в гості селянка с. Лісників Гапка Олещенкова, 25 років (заміжня). Пізненько ввечері, коли ця молодиця йшла вулицею, її зненацька перестріли шість місцевих парубків. Не встигла й скрикнути Гапка, як вони вхопили її на оберемок, затулили рота, однесли по близу в глухий затінок і тутеньки по черзі всі знасилували її. Другого дня всіх насильників було викрито. Зрозумівши, що їм загрожує велика кара, парубки вдарились до Гапки та її чоловіка Юхима Олещенка, благаючи не губити їх, потушити справу. Довго мулявсь Юхим й кривилась Гапка, але коли кожний з парубків виложив за безчестя по 25 карб., Олещенки взяли ці гроші і забули свою образу. Тільки парубки не забули тих грошей, що заплатили Олещенкам: спобігши на самоті Юхима, вони дуже покалічили його.
М. КРАСНОПОЛЬ, житомірського повіту (на Волині). Українська книжка. Ще з 1906 року наші селяне були трохи знайомі з рідною книжкою. А тепер останнім роком то й не згадуй. Аж оце де-хто з молоді став братись за розум. Стали виписувати книги і газети й читати. Є у нас сільський хор, яким керує селянин самоучка. Тепер і свято Т. Шевченка лаштуються святкувати, 26-го февраля. Ех, колиб то! Давно вже наші люде бачили якіїсь вистави. Як вже не є, а все-ж і у нас з виставами потроху знайомі. Дякуючи учителеві А. О. Масюкевичу, у нас були вистави: то у залі народної школи, то у церковній сторожці. Тепер вчителя цього у нас немає, але є його учні і чимало є й ворогів, що все силкуються пошкодити освіті. Тепер у нас получається 25 примірників російських виданів і 6-ть українських, а три місяці назад всього получалось 10. Тепер з нового року, багато ще беруться виписувати “Село”, а потребительське т-во “Раду”. 
ХУТОРІ ЛАДИНШСЬКІ, гайсинського повіту (на Поділлі). На селі. На новий рік звичайно буває по ладижинських околицях багато бійок, буйства й навіть смертовбивства. Це від того, що поліція і отці духовні повиводили в нас ті забави, якими раніше селянська молодь разважалася. Стародавні звичаї виводять, а на місце їх не дають нічого нового. А після тільки ремствують на буйність і злочинства селян на святах. Таке злочинство 1 января сталося між иншим, в с. Ладижинських хуторах: вбитий парубок Давид — син Мойсеїхи Дзюбенчихи.
С. АНТОНІВКА, пирятинського повіту (на Полтавщині). Сплять. Це одно з більших і найтемніших сел нашого повіту. Селяне зовсім не дбають про освіту. Не дивлячись на те, що в селі крім церковної є ще “двохкомплектна” гарно обставлена земська школа, селяне мало посилають і то не з охотою своїх дітей до їх. Інтелігенції, як взагалі бува у великих селах, чимало і як скрізь по селах, то й тут вона міцно спить собі. Місцева інтелігенція не свідома своєї національности. Ніхто не передплачує українських газет.