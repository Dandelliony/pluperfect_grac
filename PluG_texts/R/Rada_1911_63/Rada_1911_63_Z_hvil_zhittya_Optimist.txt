З хвиль життя.
Ні, що не кажіть, а педагогія що раз „совершенствуется", що день вперед посовується... Хочете фактів? Ось вони. В селі Котелянці, новоград-волинського повіту, іже єсть на Волині благочестивій, йдуть „курси" ревнителів союзу руського народу. Аж два дні вже пріють керманичі „курсів", два дні щиро труть собі лоба, та потилицю чухають, намагаючись втлумачити „курсистам“ катехизис союзу руського народу та инші „науки" патріотичні; аж волосся на собі рвуть небораки „професори", намагаючись винайти средство, що ким би можна було винищити кляту крамолу... Та ба! що більше мислять, що далі сягають думками в нову, середню й давню всесвітню історію, гадаючи там надибати порятунок од крамоли, то більше лютуютьея, то більше запінюються, а капосна крамола, як стояла так і стоїть на своєму п'єдесталі, ще й глузує з бідолах... „Курсисти" сидять собі, похнюпившись, позіхають, потягаються та раз-у-раз хрестяться, промовляючи: „Господи, заступи й помилуй од клятої крамоли"... Батюшко! а коли ця капосна крамола на світ народилася? наші жінки плещуть ка-зна-що про неї, кажуть, ніби це якась жінка пехрещена, покритка в придачу, аж то, видно, не аби який люципер, коли ви так страшно про ту „крамолу" кажете, так кленете... озвався з просоння один „курсист" та й знову в обійми Морфея... Дурень!— авторитетно налаяв його „професор"; та „дурень" вже нічого не чув, а тільки хріп... Инші балакають по між себе, що хоч і нудно їм тута й дрімати та зате грошей обіцяють позичити почаївські манахи... Втомились вже й ми! — зауважили зрештою „професори" та й дужче почали думу думати, щоб винайти щось незвичайне... И таки винайшли; ось воно: ...„Просимо голову почаївського союзу руського народу його преосвященство Никона, архирея кремянецького, примусити підвладних вчителів та батюшок обов'язково читати що-свята в школі істино-руські видання. Крім того, на весні цього року просимо—благаємо скликати всіх учителів на „курси" до Почаїва, щоб вони неодмінно пройшли союзну „науку", щоб навчали її наших дітей по школах". От і капут тоді крамолі! - додали од себе. Гадаю, що й сам відомий Луцкевич аж облизався б, коли б раніш був додумався до такого: капосні „союзники" вкрали одного листочка з лаврів його пишних. А що вже вчителі зрадіють, так і вимовити не можна! А діти! Ох, боженьку мій! оті „хохлацкіе“ діти—школярики завжди вакують без роботи, бо що, хіба, для них „родной русскій языкь"! Балакати їм по руському все одно що насіння лузати, ще лекше, либонь, ніж кацапенятам! Не треба їм ні пояснювати, ані тлумачити зрозумілої для них „рідної" мови,— словом, школярам нашим життя, „як мед з калачем". Честь і хвала новій „науці", дітвора радісно тебе вітатиме, бо ж розуміє, що вакувати в школі не годиться! А як доведеться зайву „лапу" (лінейку) з'їсти — плювати! хіба ж одну її споживаєш з-за „рідної" мови ти, великомучениче вкраїнський школяре! Хай живе педагогія. 
Оптіміст.