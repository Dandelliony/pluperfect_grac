Театр і музика
Театр "Соловцовь".
"Gaudeamus". Грають цю пьєсу Л. Андреєва артисти гарно, а сама вона якась дрібна, вся зшита з дрібних сценок, не однаково талановитих. Сценки, де проривається краса молодости, що так причарувала сивоголового "стараго студента" написані рукою художника. Сценки, де йдуть довгі балачки, холодні і зайві. А над всіми цими сценками панує "Онуша", відомий з "Дней н. ж." вічний студент. Його жарти, дотепи звязують усю пьєсу і закривають усю її куценьку ідейку про жагу життя в серці людини. Жартів надто вже багато і вони надокучають, вриваються прикро в лірику пьєси. Вся пьєса виходить через жарти й співи підсоложена, зовнішня, декорірована. "Ідею" автора — драму самотного, старого студента яскраво виявляє арт. Павленков. Це виходить яскравіше, ніж написано автором. Молодість, що чарує його, роскішно передає п. Юренєва (Ліля). Комізм чудово показують п.п. Волховський ( "Он.") та Кузнецов (Блохин). Litera.
Купецький сад. Не вважаючи на одкриття зімового сезону в драматичних театрах і на досить холодні вечори, публіка все ж у дуже великій кількости приходила на останні сімфоничні концерти під орудою Г. Шнеефогта. Зважаючи на це, дірекція Купецького саду постановила продовжити концерти до 4 сентября. Помимо всього, це дасть зайвий заробіток артистам оркестру, бо сезон у городськім театрі роспочнеться ще не швидко. В останніх концертах, між иншим, буде виконано 3 сімфонії Чайковського — № 6, 5 і 4-і першу сімфонію Каліннікова (4 сентября). 
Труппа А. Володського цими днями закінчила свої вистави в г. Борзні (Чернігівщина) і переїхала в м-к Ічню. В Борзні вистави скінчилися "Холодом Життя".