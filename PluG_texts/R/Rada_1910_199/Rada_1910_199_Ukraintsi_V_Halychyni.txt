Українці в Галичині.
Знищення конституції у східній Галичині. Майже кожний день приносить новий доказ, що для українців істнує конституція тільки тоді, коли вони її не використовують. Коли ж комусь скортить скористати з якогось громадського права, зараз знайдуться причини, за для яких нам теє право заборонять. Захотіла скалатська "Руська Рада" упорядити віче в Скалаті, та довідалася, що такі речі, як віче, українцям тепер заборонено, бо староство в Скалаті вислало до вічевого комітету ось якого листа; "До Всечестного о. Володимира Винярского і Всечестного о. Теодора Курдуби в Глібові на руки Веечест. о. Винярекого в Іванівці. Оповіщенного тут на день 13 с. м. публичного зібрання (віче) в Скалаті в салі "Народнього дому" не приймаю до відомости і заказую на підставі § 6 закона з дня 15/11 1867 Д. 3. Н. 135 відбуття того віча з огляду на спокій громадський і безпеченьство; про це повідомляю Всечестних о.о. з увагою, що на це вільно внести скаргу до ц. к. намісництва, яку подати належить в ц. к. старостві в часі 8 днів, рахуючи від дня наступного по день доручення. Ц. к. староста: Вохеньський, в. р." ("Діло").