До Київських городських виборів.
Зосталось не більше місяця до початку городських виборів у Київі. Усі громадські групи відповідно готуються до цього моменту. Найбільшу діяльність проявляють праві виборці-націоналісти. Ще цими днями відбулось засідання їх центрального комітету, причім головою комітету вибрано професора Чернова, товаришами голови — д.д. Чоколова, Баскакова й професора Армашевського, а секретарем —кієвлянинського Савенка. Всі ці особи — патентовані праві, відомі своїм реакційним напрямком. З меншою енергією готуються до виборів поступові виборці. В місцевих газетах досі ще нічого не з'являлося про які-небудь практичні заходи цеї групи в належнім напрямі. Завдання кожної організованої громадської групи під час усяких виборів полягає не в тім, щоб свій партійний чи груповий виборець знав, за кого подати свій голос. Ні, тут завдання полягає в тім, щоб залучити безпартійних, так званих „диких“ виборців до своєї групи, а для цього необхідні прилюдні виступи. Необхідно влаштувати предвиборчі зібрання, на яких поступовці могли б розгорнути перед масою неорганізованих виборців як картину панування правих чи стародумців, так і свою власну програму. На жаль, ні про що подібне у нас поки-що не чутно. Неорганізовані виборці ходять, як неприкаяні, й скінчиться тим, що більш діяльні праві групи, хоча б ті самі націоналісти, залучать їх до себе. Сказати б, поліцейські обставини перешкожають поступовим організаціям ширше розвинути свою діяльність. Так ні ж, потрібних заходів у цім напрямі наскільки нам відомо, не робилося, отже навіть невідомо, як поставиться місцева адміністрація до передвиборчої діяльности поступовців. Велика обережність поступових виборців стає в даному разі просто таки незрозумілою. Коли ж тактика обережности триватиме ще трохи довше, тоді її вже доведеться називати иншим ім'ям. Але що найдивніше — це малий інтерес, який проявляють до близьких виборів виборці-україні. Як відомо, у Київі по всіх виборчих участках є чимало домовласників-українців, явних чи тайних. Коли б ці українці добре зорганізувались, то на майбутніх виборах вони представляли б серйозну силу, з якою мусіли б рахуватись усі громадські групи. Не кажемо вже, що українцям-домовласникам треба було б зорганізуватись для яких-небудь публичних виступів, щоб впливати на непартійних „диких" виборців та привабити їх до себе. Знаємо бо, що наші заможніші земляки дуже „смиренно-мудрі" й до всякої „агітації“ ставляться неприхильно. Але зорганізуватись самим поміж собою, щоб їх голоси не розсипались і не потонули в масі — це їх святий обовязок, нехтувати яким вони не мають права ні перед собою, ні перед своїм народом. Київ зпоконвіку служив осередком українства. Тепер, з розвитком українського громадського життя, ця роль Київа зросла ще більше. Тому, розуміється, нам далеко не однаково, чи буде нова київська дума поступова, чи чорносотенна, українофобська, чи прихильна до українства. Не треба, між иншим, забувати, що в Київі має стояти памятник Т. Шевченкові й що порядкування цею справою доручено київській думі. Таким чином, од характеру майбутньої думи в великій мірі залежить успіх цілої справи з памятником. Буде городським головою д. Савенко чи инший хто з його однодумців — тоді справа з памятником опиниться у великій небезпеці. Навпаки, буде головою людина, прихильна до українства — тоді справа з памятником посунеться наперед далеко швидче, ніж тепер. Питання про памятник — тільки приклад, правда, дуже яскравий приклад. Але є ще багато українських справ, 
те чи инше розвязання яких залежатиме від того чи иншого складу майбутньої київської думи. Школа імени Сергія Грушевського, порядкування Народнім Домом, лекції й читання українською мовою в городських помешканнях — це все такі справи, напрям і характер яких стоїть у дуже тіснім звязку з складом майбутньої думи. Тим то наші домовласники-виборці не мають морального права сидіти нишком і чекати, поки їх покличуть до виборчих урн, щоб вони опустили туди свої бюлетені з призвіщем випадкового кандидата. Завдання українських виборців отже зводиться тепер до того, щоб згуртуватись самим і вплинути на не українських поступових виборців, щоб і вони якомога швидче й тісніше гуртувались. Перше нам необхідно для того, щоб представляти собою не ряд розрізнених одиниць, а компактну силу, з якою мусіли б рахуватись. Останнє ж необхідно нам для того, щоб не бути одинокими в боротьбі. Від того, наскільки наші виборці виконають ці завдання, залежатиме успіх нашої справи на майбутніх київських городських виборах.
