Украінська „Народня гостинниця“ у Львові. 
Ідея економичного гуртування породила серед галицьких українців цілий ряд кооперативних інституцій, між якими поважне місце належить „Народній гостинниці“ у Львові.
 Потребу такої інституції галицьке українське громадянство почувало вже давно, але заснуванням і зміцненням своїм „Гостинниця народня“ завдячує тільки малесенькому гурткові енергичних людей. 
 Мабуть ні одно українське кооперативне товариство не мало таких тяжких народин і потім розвитку, як ця інституція. Все свідоме українське громадянство признає потребу визволення народу з під чужої, економичної переваги, яка утруднює нам культурний розвій та начеркує вузькі границі нашим політичним правам; признає потребу витворення українського т. зв. середнього стану, що у всіх народів є головним чинником рухливішого народнього життя, але як далеко нам до консеквентного стверджування ділами тої свідомости! Досить сказати, що „ Народня гостинниця“ заснована 1899 року, перших п'ять літ не могла ніяк стати твердо на ноги. Байдужність українського громадянства до цеї інституції була така велика і така безпримірна, що по пятьох літах істнування, її ініціятори, зневірені у власні сили, носилися з гадкою, чи не занехаяти їм розпочатого діла та заждати до часу, аж поки складуться кориснійші обставини. Однак віра в організацію суспільних сил побідила і енергія скількох, відданих справі одиниць, довела вкінці до того, що „Народня Гостинниця" в 1906 р. збудувала власний дім і розпочала поволі та консеквентно виконувати свої завдання. На підставі свого статуту товариство, гуртоване біля „Народньої Гостинниці“, має на цілі скрізь, де до того покажеться потреба, особливо по містах, і купелевих та відпустових місцях: уладжувати, набувати або наймати та під власною управою вести готелі, заїзди, пансіони, гостинниці, ресторани, кавярні, шинки і таке инше. Члени товариства, крім уділів, можуть складати товариству й взагалі капітали, за котрі дістають відповідний процент, а товариство пускає ці гроші в оборот. Першим ділом товариства було найняти дім в Микуличині, гарній місцевості на Гуцульщині, куди з'їздиться багато дачників на літній відпочинок. Отож в 1901 р. товариство відкрило тут готель і ресторан. Далі старалося воно відкрити власний готель у Львові, але докупитися якого істнуючого готелю не було ніякої можливости через незвичайну дорожнечу. Тоді товариство рішилося поставити власну каменицю. Було це в 1905 році. Приступило до діла товариство з смішно малими грішми — бо мало свого капіталу тільки 8 тисяч рублів. Але енергія людей, що стояли на чолі товариства, була незвичайна. Вони зуміли й окремих людей і істнуючі вже економичні товариства зацікавити справою, поплили членські вкладки й позички, і в-осени 1906 року будинок уже був посвячений. Це велика камениця на 4 поверхи, де містяться кімнати (29) для приїзжих (з дешевими місцями для селян), кавярня й реставрація, 8 крамниць в партері. Будова дому разом з ціною площі під ним коштувала більше як 320 тисяч корон, а внутрішнє урядження готеля 60 тисяч. Ресторан і кавярню товариство віддає осібному підприємцеві за 16 тисяч корон річно з умовою, щоб він держав чотирьох хлопців—русинів в науці, аби поволі виробилися серед наших людей фахові знавці кавярняної справи. Разом з тим „Народня Гостинниця“ задовольняє бажання широких кругів української суспільности — мати притулок, де-б українська публіка, приїзжаючи до Львова за своїми справами, могла спинитися й упідкрепитися у своїй ресторації. Всі ті задачі „Народня Гостинниця" виконує совісно вже чотирі роки. Інституція, покликана до життя серед незвичайно трудних матеріальних обставин, розвивається з року на рік. В минулому році до готелю заїхало 5.154 гостей, що заплатили за свій побут коло 30 тисяч корон. Показується вже недостача помешкань і товариство задумує розширити готель, прикупивши сусідній дім. Ресторація і кавярня незабаром зробилися дуже популярними і часто відвідуваними численними гістьми. В „Гостинниці" неможна попросту знайти вільного місця. За наймані поміщення під магазини (крамниці) товариство мало коло 10 тисяч корон. Число членів і їх вкладок постійно зростає. При заснуванню товариства на перших загальних зборах в 1899 р. було всього 78 членів, в кінці 1909 року було їх уже коло 450. Згодом воно ще зросло. Зростають так само і членські вкладки (в 1909 році було їх 24 тис. корон), резервовий фонд і вкладки на процент, котрі також дійшли в кінці 1909 р. до 24 тис. корон. Таким чином підприємство приносить добрий дохід і товариство без клопоту може сплачувати пороблені для будови дому позички. Більше того — воно має намір заложити подібні готелі в инших місцевостях Галичини. Доброю стороною галицько-українських економичних інституцій являється те, що вони завсігди частину доходу віддають на всякі народні цілі, переважно культурні. Це тим важніше, що з загально-краєвих фондів, котрі в руках поляків, на наші справи перепадає мізерна частка. В цім році товариство „Народна Гостинниця“ на своїх загальних зборах в січні уділило на ріжні українські цілі 240 корон. Певно, коли товариство сплатить свої довги, ці підпомоги стануть ще більшими. От за це й треба хвалити наших галицьких братів і цьому треба у них учитися й нам.
