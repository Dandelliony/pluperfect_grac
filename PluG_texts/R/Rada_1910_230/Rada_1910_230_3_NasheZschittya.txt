Наше життя. (Лист з Харькова).
Народні читання почалися в Москалівській авдіторії оповіданням Бориса Грінченка „Без хліба". Людей, через те, що сезон читаннів тільки но починається, було небагато, але прослухали оповідання дуже уважно, усе добре розуміючи й відчуваючи серцем злиденне поневіряння голодного селянства. Після того було їм росказано, хто саме написав це оповідання і що він ще зробив і як помер. Таке саме читання в авдіторії Квітчиного театру на Основі не одбулося тому, що повітовий справник затримав дозвіл. Тут кумедна історія. Цей добродій любить чіплятися до всяких просвітних справ, стромляючи палки в колеса. Ото торік, пропустивши 3 читання, не став підписувати оповістки, поки не подадуть йому підписаного п. губернатором реестра читаннів, то тоді він, маючи реєстр, сміливо підписуватиме оповістку, бо за зміст читаннів він уже тоді не відповідатиме. Вволили його волю, з морокою чималою добули такий реєстр, п. губернатором підписаний, позаводивши туди усі читання, які має з малюнками до ліхтаря комісія, що упоряджає читання тутешнього товариства грамотности. Усе здається гаразд... Але тепер от сунулися до справника, а в його того реєстру нема, загубився десь; і от, поки не знайдеться, оповістки він підписати не може. По других авдіторіях читання про Б. Грінченка відбудеться пізніше, коли вже люде налагодяться ходити на читання, а не на гуляння. У неділю, 3-го, читано „Вуси“ Стороженка з малюнками, що виготовила сама комісія. До роспорядчого комітету харьківської комісії, що впоряжає народні читання, подано таку заяву: „26 лютого 1911 року минає 50 літ від того дня, коли помер великий геній українського слова, палкий оборонець „малих отих рабів німих", що „на сторожі коло їх“ поставив своє вогненне слово, коли помер Тарас Григорович Шевченко. Цей день не може минути нічим не відзначеним великому числу слухачів по авдіторіях того закладу, який має завданням нести просвіту саме народнім масам. А ще більше те завдання налягає на харьківську комісію, бо терен її праці, то Слобідська Україна та її великий осередок — Харьків. Зважаючи на це, ми, що підписалися, уклінно прохаємо роспорядчий комітет по всіх авдіторіях м. Харькова прочитати українською мовою твори Т. Г. Шевченка та короткі відомости про його життя, працю і значіння. На тих читаннях слід роздати слухачам і книжечки такі: Кониський оповідання про Тараса Шевченка, 2 коп. Шевченко, Катерина 5 коп. Наймичка 3 коп. А що комісія не має досить багатого числа творів Т. Г. Шевченка з малюнками, щоб разом читати по всіх авдіторіях, то просимо упоряжати ці читання на протязі місяця лютого в дні 6, 13, 20 та 27, а виконання цієї програми доручити членові роспорядчого комітету Д. О. Ткаченкові. Не обмежуючись цим, слід тепер же замовити ще по примірникові малюнків до цих самих читаннів, щоб можна було вислати їх і на Харьківщину в села, чи повітові міста, де схочуть люде упорядити такі саме читання, щоб ознаймувати цей надзвичайний для українців час“. Подібні заяви про упорядження Шевченкових вистав посилаються ще до комітетів народнього дому, робочого дому, клуба прикащиків та Основ'янського театру.
10 октября відбулись в актовій університетській світлиці урочисті вбори історично-філологичного товариства для ушанування проф. Багалія з приводу 30-ліття його наукової праці. Голова товариства проф. Сумцов вітав ювилята українською мовою. Студентська громада теж склала привітання в українській мові. Але студентство взагалі від ушанування проф. Багалія ухилилося. Громадянство українське готує привітання проф. Сумцову, що його праці минуло 35 літ 2 цього місяця, але від святкування прилюдного він ухилився.
Наше товариство грамотности вже склало новий статут, котрий розглядають тепер філії та виділи, а після загальних зборів буде подано в губернське присутствіє. Усе мусить бути виконано до 15 цього місяця — останній речинець, призначений губернатором. Може і вдасться врятувати товариство од загибелі, хоч головної вимоги адміністрації — право затвержувати вибори членів ради та голов філій і виділів — у статут не заведено. 
