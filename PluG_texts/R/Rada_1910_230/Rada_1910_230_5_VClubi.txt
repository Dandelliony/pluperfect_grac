В петербурзькому украінському клубі.
Петербурзький український клуб „Громада“ ще з половини минулого місяця розпочав свою діяльність. Настрій нової ради, як і громадян, досить живий, бадьорий. Найкращим доказом цього є ті реферати, які з великим зацікавленням вислухали громадяне. Протягом останнього півмісяця відчитано аж три реферати. Першим читав М. С—ий на тему: „Національна справа в Росії“. Зазначивши ріжноманітність національної структури Росії, референт національну справу в Росії розбиває на три питання: 1) так званий „русскій вопросъ“, 2) славянське, або польське питання, 3) питання про инші національности, які увіходять у російську державу. „Русскій вопросъ“ —це є питання про згоду та порозуміння між трьома головними руськими племенами: великоруським, українським та білоруським. Питання це цілком культурне та національне , мета якого — добробут та спільна праця на користь і процвітання нашої спільної Отчини — Росії. Від згоди та єднання цієї „тройці “ залежить будуччина Росії. Але товариська праця можлива тільки тоді, коли великороси, яко пануюча нація, признають за українцями та білорусами право на культурне самовизначення. Отже українці повинні „вишукувати“ серед великоруської інтелігенції прихильні, созгучні елементи, знайомить їх з українським питанням, доводить їм законність українських домагань і т. и. Славянське, або польське питання це питання не національне, а політичне. Національних утисків з боку уряду російського поляки не зазнають (?). Що до инших народів, які живуть в Росії, то референт зазначив живий рух серед них до національної самосвідомости. Між иншим, у кавказьких (армян та грузин) народів помічається сильний нахил до панісламізму, хоч досі всі ці племена дуже прихилялися до російської культури, яка зробила була там значний поступ. Єврейського питання, яко національного, нема; воно з'явиться тільки тоді, як євреї стануть рівноправні. Другого реферата прочитав студ.- політ. Є. Н—ич „про подію 1-го липня у львівському університеті“. Росповівши історію львівського університету, починаючи з його засновання, референт дає яскраву картину боротьби українців з безпідставними змаганнями поляків надати львівському університетові цілком польський характер, з'ясовує процес наростання того напруження, результатом якого сталася сумна подія 1 липня. Зазначив також референт, як поставилися до цієї події преса російська, польська та українська. Шкода велика, що не дав картини реагування на цю подію західно-європейської преси та москвофільської — це був пробіл у дуже інтересному рефераті д. Н.
Студ. С—о дав відчит на тему: „Педагогичні засоби української народньої школи“. Д-й С. дав огляд та критику підручників на українській мові за-для української школи, середніх шкіл, дав відповідь на питання про відповідність галицьких підручників для Російської України. Українське шкільне питання — це та точка, де зіходяться і єднаються усі партії, усі верстви українського громадянства, це аксіома, проти якої не можна суперечити, це найблизша мета наших змагань. Становище засобів української школи (засобів наукових) дуже гарне: народня школа цілком забезпечена. Середня школа, гірко признатися — пустка, яку українські педагоги повинні заповнити. Реферата д-ія С., здавалося б, дуже сухого, вислухано з великим зацікавленням. Це в значній мірі завдячує тій грунтовности та серйозности, з якими д. С. поставився до свого завдання. При клубові функціонує (книгарня, бібліотека) читальня, у якій є майже всі періодичні видання та газети, як російської так і закордонної України.
