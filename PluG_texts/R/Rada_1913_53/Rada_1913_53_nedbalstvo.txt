Недбальство
Багато докорів та наріканнів падає на четверту Думу, як і на Її попередницю, за нехтування пекучих справ у громадському житті. На жаль, докори ці здебільшого справедливі, але ще більший жаль, що доводиться їх посилати не тільки на адресу правої частини Думи, а й тих депутатів, що повинні б уважніше ставитися до своїх обовязків. Недбальство - очевидно, пошестна хвороба і потроху підбиває під себе цілу Думу, не спиняючись на октябристах, як пограничній межі. А що з того виходить, тому ілюстрацією може бути свіжа подія. Дума, слідом за обьєднаним дворянством та міністерством внутрішніх справ, зацікавилася пресою. Обрано комісію, щоб вона розглянула відповідні законопроекти. Комісія зібралася й почала з обрання президії: на голову обрано Шульгина, на товариша голови -Шубинського, на секретаря-націоналіста Радкевича, що пройшли 11 голосами проти 9. Але газети разом зазначають, що на засіданні не було членів комісії: Єфремова (поступовець), Маклакова (к.-д.) та Скобелева (с-д.). Очевидно, що коли-б вони прийшли, то меншість обернулася-б у більшість
(9 та 3 голоси) і долю преси не доручено б було Шульгинові з товариством Це тим більшої ваги справа, що ми вже знаємо, якої думки про пресу міністр внутрішніх справ, а його політику звичайну повинні піддержати націоналісти чи "за страх", чи й "за совість". І от через недбальство скількох поступових членів комісії усю справу спроваджено на дуже небезпечну дорогу. Шульгин звичайно вже подбає, щоб догодити. І можливо, що маленьке не дбальство матиме великі наслідки: можливо, що комісія в основу законопроекту покладе ті основи, про які так виразно говорив міністр внутрішніх справ у своєму інтервью. А що це значить для преси - зайва річ говорити... Так власними руками, отим своїм недбальством, росхитує під собою грунт опозиція. І коли ніяких претензій до правих членів Думи громадянство не може мати, бо не його голосами вони здобули свої мандати, то зовсім инакше ставиться воно до опозиції. Тут недбальство напевне не знайде оправдання, а надто ще в таких справах, як законопроект про пресу.
