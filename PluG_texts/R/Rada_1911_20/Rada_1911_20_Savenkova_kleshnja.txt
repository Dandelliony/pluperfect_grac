Савенкова клешня.
„Куди кінь з копитом—туди й рак клешнею" ... Нововременський Меньшиков писав статтю про австрійську небезпеку, попутно зачепивши й українство — київський Савенко й собі поквапився зашити тих непевних лаврів і вчора ж написав донос на українство. Як публіцист дрібного калібру, Савенко не зважується на консеквенції загальнодержавні, дипломатичні й наукові. Правда, він рабськи повторює де-які пункти меньшиковської статті, —між иншим, не посилаючись на орігінал —але то все більше зроблено „для годиться". Головна мета його довести до відомости тих, кому „сіє видать надлежить" , що "гідра українського сепаратизму" зростає й незабаром мав почерпнути нові життєві сили в недалекім Шевченковім святі. Савенка це надзвичайно турбує, до того турбує, що він забуває всяку пристойність. Переказавши з відповідними примітками програму майбутнього свята, Савенко починає викладати свої коментарії, причім строго додержує меньшиковської поради: зважати не на те, що люде кажуть, а на те, про що вони мовчать. І от виходить, що майбутнє свято не буде святом Шевченковим, а „святом лютої ненависти до Росії". Українці, бачите, зберуться „для справи мазепинського зруйнування єдности Росії й руського народу". Саме для цього написав Лисенко свою нову кантату, знов-таки для цього приїде хор львівського „Баяна", для того ж запрошено й "багатьох артистів ніби-то „українських", причім виявляється, що польське й єврейське походження не перешкоджає цим артистам бути „українськими". Савенко радить „рішучо закривати всі українські інституції й організації", заборонити депутатам Галицької України в'їзд у Росію, Особливо лякав Савенка приїзд депутатів з Галичини. Романчук, Олесницький і Цєгельський „приїдуть для того, щоб безпосереднім впливом на місцевих україноманів розпалити й збільшити і їх почуття ненависти до Росії". Трівога ця цілком безпідставна, бо на Шевченковім святі, як відомо, ніхто промов виголошувати не буде: читатимуться тільки короткі привітання, пропущені кріз пильний фільтр адміністративної цензури. Отже не може бути й розмови про якесь підбурювання. Та Савенкові нема діла до того, що є! Він чув й бачить те, чого не має й не буде, а факти... чи варто зважати на таку дрібницю! Взагалі, у своїм неуцтві й нехтуванні фактів Савенко далеко перевершує свого достойного учителя Меньшикова. Так, він уперто посилається на антиросійські заяви якогось „члена мазепиеської фракції австрійського І парламенту Ваоиленка , у той час, як такого українського депутата навіть немає в австрійському парламенті. Є депутат Василько, але хто вгадає, чи саме його мав на увазі Савенко? Далі, Савенко категорично заявляє, що „ще недавно представники галицького мазепинства не посміли б того зробити", себ-то приїхати на якесь українське свято на російську Україну Проте відомо кожному, що навіть до „конституції", за часів Сіпягіна й Плеве, коли святкувались ювилеї Котляревського, Лисенка, Нечуя-Левицького, представники Галицької України цілком вільно приїздили до нас, виступали з привітаннями і шкоди від того державі не було ніякої. Але Савенкові конче треба залякати адміністрацію, й він пише все, що йому заманеться. Очевидно, папір, на якому друкується „Кієвлянинь", дуже терплячий: він усе витерпить. Стаття Савенка викликає глибоку огиду своїм одверто-розгнузданим тоном і яскраво-доносительним змістом.