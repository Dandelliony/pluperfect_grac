Три пропозиціі.
І. Трактор для села!
Янушпільська цукроварня одержала трактора приблизно ще 1922 року. Селяни тоді прийняли його недовірчиво. Були спроби. Досить вдалі. Але після цього трактор попрацював на селі кілька днів і опинився в подвір’ї цукроварні. Його почали використовувати, як локомобиль. Це продовжується весь час.
Але ж ми багато тепер розмовляємо про просунення трактора на село. Не настільки вже багато їх є в нас, щоб тримати їх за-для инших цілей. Треба й нашій адміністрації це зрозуміти. Зміцнимо село ще одним трактором. З’ясуємо на ділі селянам користь машини.
II. А жінці як допомогти?
Приходить од-то раз Марина. Слово-по слову, а вона й каже: 
— Гаразд! Усе гаразд! А ось як жінці бути? Ніякий чорт, лихо його матері, не дбає, щоб бідним жінкам допомогти. Цілими роками сидиш, прядеш-прядеш, аж тобі очі з лоба вилазять, аж спина кілком стане. Та що-ж наробиш? Коли сім’я велика,— кепсько жінці... 
І правду сказала Марина. Таке помічається в нас у с. Хлужіянок, Словечанського р., таке мабуть і повсюди. 
Але чи не час уже про це подумати? Коли-б та можна було-б увійти до згоди з селянством, зібрати сировину (прядиво, коноплі, льон, вовну), та повертати відповідну кількість краму, хоч би і з платою за вироб. Це було-б найкращим зв’язком (звичайно, в цій галузі) селянства з робітниками. 
Може в чому моя пропозиція й помилкова?
III. Увагу нищенню селянських лісів. 
З передачею лісків селянству зроблено велику помилку. Замісць того, щоби передавати ліси земельній громаді, вони передавались дільницями окремим власникам. Де-в яких місцях це ще не скінчено, а вже нема й чого передавати. Ліс рубається страшенно. 
Дрова по Баранівському району тепер дешевше від праці худоби. 6 карб. платять фабрики та млини за стіс готових привезених дров. 
Необхідно було-б на це звернути увагу й розглянути заплутані закони про ліс. Існувати повинні земельні громади та сільземкомісії. Їх нема (на папері може й є), нема й праці. 
— Завдяки-ж цьому нищення селянських лісків страшенне. 
Лісова варта не знає тепер, де дозволяється рубати ліс (на полі, сіножаті, густому масиві) та чи, взагалі її діло—втручатись до цієї справи? Увагу на все це необхідно звернути негайно.
