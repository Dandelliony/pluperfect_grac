Чому королі оплакують померших ватажків соціял-демократії.
За останні кілька днів, як-то кажуть, лягли в могилу двоє найвизначніших ватажків міжнародньої соціял-демократії: Фріц Еберт та бувший шведський голова кабінету міністрів прем'єр-міністр Яльмар Брантинг.
На похороні останнього (безумовно, церковному) були присутніми король, принці, міністри, чужоземні дипломатичні представники й багато ще всяких «високих» та «височайших» осіб. 
На похороні Еберта королів не буде лише тому, що в Німеччині вони всі «вийшли». 
Але всякого иншого роду «високих» осіб буде, певне, значно більше, хоч праві й «бойкотують» цей похорон. 
Чому ж королі та принці оплакують смерть «робітничих» ватажків? 
Чому буржуазія, в особі своїх міністрів та дипломатів, утирає сльози їхніх удов та сиріт, висловлює їм своє співчуття? 
На ці запитання нехай відповість сама буржуазія: вона точно знає, за що вона «шанує» цих «героїв». 
«Фосова Газета» констатує, що Еберт «а-ні скільки не був соціялістичним президентом». 
Друга буржуазна газета йде значно далі. Вона запевняє, що «Еберт на посаді президента був звичайним міщанином» (це, безумовно, комплімент в устах буржуазної газети). 
Газета «Німеччина» вважає, що «Еберт не був ні творцем, а-ні діячем революції (значить,— контр-революції. Ми це завжди стверджували. Ред.), але він на протязі довгого часу був єдиною силою, яка перемогла революцію новим порядком». (Хто має очі, хай читає). 
Але далі ще краще: «Льокаль Анцейгер» друкує чорним по білому, що «як президент,— Еберт глибоко приховав свої соціял-демократичні переконання. Він, правда, намагався досягнути для своєї партії керуючого впливу на німецьку політику, але, здавалося, він готовий був відмовитись (та й відмовився. Ред.) від виконання всіх тих вимог програму, які відрізняють соціял-демократію від инших демократичних партій Німеччини. Ніколи Еберт не вробив навіть найменшої спроби хоч-би на один крок наблизити до здійснення основну вимогу соціял-демократії про націоналізацію знарядь виробництва» (він робив, як раз, навпаки. Ред.).
Здається—досить, хоч таких «вихвалянь» можна було-б виписати ще десятків з два. 
Але ми все ж таки вважаємо необхідним навести ще слова партійного друга Еберта—Вольфганга Гейне: «Еберт,— пише Гейне,— більш, а-ніж хтось инший, охороняв Німеччину від запроторення в безодню. Він завжди притримувався середини й був людиною діла. Він був справжнім німцем, а не партійним ватажком». 
Ми вважаємо зайвим щось додавати до цих характеристик: усі «гарні» слова тут уже використано. 
І все ж таки знайшлися ще в Швеції, знайдуться, певне, й у Німеччині, робітники, котрі приймали участь у цьому похороні, поруч з королями та принцями. 
Велике довготерпіння західньо-європейських робітників, велике їхнє засліплення. 
Але вони минають і значно швидче, а-ніж навіть ми це передбачали. 
Про це досить переконуюче говорить той перелом, який переживає робітнича класа Англії, де це засліплення було досі найбільшим.
