Як у Галичині розуміли Шевченка.
Звертаюсь до Вас з однією пропозицією. Знаю, що як ходив я до гімназії, ніхто з учителів української мови не пояснював нам змісту Шевченкових творів (певно, жоден цього й не зміг би). Це аж так, що, напр., поеми: „Чернець“, „Гамалія“, „Кавказ“ і інші я цитував майже механічно. Тепер, коли читаю ці поеми та вглиблююся в їхній зміст, набираю про Шевченка зовсім іншого поняття, набираю пієтизму до його слова, відчуваю безмежну любов до своєї батьківщини. Тоді Шевченко й його твори викликували в мене щонайменше — велику байдужість. Тепер, хоч я й ляїк, розумію все інакше. Тому 4 роки жили в мене в помешканні 12-літні гімназісти. Увійшовши до їхньої кімнати, я прислухувався, як вони вчили напам’ять „Гамалію“. Запримітив я, що вони з цієї поеми нічого не розуміють і читають просто, якби по-турецькому. Питаю, що значить: „Загула Хортиця з Лугом“. Відповідь: „Загулила кертиця в лузі“... Про хід і зрозуміння думок — найменшого поняття. Допіру як я їм здебільшого пояснив, дітям стали в очах сльози... Вони плакали над недолею закутих козаків та набрали подиву та любови до завзятих запорожців, що відважно йшли братів визволяти, їхні серця загорілись любов’ю до Шевченка, до поеми й до свого народу. „Дам лиха закаблукам“ і багато інших речень я в гімназії ніяк не міг зрозуміти, а був я учень „відзначаючий“. По-моєму, безмежну заслугу положите для народу взагалі, коли щонайменше важніші твори Шевченка поясните змістово для вжитку в наших школах і взагалі для вжитку нашої суспільности, бо з браку такої пояснювальної літератури в нас Шевченка просто не знають. Зрештою, я подаю тільки думку, а Ви все те краще зрозумієте й зробите. Для Вас, Пане Професоре, це іграшка, а для нас — велике діло. Думаю, що з наступним роком така праця появлятиметься в „Рідній Мові“.
