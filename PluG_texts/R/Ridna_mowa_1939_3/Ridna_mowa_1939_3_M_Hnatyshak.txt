Більше спокою…
В „Рідній Мові“ ч. 1 (1939) появилася, як дискусійна, стаття п. В. Королева-Старого п. з.: „Про власну книжку“. Стаття витримана в незвичайно подразненому тоні та повна важких закидів, головним чином на адресу літературних редакторів. Звичайно воно буває так, що молоденькі дебютанти найчутливіші на всякі редакційні зміни в їхніх творах. В цьому випадку річ іде про старшого письменника, і тому можна б очікувати, що стаття вийде спокійніша. Вважаю своїм обов'язком підкреслити, що високо ціню літературне співробітництво п. В. Королева-Старого, з якого я мав і маю приємність деколи кори-стати в своїй літературно-редакційній діяльності. Та все таки гостро-полемічний тон його статті спонукує мене забрати голос у цій справі, — тим більше, що автор сам уважає ціллю своєї статті викликати дискусію. При цьому підкреслюю, що з виданням чи зредагуванням книжки п. В. Королева-Старого „Милосердний Самарянин“, про яку ту мова, не маю нічого спільного. Не перечу, що п. В. К.-С-ому могла статися кривда з його вгорі названою книжкою. Деякі наведені приклади (але не всі) доказують, що дійсно така кривда сталася, головним чином із-за недбалої ксректи. Але ж з цього не виходить, що такі випадки — зрештою спорадичні — треба узагальнювати, і цим робити кривду загалові літературних редакторів, яких праця, направду, нераз дуже велика, і недогляди часом мусять траплятися. Обурення п. В. К.-С-ого виходить тим непереконливіше, що більшість вичислених у статті промахів, виразно приписаних редакторові — це безперечні коректорські перегляди, а не редакторські зміни (смертоносний чебник, Хомишин, занимав, обшукувалися, кружка, гніздочка, іглясті, вигранка, ябеза і т. д.). П. В. К.-С. бачить тільки одну сторону медалі: що часом редакторам трапиться дещо погіршити. Але не бачить, як часто ці редактори поліпшують, а то й взагалі уможливлюють вихід друком зовсім до друку непідготовлених творів, — навіть деяких авторів з іменем у літературі. Але річ у тому, що майже кожний автор уважає всяку, навіть найліпшу редакторську зміну в своєму творі, за погіршення. В цьому й трагедія літературних редакторів, які роблять у нас свою роботу на загал солідно, нераз навіть з самопосвятою й самозапереченням. Воно правда, що за незручну зміну тексту читач і критик обвинувачує не редакторів, тільки автора; але ж є теж випадки, коли редактори стрічаються з гіркими закидами критики, що не зредагували твору, або не справили мови, — а тим часом це автор рішуче застеріг собі, щоб не зміняти „ніже тії коми“... Зокрема прикро, що п. В. К.-С. так наче випоминає редакторам і коректорам їхній гіркий кусник хліба. Мовляв: платять вам, — тож ліпше робіть. П.В. К.-С. може не знає, які то гаразди наших професіоналів пера... Так то, гадаю, справи, порушені в статті „Про власну книжку“, треба б обсудити спокійніше, а тоді й осуд вийде об’єктивніший.
