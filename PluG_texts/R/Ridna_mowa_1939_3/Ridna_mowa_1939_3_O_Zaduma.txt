Див. Легенда.
У білосвітляних правіках молода вогнекровна Земля, одружившися з буйновладним, гулящогарячим Сонцем, по довготривалій надії уродила була на радощі райдужногромозвучні — свого перворіного сина: малого, немічного червячка. І в тій же хвилі зо злорадим реготом злетів із понад хмар на землю безсмертний Див, що завжди бажає зла, але воно переборюється на добро. І негайно послав на невинного червячка свою улюблену дочку — Муку-Терпіння. Вона, вдавшися в батька, болюжадібно, раптово накинулась на новородка допекливим, невблагальним голодом... Отож сталося, що в високім літі, саме опівдня буйновладне гулящогаряче Сонце скритоперелетно покохало молоду Муку-Терпіння. І несподівано вродився їй син зо вдачею, подібною до Сонцевої. І назвав його втішений батько: Хотіння. Отож, оцей нежданий син за Сонцевою згодою доброчинно надхнув червячка непереможним прагненням: доконче рухатися, поживностей роздобувати! І зненавидів безсмертний Див свого онука Хотіння, та дико забажав його вбити. І шалено розпочалася нещадима боротьба. Хотіння, підкрепившися поміччю мільйонів змагливих років, творчовладно перемайструвало червячка на різнорідні лади. Воно йому доліпило водоплавні плавки, добудувало легкопері крила, докувало бігоможні ноги, дорізьбило штукодійні руки. Воно йому викресало сонценосний зір, вифабрикувало піснерадий слух, видумало квітолюбний нюх, витончило осудливий смак, виніжнило вістеносний дотик. А безсмертний Див, що завжди бажає зла, але воно переборюється на добро, злобно регочучись, невговно посилає-під’юджує Муку-Терпіння, — горем бити, нагаями бичувати, розжареним залізом допікати, щоб то доконечно знищити довір’я до противного онука, — потім вже й його та безвісно стлумити. Але Дивове зложадне змагання послідовно обертається йому на пекельну злість. Хотіння, одержавши вічних сил від батька, запопадливіше вишляхетнює здібності, поглиблює, розширює, дотворює їх, та вигадливо видосконалюватиме в безконечність отого колишнього червячка, що його вродила була молода вогнекровна Земля, одружившися з буйновладним, гулящогарячим Сонцем. Хотіння вже зуміло врочисто одягнути постарілу Землю в вибагливі шати новітньої культури. Воно на своїх золотоперих крилах носить гасло, виложене яскравими діамантами : „Кого Бог любить, до того допускає мого діда Дива“... Українського народа Бог закляв був незміримими багатствами. Кинув йому був непроглядні чорноземи сонцевої плодоносности, морської невичерпности, тепловітряної буйности та павинодівочої принадности. І довго обминав безсмертний Див нашу молочномедову батьківщину. Брязкіт нежурної чарки, медвином наповненої, заливав запашне повітря над степовими медодержними квітами та чар-зіллями. А вони, взявшися з закоханим місяцем і з жартівливим леготом, мрійним хороводом заворожували срібнокрилу казку. Хмаросяжна пісня підлітала розніжено до мистецького сонця, та пестощами трилюбісінькими обціловувала його силодайні проміння. Вихроногий гопачок у божевільнім шалі — блискучими підківками зранював неорану землицю, та порохкуряву вверчував між закохані яснолиці хмари. (А в тому часі твердий німець із каплями-перлами поту на завзятому лиці викорчовував темні, змійоховні праліси на багнистих мочарах, — п’ядь плідної оранини роздобути. Так то й не навчився, бідорака, гопачка ушкварювати!) Наше лицарське козацтво з розперливої буйности, з пересиченої розкоші кидалося в походи гордими левами, з турком попогулювати, чи татарина попсучувати. Та й вдавали! Гей-гей, вигулювали аж смертно!... Та й уміли! Ге-гей, поучу-вали угрібно!... А все ж таки, отак собі бездумно, безцільно, на вигоду сусідам. Отак собі безкорисно, наче соловей, що то над річкою в гаї, та в місяці маї нічого більш не вимагає, як тільки що весняні квіточки надхненними своїми піснями та цілувати. Отак собі, на радощі сусідам... Аж от — ізмилосердився наш Бог над нами! Аж от — безсмертного Дива допустив. А цей, прикликавши свою дочку, з громітливим реготом послав нам дара: зо всіх боків запеклих ворогів. І почало в нас буйно розростатися краканаторозлоге, широколисте дивде рево. І почало в його загрозливо колю чих головах-шишках, ув отрутних, пре-розплідно, зловіщо дозрівати насіння глухонічно-чорне. І почали вони, отії вороги, здирати нам полуди щирости з розніжених очей. І почали вони з великого — ох! — братолюб’я мечем ядовитим упихатися в нашу мистецькодобротливу душу. І почали вони з глибокого — ах ! — рівностелюб’я кровоточильними багнетами нас запрягати у свої тяжкі ярма залізні. І почали вони з гарячого — ой! — миролюб’я наш рай розкішний та розжарювати на зубоскреготливе пекло. І почали вони — нас бити... Це маловажне! Нас катувати... Це маломовне! Мов австралійських кріликів на тлум розстрілювати... Та це ж якесь аж нудно забуденне! Ой почали вони — на забавнішу переміну — нас виголоджених, попухлих — насеред благодатних щедростей врожаю, — почали вони та нагодовувати нас — чи чуєте? — стервом з брата рідного, з голоду загиблого!!... Зворушено хвалити Господа! Ото вже жахлива чаша їді-жовчі понадмірно переллялася. Ото вже відроднобистрим струмом соняшного світла самопевно влетіло межи нас — Хотіння. Воно нам серед заморозливотріскучих морозів, викрісуючи кременем горючі іскри, розпалило й роздувом піддержує вічно загрівальний, святий огонь. Воно творчою громовиною боротьбливо наснажило нам душі. Воно стальовою незломимою пружиною одчайдушно напружило нам м’язи — до скоку левового в високії ряди великих націй! Щиродумно хвалити Господа, що в безкрайній книзі життя записав і для нас доступ безсмертного Дива!
