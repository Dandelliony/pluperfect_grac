Недуги графічної мови.
Графічна мова, як проблема. Соціологія, антропологія та всі інші науки, що цікавляться розвитком людської культури, зазначають границю поміж дикуном і цивілізованою людиною там, де з’явилася графічна мова. Бо це їй завдячуємо той ступінь безпереривности історії, права, науки й літератури, що запевнює скорий і постійний поступ людства. Це письмо в'яже поодинокі племена з собою, воно уможливлює різним людським групам порозуміватися. Воно причиняється в великій мірі до заспокоєння вродженого людині „подиву“ й „сумніву“, що — як навчає філософія — є двигуни розумового життя. З письмом зв’язані врешті всякі удогіднення в щоденному практичному бутті. Не зважаючи на таке багате й таке всебічне значення графічної мови для життя й культури, досліди над нею не належать до найпопулярніших. А не застановляємося над нею в такій мірі, як заслуговує, бо, навчені читати й писати в дитячих роках, уважаємо звичайно ці дві умілості тільки знаряддям до студій над всякими іншими питаннями. Забуваємо, що графічна мова має свою власну проблематику, що, може, й мусить бути не тільки знаряддям, але й предметом досліду. Початки письма сягають у добу протоісторії, але перші обслідування цієї форми вияву психічних станів людини завдячуємо допіру історикові, що розважає питання з обсягу теорії історичного пізнавання. творчого процесу в історії та методи історичних дослідів. Після устійнення, що предметом історичних розважань є розгляд таких подій, що затяготіли на культурному житті людства, історія дуже рано звернула увагу на писані документи всякого роду та виду, і до нинішнього дня вони найважніше джерело історичного пізнавання. Бажання видобути з них історичну правду зродило згодом відрубну науку, „палеографію", з численними підвідділами. Її висліди, упорядковані хронологічно, дали почин новій галузи історії, — „історії письма“, що без неї не можуть обійтися тепер історія літератури, історія людської мови, історія культури, соціологія, психологія і врешті педагогіка, головно ж та, що сперта на психології. Але ані палеографія, ані історія письма не вичерпують усієї проблематики графічної мови. З конечности залишають на боці, або тільки торкають злегка питань, як відбувається процес читання й писання в людському організмі, чи, як хто хоче, у людській психіці: як започатковується там, як наростає та як викінчується. Тим часом ці питання неменше важні від тих, що їх розглядає палеографія чи історія письма, а навіть від відповіді на них залежить, чи деякі погляди тих уповні згідні з правдою. Питання, що дотичать інтрапсихічних процесів графічної мови, це предмет розгляду психології та педагогіки. Але хоча обидві вони започатковані давним давно, то до часу народин експериментального методу в обслідуванні явищ, не добачували проблематики графічної мови, навіть тоді, коли письмом стала цікавитися історія. Коли ж то тут, то там ця проблематика накидалася сама, так збували її кількома фразами, кількома „забобонами". Достарчали їх головно вчителі початкових шкіл, що намагались винайти найдосконалішу методу навчання читати й писати. Вони то замість розпочати пошукувати пізнанням суті процесу графічної мови, а потім вже достосувати до вислідів своїх пошукувань методи робили навпаки. З успішности методи розумували про суть процесу. Через це витворився великий хаос поглядів і на методи навчання, і на самий процес графічної мови. Кожний хвалив свою методу й творив власну теорію. Але те, що один підносив до канону, другий стягав з висот абсолютної правди в болото фальшу. Завдяки такому станові речей ще на початку XX століття Альфред Біне, один з великих співтворців експериментальної психології й такої ж педагогіки, не визнає окремої здібности до читання. Каже, що коли дитина на протязі року шкільної науки не навчиться читати, так це свідчить або про кволість уваги, або про невідповідну методу в навчанні. Намагання знайти найкращу методу навчання графічної мови, потім згаданий погляд Біне, врешті обкроєна фраза Руссо, мовляв „книжка це знараддя найважчої недолі дітей" довели, що ділянка графічної мови була гуляйполем різних здогадів, пересудів та інших єресей. А все те мстилося — ай досі мститься — болюче на дитині, і вже в перших днях її взаємовідносин зо школою викликувало між ними напруження, а то ворогування й ненависть. Тепер маємо вже чимало праць про характер процесів, що відбуваються підчас читання й писання. Одні з них спирають звичайно свої твердження на якомусь одному експерименті, до речі досить обмеженому часово та чисельно, й односторонньому, щодо якости обслідуваних осіб. Так роблять ті, що шукають за самою суттю графічної мови й не мають ані охоти, ані спроможности сконтролювати, чи висліди їхніх пошукувань надаються бодай на робочі гіпотези. Інші знову виходять з якогось заложення, видвигненого тими, і стараються виказати, що воно доведене, бо видержує вогонь практичного застосування. Так поступають практики, що все ще шукають найкращої методи навчання графічної мови. Згадувані вже нами колишні їхні предтечі видвигали цю чи іншу методу, звичайно таку, що була згідна з їхньою психічною своєрідністю, і, стосуючи її практично, збирали всі ті факти, що свідчили на їхню користь. Для них най-сильнішим аргументом вартости якоїсь методи була її успішність у практичному приміненні. Але мірилом такої успіш-ности бувало вже те, що кількоро учнів навчилося дуже скоро такою методою читати та писати, або навіть лише читати. Світ практиків тепер заховується в відношенні до цього питання так само. Тільки, щоб скріпити своє становище, визбирують вони ще можливо всі факти, добуті в науковому обслідуванні. Але виключно ті, що свідчать на їхню користь. А промовчують, або трактують побіжно те, що противиться їхнім поглядам. Щоб не піти слідами одних і других, нашим завданням буде розглянути все те, що пророблено досі в цій ділянці; порівняти з собою висліди цієї роботи; доповнити їх власними спостереженями, зібраними на терені лікувального шкільництва. Бо кращою треба безумовно признати не методу, що виявиться успішною у відношенні до кількох найспосібніших, ані навіть ту, що надається також до середніх учнів, але таку, що її можна примінити навіть до позбавлених можливости засвоїти собі якусь умілість чи справність. А тому контролю вартости поглядів на навчання графічної мови слід проводити в допоміжній та лікувальній школі, де зібрані всі ті, що виявились на терені початкових шкіл стопроцентовими невдачниками, і то саме в ділянці графічної мови.
