З дитячих вражінь.
				І.
	 Іще тоді, коли не було мені і п'яти років, я добре уже знав, хто такий я. Бувало здибає мене на вулиці хто небудь з великих, присяде передо мною, візьме за обидві руки й спитає, 
	-А ну скажи, хто ти такий? 
	Я зразу вирівнювався, як москаль, та так і чесав: 
	- Козак містечка Ічні, Панас Йосипович Трохимець! 
	Тоді здавалось мені, що такими довгими словами сказав я про себе геть чисто все, і вже нема чого прибавляти більше. Одначе скоро виявилось, що я не все ще про себе знаю, і можна взивати мене ще иначе. 
	Був у мене о тій порі недалекий мій сусіда і немалий приятель Сашко. Його батьки мали в себе велику крамницю, одягалися по панському, і їли булки, як я довідався, не тілько на Паску, або в велике свято, а кожний день. 
	Сашка зодягали теж не так, як мене: у нього були бархатинні штанці, або червона, або блакитна сорочка, блискучі чоботки на ногах, а на голові червона з китицею шапочка; я-ж ходив так, як і всі наші куткові хлопці. 
	Ех, цяцьки у нього ловкі були! Тілько не умів він гратися з ними. Ну, а я вже було дам їм ради! Через те, мабуть, ми і товаришували з ним. 
	Про те не так то вже й зручно було мені з ним гратися: ні побігати з ним, ні поборотися, ні погратися до ладу. Ходили біля нього обережненько, мов біля шкляного. Але хіба ж то можна в добрій гульні без того, щоб коли не штовхнути, або не повалити на землю? Ну, а тоді — біда! Сашко зразу одотавить руки, та так і зайдеться криком. Приходилось тоді тікати та переховуватися по гарбузиннях та бур'янах, бо додому, було, хоч не йди. Перепадало мені дома не
раз за того Сашка. Був і до столу прив'язаний і в чулан запіраний, всього бувало. 
	Але після того ми мирилися. Зійдемося, бувало, біля їх воріт, станемо щільно один проти другого, стукнемося по стародавньому нашому вулишньому звичаю лобами—і кінець ворогуванню; ізнов граємося та пустуєм, немов нічого й не було між нами. 
	Раз, на другий день після того, як я йому ненарошне спустив з носа кров, а дома мене батько одпарив халявою, побачив ранком Сашка в їхньому садочку і побіг до нього. Сашко їздив по доріжках між квітками на якомусь дивному возикові, що мав троє коліщат, котрі сами собою котилися. 
	- Сашко!— кричу я до ньго, очолившись на паркан, —іди будемо миритися! 	Але щось, побачивши мене, не кинув гратися мій Сашко, і завищавши з радости, не побіг мені назустріч, як бувалр перше, а таки зовсім непривітно промовив: 
	-Пошелъ вонъ и не приходи кь намъ больше! Видишь, что купилъ мнь папаща?—Это за то, чтобы я не игралъ съ тобою. А ты мазепа! 
	Такого слова не чув я ні разу. Одначе виду про сеє не показую, а спокійно одмовляю; 
	- То може ти сам мазепа!
	- Ньтъ, ты мазепа!— завіряє мене Сашко, —ты и говоришь такъ, какъ мазепа. 	Сими словами зразу посадив мене Сашко. Бачу —не так я говорю, як він. Правди нігде дівати, то, значить, і змагатися нема чого. Та не хочеться ж мені лишитися в дурнях, і я думаю собі, як би йому оддячити. Пригадавши, чим більше всього дражнять його хлопці, я сказав: 
	-А ти до чотирьох годі в цицьку у матері ссав! 
	Дуже не любив сього Сашко, зразу скривився, та в сльози. Я миттю з паркана і— - хода. 
	Лежачи під грушею в себе дома,я довго думав про те, що казав мені Сашко. Намагався уявити собі як небудь мазепу, але нічого не виходило. Потім я замарився про Сашків возик. Дуже він мені вподобався. 
	„Добре б було, — думаю собі, — колиб Сашко виїхав на ньому на вулицю, а потім пішов у хату, а возик забув. А я-б зразу на возика і подався по вулиці! —Отоб дива було на кутку!
	Далі я схопився і побіг розшукувати по вулицях своїх хлопців, щоб росказати їм новину. 
	Гуляючи з хлопцями, я разів скілько викрикував на кого небудь з них. 
	- Ех ти мазепа! 
	З хлопцями я так загулявся, що забув і про обід. 
	Коли вже звечоріло, пригадав я, що треба мені іти додому. Тілько згадав я про сее, — стало мені скучно. Бо треба ж було мені ставати ще на суд перед батьком — чому очей увесь день не показував додому. 
	Тягнуся помалу по-за тинами до своєї хати, хоч нема і малої охоти у мене іти туди. Бачу — сидять мій тато з мамою па присьбі, щось розмовляють собі. Визираю я із за хати, а виходити боюсь. 
	-А ось і наш волоцюга притігея! — каже мати, побачивши мене. 
	-І де ти, шибенику, лазиш цілісенький день! — каже до мене батько; —а ну виходь сюди, а ну виходь! 
	Я по голосу догадуюсь, що батько не сердитий, і все мені дурницею минеться. Мени зразу стало весело. Я зразу вибіг із-за хати, колесом пішов по траві, потім поскакав на чотирьох. Попав хворостину і став ганяти хрущів біля хати. Потім я помітив, що коли я біжу —у небі зірка теж біжить зо мною. Я спиняюсь —і зірка стоїть. Мені цікаво і смішно. Я хочу одурити зірку: тихенько, як тінь, крадуся з одного місця на друге і дивлюся разом на зірку — зірка і собі посувається. Я полечу так, що аж повітря горить, потім зразу стаю, мов укопаний, — зірка біжить передо мною, і І стане як раз тоді, коли і я. 
	Далі зразу почув я, що у мене так болять ноги, що не тілько бігати, а, мабуть, до присьби вже не дійду я. Через велику силу приволікся я до матері, сів біля неї і головою тихо схилився їй на коліна. Зразу став почувати, що в ногах щось гуде —мов рій комарів, а на очі мов хтось нарошне натягує вії. Потім стало увижатися все, що бачив я вдень, і найясніш всього виплив Сашко на своєму дивному возикові. 
	- Тату! — зразу піднявши голову питаю я батька,—-що то таке — мазепа 
	- Що кажеш?— питає, дивуючись, батько. 
	- Яка то е — мазепа? — питаю я знову. 
	- Яка мазепа?— осміхається батько —отакаж і є мазепа, як оце ти. 
	- Яка-ж я мазепа? —я — хлопець Панас —не згожуюсь я. 
	- Ти хлопець Панас, та ще мазепа — одмовляє батько. 
	-"Значить так!“—думаю собі,—„не збрехав Сашко, і я ніхто инший, як мазепа". 
	- Чого-ж я, тату, мазепа? — допитуюсь я. 
	- Того, що мазепа!— коротко одмовляє батько. 
	- Того, що я не вмію говорити так, як Сашко?— Помагаю я батькові. 
	- Того-ж самого, —згожуеться він. 
	-А ви, тату, умієте говорити так, як Сашко—ви не мазепа?
	 Мати злегенька бринькнула мене по губах рукою. 
	-А хіба ж так можна, лобуряко ти, казати на тата!— промовила вона. 
	„Хтож його знав, — собі на думці, —що мазепа буває тілько маленька, і вже став одхиляти подалі голову, дожидаючи, що батькова рука зараз впіймає мене за вухо. Але батько мій зітхнув і тихо промовив; 
	-І я, сину, мазепа. 
	„Еге, — думаю собі,—то це значить не велика ще біда, коли не тілько я, а й тато мій мазепа. 
	Розговорившись далі, я довідався, що не тільки що я та батько, а і всі
наші хатні, всі родичі, сусіди —всі мазепи. 
	Потім я сам собі загадався. Пригадую всих людей, яких я тілько "бачив коли, тай міркую собі, хто з них буде мазепа, а хто ні. 
	- Тату! — знову звернувся я до батька, —а Сруль Савчин? 
	- Що таке—Сруль Савчин?— питав мене батько. 
	-Сруль — мазепа, чи ні? 
	-Сруль —жиданя, —одмовляе батько і знов починає говорити щось до матері. 	- А чого-ж він жадиня? Кажіть!— пристаю я до батька. 
	Батько сказав мені, щоб я одвязався од його душі, ато одлатає. Я тоді зітхнув і замовк. Скоро в моїх очах од зірок затремтіли довгі срібні голки. Потім зірки стали чи танцювати, чи гратися в хрещика. А далі все забув. 	Прокинувся вже я ранком на полу, в хаті, і зразу став думати, що мені треба щось пригадати. 	
	„Ага! — здумав я, мазепа"!—і усміхнувся. 
	Після того не раз приходилоея мені чути теє слово, та вже ніхто не заганяв ним мене на слизьке, як було то перший раз. 
	Пригадую, колись ходив я по хаті за матір'ю, і, чіпляючись за спідницю, канючив хліба. 
	Стояв на той час у нас на кватирі Щетинник, дід Калиньоник, той самий, що завше намірявся одрізати мої вуха, або забрати мене в торбу і занести до руських. 
	Він саме тоді сидів на лавці, розбірав свою щетину і, одставляючи губи, передражнював мене: 
	- Ма— мо, дайте хлі —ба! —Эхъ ты, мазепа! 
	-А ви — кацап!— огризнувся я.
			II. 
	Любив я дуже ті дні, коли дома у нас збіралися гості. Бувало це більше в яке небудь свято, а иноді, хоч, правда, дуже рідко, і в будні- До душі були мені ті дні через те,що мій батько, такий невеселий та смутний в робочі дні, випивши з родиною скільки чарок горілки, робився говіркий, веселий та співучий. 
	Під такий час і мені частіш приходилось побачити батькову ласку до себе. Погладить, бувало, мене по голові своєю мозолястою рукою тай похвалить перед людьми:
	- Це, — каже, — буде в мене міністром. 	„Міністр той міністр, — думав я в такі хвилини, — сами, тату, знаєте, та на щож ото ви йому печете иноді таких гарячих лящів!"... 
	Потім ставало мені радісно, і про лящі я скоро забував. „Знать так уже на світі ведеться, — думав я,—-що й міністрам, коли вони іще малі, приходиться під гарячу руч покоштувати і лящів, і буханців, і товчеників, і всяких иуших ласощів. 
	І все ж мій батько здавався мені найкращим між чужими батьками. Найбільше ж цікавила мене та година, коли гості, розгулявшись, споминали всякі старосвітські події та співали свої пісні. 
	Ніколи нічого не слухав я з такою охотою, як ті старинні пісні-оповідання, що все в них таке цікаве, жалібне, або веселе, що так ловко виведено в них і початок і край. Сидиш, бувайо, де-небудь у запічку, — про тебе всі й забули, —а ти зориш за усіма, кожне слово ловиш, і серце в тебе б'ється, і лице палахкотить. Слухаєш-слухаєш, бувало, як співають про бідну чайку, та про чумаків, що покрали в неї діток, та в каші поварили, а потім як схопить тебе жаль, як припече на серці, то зараз скоренько на піч, та головою з куток, та й заплачеш собі, щоб ніхто не бачив. 
	Пісні співалися у нас, як завше вони в поважній бесіді співаються; спершу гості трохи проспівають, а потім хто-небудь почне росповідати про те, що співалося; потім знов співають далі. Доволі, бувало, прослухати пісню один раз, і вже вона вся од краю й до краю стояла в голові,
як видрукувана на папері. 
	Хоч не дуже великий я був тоді, а знав уже багато пісень і на голос, і на слова. 
	Знав і „Лимерівну* і „Недоростка“, і „Чумака" і „Чайки а і багато наших. 
	Часом і сам помагав гостям співати разом з бабами та молодицями. 
	На довго остався у мене в пам'ятку один з таких днів, в котрий я взнав багато такого, про що я іще ніколи не чув. Був тоді я уже школярем. 
	Раз прихожу я з школи додому, а у нас—-гості. По голосному гомону й по веселих очах гостей бачу, що вони у нас давненько і, мабуть, чимало вже випили. 	Кинувши хустку з книжками кудись в куток, я тихенько став прохати у матері обідати. 
	Сипле мені мати обідати, гладить по головці, а очі в неї сяють і сама усміхається.
	 „Яка в мене ловка мати, коли весела* — подумав я. 
	Обідаю собі десь у куточку, прислухаюсь, назираю за гостями. 
	Дуже смішить мене наш дядько Микита. Знаю я добре, що плохішого чоловіка вже немає, мабуть, і на світі, і випив він знать не більше, як три-чотирі чарки, а росходився чогось так, що й не вдержать його: б‘е себе кулаком у груди, трясе чубом, кричить:
	- Я козак! козак! Де моя шапка, я зараз піду в козаки!
	 Його умовляють: 
	-І де там тепер тії козаки?— були колись козаки, тепер немає. 
	- Єсть!— кричить дядько, —їй Богу єсть! 
	- Та де ж вони?— питають його. 
	- Десь єсть!— одмовляе. 
	Насилу його уламували. 
	Тимчасом я вже пообідав. Батько побачив мене і покликав: 
	-А йди сюди, Панасе, співати будем. 
	 — Це ж півчак у мене! — похвалився він мною перед гостями. 
	Ну, а я тому і радий: зразу пурхнув по-під столом і опинився на лаві, поруч з молоденькою моєю тіткою; з нею ми вже давно зладились співати. 
	Тітка зараз мені чарку:
	- Та хіба ж таки ми не вип'ємо, лихо його матері, з оцим чорнявим! 
	Я був хлопець уштиввй, взяв чарку в руку, вклонився гостям, оглянув усих їх очима і поважно промовив: 
	- Будьмо здорові! 
	Потім трохи надпив і чарку поставив. Але не з тим тітка наполяглаея на мене: мусив випити до дна. 	Ото ж гляди,—-договорюється тітка — будеш женитись, то не забудь свахою взяти! 
	А я не тільки свахою —за жінку взяв би її така вона мені гарна. 
	Стали співати. Загорілося мов серце: співаю —аж вуха в мене горять, а тітка заливається ще дужче, виграє і голосом і очима, та мене близенько тулить до себе: любила вона мене й балувала за мою охоту до пісень. 
	Сидить мій батько край стола, схилився на руку, заводить смутної пісні: 
	 „Ой гаю ж мій гаю, 
	Та густий— не прогляну"... 
	„Та густий— не прогляну! “—підхоплюємо ми з тіткою в два голоси, та немов аж заходимося од плачу. 	А дядьки трясуть чубами та бородами, головами кивають, та й собі гудуть стиха: 
	„Та густий— не прогляну"... 	
	Давно знав я цю пісню, і завше, коли приходилось мені її співати, мені здавалося, що де-які слова в Цій пісні проказуються тільки так, для прикладу. 
	Та що за біда! — Слова такі гарні, так тепло робиться на душі, коли їх співаєш, то хіба не все одно, що там вони значать. 
	 ...„Та сестро ж Україно!" — 
	Виводили ми з тіткою так, що аж самим робиться жаль чогось. 
	Якось глянув я в той час на батька і здивувався. Так здивувався, що навіть співати перестав: сидить батько, співає, а на лиці у нього відзначається щось чудне, мені не зрозуміле, і дуже смутне; а в очах немов сльози стоять. 
	„Що це подіялося з батьком?— думаю собі,— чого він так засмутився? Хоч і винив він, та я ж добре знаю, що даром сльози він не пустить".,. А батько, як проспівали перші слова, казав до людей, якось чудно усміхаючись: 
	- Знаєте яка се пісня? За цю пісню можуть оце усіх нас забрати і запровадити туди, куди й Макар телят не ганяв. Отака ця пісня! 
	Я вже тоді чув про ті міста, куди Макар телят не ганяє. Серце в мене похололо. Дивлюся на людей, а люде немов про теє уже і сами знають, кивають головою та співають ще смутніше. 
	Співалося в пісні вже не про сестру Україну, а про матір. 
	 „Мати-ж наша мати, 
	Та де нам тебе взяти,"— 
	Не співали — тужили люде. А потім мій батько став росказувати щось таке цікаве, що я аж на колінки піднявся та слухав. Він розмовляв з людьми за якусь, видно всім відому, „Катерину", яка сплюндрувала та занапастила не п'ять або десять десятин землі, а цілий „край веселий", „степ широкий" разом з усими людьми, що там жили. Дуже потім вразили мене і зацікавили слова, що я почув далі од батька. Між розмовою він якось сказав: 
	- Мати наша Малоросіє, чи тебе нам тепер купити, чи піти заробити?..
	 І журливо головою кивав, і смутно осміхався... 
	У вечері, коли я ліг спати, я довго думав сам собі перед сном. В голові у мене вихрем крутилися нові, перш незнайомі мені, дивні думки.
	Перш усього мені здавалося дуже чудним те, що беруть туди, куди Макар телят не ганяє, не тілько за крадіж, та за розбій, а ще в такі пісні, за які теж можуть туди забрати. Далі я довго думав, навіщо казав батько на Малоросію —„мати". Що Малоросія є той край, де ми живемо, про те я вже знав. Потім пригадав, що колись в школі читали слова: „Наша матушка Россія". Тоді вчитель поясняв, на що то Росію треба взивети „матір'ю“. Значить є „ матушка Россія“, — думав я. —і є „мати Малоросія". І уявлялись мені ці дві матері в образі двох живих жінок. „Матушка Россія" —то товста сердита пані, котра „чтокає", як наприклад наша попадя — матушка. І живе та „матушка Россія" десь далеко, а у нас про неї читають тілько діти, як ходять в школу. 	„Мати-ж Малоросія" уявлялась мені бідною молодицею в очіпку та в свитинці, такою, як хоч-би й моя мати. 
	А найбільше дивним і таємним для мене показалося те, що хоч і беруть за смутні пісні про матір до острогів, та всеж тії пісні співати треба і, співаючи, треба журитись і плакати. 
	І почував я, що в цьому у всьому є щось дуже смутне і таємне, про що знають тільки великі поважні люде. 
	„Стій же, — думаю собі, — виросту і я такий як батько, то все чисто розузнаю, а потім вип'ю горілки, схилюся на стіл, тай сам буду співати:
	 	Мати-ж, наша мати, 
		Та де нам тебе взяти! 
		Чи тебе купити, 
		Чи піти заробити... 
	Та, співаючи, й плакати буду, а лице у мене буде таке ж смутне і таємне, як у мого батька. 
				С. Васильченко.