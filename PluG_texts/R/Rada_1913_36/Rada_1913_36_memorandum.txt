За кордоном.
Меморандум про автономію Македонії.
Комітет оборони інтересів мусульманів, жидів і куцовлахів в Македонії, що ними днями склався в Турції, подав 4-го февраля до послів великих держав у Костянтинополі меморандум, яким вказується на необхідність дати Македонії автономію. В меморандумі вказується, що колективна нота держав Турції од 4-го января дає мусульманам Адріанополя обіцянку охороняти їх економичні і релігійні інтереси; але там нічого не згадується про охорону інтересів і забезпечення життя инших мусульман, які одійдуть під владу союзних держав. 
Таке замовчування і примусило представників мусульман, жидів і куцовлахів що живуть в Македонії, звернуть увагу послів на питання великої ваги з боку політичного, морального і громадського. „Ні одна з балканських держав, — говориться в меморандумі, — не має права на першенство в Македонії; таке право не може грунтуватись ні на історичних ні на етнографичних підвалинах, бо населення Македонії складається не тільки з греків, болгарів і сербів. Поруч з цими елементами населення там живе багацько куцовлахів і жидів, а мусульманів там відносна більшість. 
Зважаючи на те, що принціп національности в сучасній балканській війні відограє головну ролю, поділення Македонії поміж союзниками було б порушенням елементарної справедливости. Македонія повинна бути автономною країною, в якій мусульмани, жиди і куцовлахи мали б однакові права відповідно з їх чисельністю. Тільки таке вирішення питання, забезпечувало б життя, добро і віру згаданих елементів населення. Ті знущання, яких вони зазнають тепер, красномовно підтвержують нашу думку.
