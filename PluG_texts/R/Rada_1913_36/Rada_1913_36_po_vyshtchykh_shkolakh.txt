По вищих школах.
Український студентський гурток при московському комерційному інституті. Хвиля загального піднесення серед українського студентства докотилась і до нашого гуртка: після довгого духового й матеріяльного занепаду, викликаного „залежними" й „незалежними" обставинами, пульс життя знов, ніби, починає жваво битись. 
2-го лютого, б. р., гурток спромігся, нарешті, упорядкувати, з дозволу поліції, загальні збори, на які прийшло досить багато старих і нових членів. На порядку денному стояло багато питань, котрі не були в свій час обговорені. Ці питання торкались як загально-українського життя, так і життя нашого гуртка з-окрема. Першим був призначений доклад т. Б, який дав огляд українського руху в минулім році і, таким чином, познайомив неофітів з загальним рівнем українського життя. Користуючись, головним чином статтями „Ради", докладчик спинився на підвищенню інтереса до українства з боку де-яких верств російського громадянства, потім в загальних рисах преглянув наші здобутки наполі літератури, науки і економіки; особливо було підкреслено велику наростаючу силу кооперативного руху на Україні. 
Після докладу відбулася жвава діскусія про найближчі завдання гуртка. В contra докладчикові, який радив угрунтувати національну свідомість науковим студіюванням України, т. М. звернув увагу на брак дужих стімулів до важкої наукової праці і підкреслював першорядне значіння мистецтва в пробудженню і розвитку національної свідомости: гурток повинен перш за все глибоко, не тільки розумово, але й емоціонально, захопитись ідеєю національного відродження отчини, яскраво зьясувати величезне значіння і красу цієї ідеї, бо тоді тільки спроможеться на важку працю на занедбаних рідних ланах. Більшість зборів приєдналась до останньої думки і ухвалила перш за все дбати про ознайомлення з кращими зразками рідного мистецтва. 
Далі було розглянуто ряд біжучих справ і оббірано новий комітет. 
В недалекім часі гурток має впорядкувати концертну вечірку, а також збори, присвячені новим течіям в українській літературі та громадському житті. 
Я. М—ов.
