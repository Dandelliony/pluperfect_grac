Недуги мови
4. Мовний безлад.
З того, що досі появилось у „Рідній Мові“ про мовні недуги, слідує, що годі провести докладну межу, яка ділила б їх виразно. Ми бачили, що плутання нагадує нам в одному ікання, в другому белькотіння, через що інколи трудно навіть рішитись, куди належало б приділити той чи той рід мовної недуги: до ікання, плутання чи белькотіння. Неінакше була б справа й з цією мовною хворобою, що її хочемо описати, коли б не те, що виступає вона звичайно в дітей, що хворіють на хорею, або недугу св. Віта.
Хорея об'являється найчастіш між 7 і 16-им роком життя, й триває звичайно коло 3 місяців. Одначе нерідко переходить також у хронічну, або її сліди залишаються головно в ділянці мови. У хлопців вона рідша, зате частіш виступає в дівчат (відношення полів 1:3). Звичайно чіпляється дітей тих батьків, що терплять на істерію, неврастенію та ревматизм. Визволює її жах, гнів та боязнь, подібно як епілепсію. Заповідається зміною настрою. Дитина стає з початку плакливою й дразливою, згодом виступають у неї на обличчі незамітні мимовільні рухи, що переносяться опісля на інші частини тіла: пальці руки, рамена, ноги. Рухи ці щораз то кріпшають, перерви між ними стають коротші. Хворий не зуміє вдержати нічого в руках, його хід непевний, постійно морщить чоло, затискає уста й т. ін. Під час сну рухів тих звичайно нема.
У цих то дітей, що захворіли на хорею, виступає ота відміна мовної недуги, що зветься мовним безладом. В дечому нагадує він ікання, в іншому белькотіння, а нерідко наближається до плутання.
У нездужаючих мовним безладом звуки дістають носову відтінь, а зближені до себе бренінням, інколи трудно відрізнюються. Так ото з одного боку маємо те, що в белькотінні (носова мова), з другого ж те, що в плутанні. До того долучаються деякі моменти, що нагадують ікання. Мова затинається, хворий задержується на якомусь складі, а то частіш на одній із приголосних, і не годен докінчити слова. Але коли в іканні недужий тільки не може вимовити тієї чи тієї приголосної, то в безладі він іще й зміняє її до непізнання, значить поступає подібно, як белькот. Понадто ікання виступає чи на початку, чи на кінці слова, й в одному слові зупинка буває тільки одна. Також заїка легко вимовляє слова, коли їх за кимось повтор’ює, або коли він на самоті. В мовному безладі зупинка може виступити на кожному складі слова, так що в одному слові може їх бути стільки, скільки воно лічить складів. На добавок хворий пильнує повторяти безупинно ту частину слова, чи той склад, що з ними вже встиг упоратись, наче б боявся, що згубить їх. Врешті виголошування слів до спілки з кимось не помагає ані трохи в мовному безладі й хворий всеодно затинається.
В тяжчих випадках виступає цілковите мовне розгублення. Недужий не вміє вимовити навіть слова, тільки голос уподібнюється до блеяння, песячого гавкання, та вовчого виття, або нагадує неартикуловані звуки інших звірят.
Мовний безлад зникає разом із хореєю, якої об'явом звичайно буває, і тому не вимагає якихось відрубних заходів. Але в часі нездужання треба хворого стримувати від говорення, а вже бодай запобігати тому, щоб говорив у хвилинах зденервування, чи якихось інших психічних зворушень. Тільки коли після уступлення хореї мовний безлад, чи деякі його симптоми залишаються, треба звернутися за порадою до спеціяліста мовних хворіб.
