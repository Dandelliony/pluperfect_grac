До термінології курців.
Тютюн, як рослина буває: турецький, гаванський, махорка, бакун та квітковий.
Тютюн, приготовлений до вжитку, буває: люльковий, цигарковий, цигаровий, табака (до нюхання), примка (до жування).
З тютюну роблять: цигари, цигаретки, цигарки (папіроси) та курять його в люльках, або й жують.
Цигари й цигаретки скручують із тютюну, загорнутого тісно в тютюновий таки лист; цигарки скручують із тонко різаного тютюну, загортаючи його в папірці, або набиваючи ним тутки (часом їх називають „ "гільзами“, що походить із німецького Hülse); цигарки часто курять, встромлюючи їх у цигарнички, або дудки; курять також тютюн у люльках (не слід називати люльку чужим словом „файка“ — це зіпсоване в польській мові німецьке Pfeife).
Люлька складається з властивої люльки та чубука, або пипки.
Тютюну не слід палити (бо шкода), а слід його тільки курити, нюхати, або жувати.
Тютюн ніколи не „палиться“, а куриться або горить.
Тютюн носять у капшуку, в кисеті, в табакерці, а цигарки готові — в цигарниці.
Огонь до люльки, або до цигарки крешуть, або світять, огнем тим цигарку підпалюють, але курець її закурює й курить, а вона горить, або куриться, й урешті гасне, але ніколи не „палиться“. Палити можна в грубі, в печі, з гармати, але ніколи не слід „палити“ тютюну та цигарок, бо вони не призначені на спалення (знищення), а на курення.
