Жулинці про Жулин.
Ми вже згадували про те, що жулинські громадяне в галицькій українській пресі гуртом заявили протест
проти виводів слідчої комісії в жулинській справі та по правді освітили ганебне поводіння польського учительського нижчого й вищого персоналу з українськими дітьми. Тепер в ч. 259 „Діла" жулинські громадяне ще раз містять свою в цій справі заяву, яку ми, вважаючи на велике її значіння, подаємо дословно. Вість про страшні події в нашім Жулині, — пишуть жулинські громадяне —про катування наших дітей вшехполяком учителем Броніславом Грайсом за те, що вони не хочуть відректися своєї рідної мови і своєї молитви, пішла—як дізнаємось з часописів —по широкому світі та знайшла відгомін навіть в австрійських делегаціях і російській думі, а гр. Бобринський покористався тою подією на те, щоб представити нас і дітей наших як москалів та людей православної віри, що терплять за свої почування приналежности до московської нації й православної церкви. З того приводу —як читаємо — пишуть про нас російські газети, а навіть на зазив графа Бобринського збіраються на нас в Росії складки. 
З другого боку чуємо і читаємо, як польські часописи заперечують ті тяжкі-нестерпні муки дітей наших, а навіть урядово заявляють, що Грайс не катував дітей зовсім, —не катував їх за руську молитву, та що Михась Коханчик не помер від його побоїв, а від запалення мозку, яке наступило на основі туберкулів. . Чуючи й читаючи все те, ми, мешканці Жулина, з верхностю і радою громадською на чолі, греко-католицький уряд парохіяльний, виділ і члени читальні „Просвіти*, виділ і члени товариства «Сокіл», а навіть і представителі українці місцевої ради шкільної з своїм заступником предсідателя на чолі, —як один чоловік ще раз ствержуємо, — що учитель Бронислав Грайс бив і заїрським способом катував дітей наших іменно за те, що не хотіли по польському молиться, що при вході до кляси учителя поздоровляли тільки по українському, а не по польському, як їм наказував учитель, —що 6 7-літніх хлопчиків Василя Мелника, Василя Чабана, Миколу Лаврука і Василя Коваля на їх власних ременях вішав на таблиці шкільній, — повішеному втикав павутину в рот, а з харкотячого в судорогах ще насміхався—що Рузю Коханчик побив в лютім с. р. залізними перстенями так, що грозило їй осліплення правого ока та волосся з правого виска облізло —що 7-літньогоМихася Коханчика побив у вересні с. р. знов залізними перстенями (боксером тупим), а потім, кинувши до землі, топтав ногами, наслідком чого той хлопчина, котрий був зовсім здоровий прийшов до школи, вже на другий день втратив притомність і не одужав більше з причини потрясення мозкового, діставав нападів неосудмости, аж вкінці в такім стані дня 10 жовтня с. р. помер, —що, як це ствердили зізнання присутніх при побитю дітей шкільних, інспектор Новаковський із Стрия, переводячи з сторони властей шкільних слідство в тій справі, зізнань обтяжаючих Грайса в тім напрямі списувати не хотів, а навіть начальникові громади, що ці факти потверджав, списання відмовив. Все те стверджуємо і констатуємо супроти змагань тих, котрі справу ту стараються всіми способами притемнити або перекрутити, — стверджуємо по правді і совісті нашій. 
З другого боку звертаємося до заяв, які пливуть до нас з Росії від гр. Бобринського і сторонників його, а отакими словами: 
Ми, розуміється, щиро вдячні всім, що звертаються до нас — тяжко покривджених, з спочуттям, без огляду на те, хто вони і до якої нації належать, а тим самим вдячаі були б і російській пресі, коли б ті їх заяви плили дійсно з правдивого спочування нашим мукам і нашому страшному положенню. Одначе мусимо протестувати проти спочувань, за які в заміау відбирають у нас найцінніше добро — народність і віру нашу. Ми не московський народ! не за московське слово і не за православну віру приходиться нам терпіти муки і смерть під польським пануванням! Ми щиро-український народ, —що дорожить своєю українською мовою, ми вірні діти греко-католицької церкви і за ті наші найсвятіші почування ідуть на муки і смерть діти наші! І для того не вільно кому-небудь з цеї нашої жертви кувати для себе політичну зброю. Як муки і смерть дітей наших не приневоляють нас кинути нашу українську народність для польської, так ніякі заяви гр. Бобринського і ніякі подаяння з-за кордону не склонять нас мовчки зносити те, як нас звуть москалями і православними! Тож сховайте, графе Бобринський ваші подаяння і ваші спочування для нас як москалів, а коли серце ваше дійсно приступне для голосу правди і справедливости, то подбайте про те, щоб там, де Ви маєте голос, не заставляли в округах українських учитись і молитись по московському! За це буде Вам велике спасибі від нас і від всього українського народу! Ми ж, свідомі того, що мусимо тяжкими жертвами тут промощувати дорогу нашій народній українській справі — стояти будемо дальше при ній вірно і витревало—не злякані, не зражені, не погнуті, а оплакуючи жертву невинної дитини, маємо хоч ту певність, що Михась наш перед престолом Всевишнього молиться за нас в українській мові, бо не мають там, здається, приступу ні польські ні инші мучителі! В Жулині дня 12. падолиста 1910 р. Зверхність Громади (Печать уряду громадського в Жулині; L. S.) 1. Ілько Дубало, нач. гром., 2. Оніфро Маркус, радний, 3. Федьо Чуй, радний, 4. Яким Маркус, радний, 5. Олекса Цимбалиста, радний, 6. Павло Турик, радний, 7. Павло Мачула, радний, 8. С. Чабан, 9. Ілько Турик, радний, 10. Гринь Кузик син Івана радний, 11. Дм. Шукатка. 
Настоятель гр. кат. парохіяльного уряду в Семигенові з прилучен. (L. S.) Жулин: о. Тимотей Івасик.
За Виділ читальні „Просвіти" в Жулині: Яким Маркус голова, Іван Паюк (L. S.). 
За Виділ гімн. тов. «Сокіл» Іван Паюк, нач., Михайло Дувало, Яким Шараневич, голова „Соколів" (L. S.). Предсідателі місцевої ради шкільної: Ілько Турик, заступник предсідателя, Олекса Цимбалиста, радний (L. S.). Далі йдуть 134 підписи Жулинських громадян. Заява ця, як бачимо, дає добру одсіч як шовіністично настроєним полякам так і непрошеному заступництву російських націоналістів. 
