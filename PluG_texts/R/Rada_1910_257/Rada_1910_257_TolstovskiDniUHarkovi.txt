Толстовські дні в Харькові.
З нагоди смерти Л. М. Толстого по всіх вищих школах лекції було припинено, бо студенти та курсистки не ходять в авдіторії. В день похорону, в університеті цілий день не було спокою. Ще зранку зібрались на університетському дворі студенти і хотіли йти на миколаївську площу, щоб гуртом з другими співати вічну пам'ять. З обмірковування цього питання якось сами собою счинилися недозволені збори. Ректор виходив до натовпу і вмовляв розійтися, обмежившись тими зборами, що були учора, та тими, що вони ухвалили упорядити незабаром з промовами та рефератами про небіжчика графа. Одчинили актову світлицю і студенти пішли туди на нараду. О З й годині студенти, вийшовши звідти, потягли все-таки на Миколаївський майдан.
Технологи та ветеринари мали прямувати туди-ж з гори. Драгуни, стражники та піша поліція скрізь перешкожали їм зійтися в великий гурт. Біля земельного банку, де по-троху збився таки чималий натовп, стражники наскокували на стовпище. Під тими наскоками натовп швидко розбігався. Такі саме спроби пройти по головних вулицях, співаючи вічну пам'ять, були і на другий день у вечері; хотіли ще позакривати вистави по театрах, та тільки біля драматичного театру збився чималий натовп і співали вічну пам'ять. В тих вуличних стовпищах — головним чином молодь, що вчиться; робочі люде не пристають. Рада київської політехники звернулася до ради харківського університету з телеграмою, в котрій каже, що вона „схиляючи чоло перед цам'ятю Л. М. Толстого, великого і життям, і смертю, поділяє тугу, щоогорнула увесь народ через втрату світового генія, і посилав харківському університетові, якого почесним членом був великий гуманиста, своє болісне спочуття". 
У четверг в університеті було засідання професорської ради, де обмірковували питання про вшанування Л. М. Толстого, що був в 1883 році обраний почесним членом університету. Мають упорядити урочисті збори історично-філологичного товариства, укупі з професорською радою, та промови й реферати видати окремим збірником на честь Л. М Толстого. 
Рух помітно тільки по вищих школах, громадянство ж взагалі ставиться байдуже. 
Заступник городського голови повідомив губернатора, що він на ближчих зборах думи запропонує зібраним ушановати графа Толстог. Д. Пісочинець.
