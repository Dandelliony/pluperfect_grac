ДЕРЖАВНА ДУМА. Засідання 10-го ноября. Предсідатель — кн. Волконський.
Пурішкевич не в чергу робить заяву, що комісія прийняла запитання про непорядки у вищій школі. Незабаром проект будуть розглядати. З приводу того безладдя, що панує тепер по вищих школах, особливо там, де немає організації академистів, як от у Петербурзькім університеті, Пурішкевич просить поставити доклад на повістку як можна найближчого засідання. Дума переходить до суперечок про мову навчання в початкових школах. Граф Уваров вітає поправку октябристів, але жалкує, що в їй не згадується про євреїв та католиків. Максудов заявляв, що мусульмане, хоч і бажають приєднатися до російської культури, але ніколи не зречуться своєї національности і своєї мови. Гулькін вимагав для шкіл молдаванських повітів Бесарабської губернії молдаванської мови. Белоусов визнав, що комітет при міністерстві народньої освіти дбає тілько про те, щоб в школу наслати як більш всякого шпаргалля і як менше гарних книжок; що навіть духовне відомство ставиться до книжки більше прихильно, бо повстає проти того, щоб ухвалювало шкільні книжки міністерство.

