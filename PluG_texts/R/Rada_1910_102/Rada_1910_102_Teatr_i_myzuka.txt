Театр і музика.
- Купецький сад. У вівторок, 4 мая, д. Шнеефогт, дав вечір Вагнера. В програмі стояли уривки з опер „Рієнці", „Летючий голандець", „Тангейзер", „Валькирія", „Загин богів", „Трістан і Ізольда", „Нюренберзькі мейстерзінгери" й „Парсіфаль" та оркестрова мініатюрка „Сни“. Талановитий маестро провів усю програму майже з однаковим захопленням і розумінням духу виконаних творів. Де-які темпи д. Шнеефогта, правда, можуть показатись мало умотивованими, де-які відтінки сили й руху — занадто прибільшеними. Деякі інструментальні голоси, особливо валторни й віолончелі, також можуть вважатись не зовсім ідеальними. Але ці всі дрібні хиби зникають перед величезною працьовитістю нового діріжора, перед благородством його художніх намірів і перед висотою його музикального авторітету. 
Публіки на концерті було чимало. Її могло б бути ще більше, коли б дирекція саду сього року не заганяла такої дрібязкової економії на афішах, газетних оповістках і програмах, Особливо досадна ця економія на програмах: тепер на них уже нема ні імен солістів, ні поясняючого тексту до значніших музикальних п'єс, ні анонсів про дальші концерти — повна байдужність до слухачів. 
М. Григ...
- Гастролі Качалова в Київі. В київському театрі „Соловцовъ" 22, 23 і 24 мая відбудуться гастрольні спектаклі артиста Московського художнього театру В. Качалова. Підуть такі п'єси: „Ивановъ" А. Чехова, "Брандъ" Г. Ібсена та „На днЬ" М. Горького. В спектаклях візьме участь артистка Імператорського Малого театра Н. Смірнова.
- Гастролі П. Саксаганського. 4 мая в Полтаві, в труппі Свєтлова, Левченка й Марусіна була друга гастроль славетного артиста П. Саксаганського. Йшла „Суєта". 6 мая третя гастроль — „Запорожець за Дунаєм". На першому спектаклі („Наталка Полтавка") полтавці щиро вітали П. К. і вшанували його вінком. 
- Т-во артистів під орудою А. Василенка з Великодня грало в Кашині, тверської губ., і мало там дуже лихі заробітки. 4 мая труппа переїхала до г. Угліча. 
- Труппа А. Рибченка. Одночасно з труппою Т. Колесниченка грає в Вороніжі друга труппа — А. Рибченка. Ця труппа не має великого успіху і великих зборів не робить. Спектаклі її одбуваються в народнім домі. 
- Труппа Т. Колесниченка в Вороніжі. В літнім театрі городського саду в Вороніжі з 19-го апріля грає українська труппа Т. Колесниченка. Труппа така: жіночий персонал — д-ки Атаманька, Давидова, Єрмоловська, Ізвекова, Крамаренко, Котова, Короленко, Мельникова, Підопригора, Потатуха, Проскура, Радецька, Суходольська; чоловічий персонал: д.д. Булава, Васільєв, Грішін, Жіхарський, Загаруйко, Ізвеков, Кожедуб, Колесниченко, Кіпоренко, Ласкавий, Мельник, Мухін, Назаренко, Нікітін, Проскура, Потатуха, Петін, Рябцов, Савченко, Сергієнко, Яворський. За перший тиждень були виставлені такі пьєси: „Маруся Богуславка", „Нахмарило", „Каторжна", „Пан Штукаревич", „Така її доля“, „Вій" і „Циганка Аза". Усі вистави пройшли при повних зборах.