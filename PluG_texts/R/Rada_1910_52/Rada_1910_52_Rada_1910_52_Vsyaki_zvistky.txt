Всякі звістки.
ПЕТЕРБУРГ, 4. Сюди сповіщають, що Турція стягає своє військо до персідської границі. В Женеві через власну необережність застрелився князь Денис Сцібор, 24 літ, киянин. Видавці і редактори „Ръчи“ Гесен, Мілюков, Набоков і Петрункевич тягнуть до суду редактора „Земщини" Глинку-Янчевського за те, що ввів на них наклеп, ніби „Ръчь" одержала 250 тисяч запомоги від фінляндців. 
ОДЕСА, 4. Недавно гласний городської думи ген. Кардиналовський пропонував не вживати зовсім чужих слів в російській мові, вчора з нього за це глузував на засіданні думи гласн. Жданов. Кардиналовський розсердився і хотів застрелити за це Жданова. 
ВІЛЬНО, 4. Одкрилась литовська художня виставка. 
БЛАГОВІЩЕНЬСК, 4. Скінчилась забастовка друкарів. Вимоги економичні. Газети не виходили 10 днів. 
ЯКУТСЬК, 4. В місті нема зовсім карасіну. Цукор продають тільки по два фунти на душу.