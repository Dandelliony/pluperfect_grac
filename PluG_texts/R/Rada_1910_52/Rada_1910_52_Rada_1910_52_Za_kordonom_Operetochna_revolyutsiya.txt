За кордоном. 
Опереточна революція.
Незадоволеність європейських народів з свого політичного становища зачепила останніми часами й веселе князівство Монако. Людности в Монако всього... 17.000 душ. З них 7.500 душ належать до французьких громадян, 8.ОО0—до італійських, 300—до инших держав і тільки 1.200 душ належать до суто-монакських громадян. Отсі 1.200 монакських громадян, незадоволені режімом, домагаються тепер конституції. А що монакський князь на перше домагання нічого не відповів, то цими днями людність одважилась на демонстрацію. Юрба з 700 душ з прапорами й з иншими атрібутами демонстрацій підступила до палацу й почала вимагати, щоб князь приняв депутацію від своїх вірних підданців. Князь на це згодився. Зараз демонстранти вибрали трьох делегатів і послали їх до князя. В розмові з князем делегати висловили бажання, щоб негайно було опубліковано конституцію, щоб було заведено народне представництво, відповідальність міністрів і щоб усі урядові посади було поділено виключно поміж місцевими людьми. Князь обіцяв скликати особливу нараду, якій буде доручено обміркувати всі домагання народу. Ватажки руху загрожують, що коли князь не здійснить своєї обіцянки до 24 березіля, то вони призначуть на цей день нову демонстрацію. А того дня князь як-раз збірається урочисто одкрити інститут океанографії, яким він дуже цікавиться. Таким чином, народна демонстрація в такий день буде князеві особливо неприємна.