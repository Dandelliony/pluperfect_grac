Маленький фєльєтон. 
Трошки провокації.
Певно всякий згодиться з нами, що тепер взагалі настали часи досить гарні, а для часописів, особливо українських, навіть дуже приємні. Цензура наче б вже зовсім махнула на них рукою і не звертав ніякої уваги. Словом, пиши, що хочеш, хоч вимагай автономії для Сахари, хоч нового репертуару для українського театру, або ще чогось страшнішого. Це —як би сказати — духовна сторона життя часопису. З матеріального боку —теж не гірше. Меценати самі набиваються з субсідіями та запомогами, передплатник теж валом валить і тіраж українських часописів росте. Доходить до того, що київські українські газети та журнали —не можуть вже постачити часописного матеріялу на всіх ЗО милійонів читачів. От, зважаючи на це, варто було-б, щоб люде, які почувають в собі газетярський хист, почали видавати по инших містах України нові часописи, особливо газети. Треба сподіватись, що ця наша щира і користна думка буде багатьом до вподоби і знайде собі серед наших земляків щирих прихильників. Тим більш, що здійснити її - не так вже трудно. Охочим пристати до цеї щасливої думки, ми, як люде вже добре досвідчені в газетярській справі, подаємо тут скілька практичних порад. Перш за все, головне правило для майбутнього видавця, яке лежить в коріні всеї справи: „видавець на всякий випадок, коли б при йшлось змагатись з упертим передплатником, мусить бути заможненьким, і друге: акуратно два рази в місяць, коло кожного першого і 15 числа кудись зникати і після цього привозити з собою гроші на видатки редакції і контори". Люде, що бояться посваритися з усіма своїми щирими приятелями і родичами, на видавців не придатні. Правила для редактора". Він мусить знатися на сельському господарстві, торговлі, будівництві, мистецтві, політиці, фінансах, національних справах і т. и. і т. ин., вміти добре балакати через телефон. Мати завше дрібні гроші для інтелігентних прошаків. Мати флегматичну вдачу, постійного адвоката і міцні нерви“... Правило для співробітників не дуже важке: „писати, писати і писати всіма своїми соками і разом з тим помаленьку сохнути, зменшуватись і зменшуватись аж до макового зернятка, нарешті пискнути і зовсім щезнути з білого світу... Що ж до складання газети, то воно діло дуже просте: перш за все требе вибрати гучний заголовок. Матеріал в газеті розкладається так: статі, одділи, фельєтони, дописи, всячина, або сміховина. Вступні статі можуть бути на теми: щиро-українські, українсько-російські, щиро-російські, загальні, галицькі, фінляндські і закордонні. Тут треба трошки: спинитись. Вступна статя —це душа і головний нерв обличчя газети, вона свідчить про той, чи инший її напрямок. Передовиком може бути і зовсім звичайна людина, не святі ж горшки ліплять, треба тільки насобачитись на цьому ділі. З п'яти співробітників запевне найдеться один-два з таким фаховим нюхом. В статях про зовнішню політику можна що згодно писати, бо тепер події так міняються, що не тільки простий читач, а й сам чорт не вгадає, що нас завтра чекає; про внутрішні справи треба пасати, залежно од темпераменту цензора. Одділи пишуться дуже просто. Треба мати тільки ножниці, клей та двох-трьох терпеливих і хмурих перекладників, що давним давно вже махнули рукою на свою долю. Трошки инше стоїть справа з маленькими фельєтонами. Маленький фельєтон —це теж душа газети (тільки навиворіт!), це лехкий цілунок далекому читачеві, усмішка од щирого серця. Але дуже помиляються ті, що і гадають, ніби фельєтон мусить мати якийсь там гумористичний хист і особливу до цього вдачу. Ні! Фельєтони може писати всякий, кому забагнеться поглузувати з свого ближнього. Правила тут можуть бути такі: писати коротенькими рядками, на все дивитись критично, та не згадувати остогидлого всім Савенка. Це головні поради, як вести газету, Коли ж у кого виникнуть які непорозуміння в цій справі, то практичну пораду завше подасть з великою охотою прихильний Тіберій Горобець.