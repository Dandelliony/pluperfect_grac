Новотвори в сучасній українській мові.
7. Наросток -тель. В Галичині лишилося ще багато слів, утворених наростком -тель (у пошир. -итель, -атель) і дуже розповсюднених (підо впливом книжної й церк. слов. мов ), хоч у В.
Україні слів із цим наростком щораз менше, а чисто народніх зовсім мало. У нас іще загально вживають: властитель - власник, завідатель - завідувач Гол., або "завідуючий, голова", як пропонує Проф. Огієнко надзиратель (наглядач) , мислитель (нім. Denker), управитель (це є і в Україні, Гол.), правитель, керманич, володар, кормитель - годувальник Гол., настоятель -завідувач, виховник (в Україні це слово вживається тільки у відношенні до духовенства). Дуже багато слів із цим наростком є в російській мові, й тому любили їх галицькі москвофіли (напр. слушатель, діятель, освободитель і ін.).
Слідкуючи за сучасною літературною й живою мовою, завважую, що слів із нар. -итель у нашій пресі й у літер. творах лишилося вже мало, а ще менше їх твориться, наприклад: відновитель -
відновник, живитель - годувальник, крутитель, вдохновитель - інспіратор, надхненник, а РУС. подає надихач, духозбудник. З укр. преси 1922р. я виписав іще: доноситель, нарушитель - порушник, обвинуватель - обвинувач, обжаловник; покровитель - патрон, опікун, оборонець. Цікаве явище із словом "любитель": його обминають, бо вважають за слово хибне або перестаріле, напр. Проф. І. Огієнкообминув його в обох своїх словниках, а Голоскевич теж пропустив, але подав прикметник, утворений від нього "любительський". А все таки цe слово нам потрібне хоч би в таких висловах, як "любитель театру, мистецтва" й т. ін. В Галичині вживають слова "аматор" і це слово подає теж Словник УАН ІІ/2, але затримує "любитель", бо іншого в нас нема.
8. Наросток -ун. Цей наросток являється в неологізмах рідко, а слова, ним утворені, визначують теж чоловічі назви занять або чинності, як: опікун, брехун, чаклун і ін. Я занотував мало слів на -ун, і це чисто галицькі слова, дуже рідко вживані, досить штучні, а саме: совгун - совгар, копун - що грає в копаного м'яча, першун - перший у чомусь, двигун - мотор із рос. двигатель (є в Голоскевича з зазначкою, що краще "рушій"), чигун і хижун - дикий стрілець (полює без дозволу), мазун - нездатний поет і ревун - крикун, демагог (в Укр. мав значення "плаксій", в Галичині спопуляризував це слово в значенні "крикун" О. Маковей). На 8 слів 6 походить від дієслів, інші - від прикметника й числівника.
9. Наросток -ій приходить у 2 словах: рушій - мотор і носій - носильник. На обидва поняття маємо багато новотворів, що подам на іншому місці.
10. Наросток -ар служить теж до означування занять і праці людей (nornina agentiurn) і ним утворені такі слова, як: кобзар, столяр, писар, вівчар. Неологизми з нар. -ар мають теж це
значення, а саме: двигар - носій, торбинкар - злодій, грабівник жіночих торбинок, пісенькар - що творить і співає пісні, перекл. з польського, денникар - журналіст, газетяр, лещетар, совгар, ситківкар, рушникар - рушничник (з поль. rusznikarz), готеляр - власник або службовець готелю, манкар - що викликує "манко" (недобір) у касі. З усіх цих слів більше поширені: лещетар, совгар, готеляр, інші - це ефемериди, що швидко щезнуть. Дві слові: торбинкар і манкар складені з глузливим відтінком, і тому автор узяв їх у лапки.
11. Наростки -ень, -ан, -янин. Ці всі наростки зустрічаємо дуже рідко: -ень у словах: покупень - покупець (що купує щось у крамниці), гарматень - гарматня куля, заразень - за разок, бацила, прихвостень. Куліш створив слово "честень" - пам'ятник у честь чиюсь, але це не прийнялося. Наросток -ан маємо в 2 словах: човган - танк (з поль. czolg) і ватран - коминок у давніх домах, де горить назовні (вогонь відкритий). Друге слово утворено доволі вдатно від слова ватра (багаття). Голоскевич подає це слово в лат. одежі "камін". Наросток -янин маємо в слові "зорянин" - визначний фільмовий артист, неначе аналогічно до слова "фільмова зірка".
12. Чужі наростки. Нар. -іст, -ист служить до творення слів, що, подібно до нар. -овець, визначують належність до політичних, ідейних та культурних угрупувань: шумськіст - прихильник Шумського (рад.), загравіст - прихильник партії "Заграва" (назва часопису), баяніст - член співочого т-ва "Боян", гімназист - учень гімназії, гал. гімназіяст; -ат у новотворі "гетьман́ат" - гетьманський суспільно-державний устрій; -ізм, -изм у словах: побутовизм - побутовщина, царизм, ленінізм, корпоративізм; вкінці -ер у слові "станціонер" - станційник, учень, що живе на прив. помешканні.
13. Чистий корень. У неологізмах виступає чистий корень не дуже часто. Цe все іменники, утворені від дієслів, що означують чинність, а повстали вони, щоб скоротити довгі дієслівні йменники на -ння чи -ття, що з ними велася енергійна боротьба. Деякі з них трохи штучні й не здобули собі великого признання. Важніші з них ось ці: в́ипал, н́адлім, під́упад - занепад, ́осід, н́адхід, п́ідслух - підслухування, підслухач, р́озграб = розграблення, пер́еніс - перенесення, ́обстук (хорого) - гал. опукування, сќорот - скорочення, похід - походження. У всіх цих словах є приросток.
Окремо стоїть слово "викіт" - виріз, декольте.
ІІІ. Іменники середнього роду.
Неологізмів середнього роду дуже мало. При допомозі наростків -ство, -цтво повстали йменники: летунство, їздецтво - їзда верхи, пустозвонство - балакучість, пустомельство, розломництво - роз'єднання, дворушництво - дволичність двоєдушність, розбивацтво, доносництво, східництво - нахил до східньої культури, мальконтенство, опоненство, багатоженство, жерцівство, галичанство - галицький партикуляризм, культурництво, наплювательство - легковаження. Це все йменники уявні, здебільш означують чинність, або прикмети.
Наросток -я: поземелля - терен, передшкілля з поль. przedszkole, замир'я - замирення, довкілля - оточення, середселля - місце серед села (має бути середсілля). Дуже багато в сучасній нашій мові віддієслівних іменників. Зазначу тут тільки найбільш оригінальні: устатковання - інсталяція, речі до інсталяції, уставлення машин і т. ін., далі йменники з негацією у приростку, як напр. знецінення - обезцінення вкінці з ділянки радіотехніки: перезвучнення, назвуковлення.
Наростки -ище, -овище (місце, де щось є, або діється) виступає вже частіше: лет́овище - аеродром, поль. lotnisko, слух́овище - авдиція,бпередм́остище - передмостове укріплення, франц. tete du pont, л́ітнище (гал.) - місце, де проводимо літо, р́ічище - корито ріки, оздор́овище - санаторія, кліматичне місце з поль. uzdrowisko, середовище, вкінці жахливе слово з давніших років "притуловище" - захоронка, захист, але цього слова ніхто більше не вживав.
Наросток -иво: в́идиво - візія, привид (з поль. widziadlo), твориво - витвір, робливо - зроблена річ, матерія; усе це слова дуже штучні, що не прийнялися.
Під кінець обміркування нових іменників, а головно їх наростків, скажу кілька слів про йменники прикметникові, творені під чужими впливами, або просто звідтіль перенесені: пивна - пиварня, машинне - відділ машиновий у фабриці, начайне - рос. "на чай", поль. napiwek, ворітне - оплата за відчинення воріт, нім. Speergeld, гал. "шпира".
У множині тепер дуже поширений і любий чисто укр. наросток -ощі, напр. у словах: приємнощі, молодощі (молодість, молоді роки), слабощі, прикрощі, дорогоціннощі.