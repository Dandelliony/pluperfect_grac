Організація кооперативної книготоргівлі і поширення книжки на село.
Кооперативна книготоргівля, як і взагалі книготоргівля на Волині, знаходилась і знаходиться в надзвичайно несприятливих умовах. Основними причинами до цього є: цілковита відсутність звязку з периферією, рівнобіжне існування де-кількох финансово кволих організацій, торгуючих книжкою.
Тому цілком вчасним і необхідним являється утворення кооперативного книжкового т-ва, організація якого зараз провадиться в Житомірі. Фундаторами цього т-ва являється вся сістема споживчої і сільсько-господарської кооперації на Волині на чолі з рейсоюзами, райсельсоюзами та ЦРК, а також книгоспілкою. Т-во об'єднує всі кооперативні організації, що до цього часу торгували книжками: книгоспілку, Житомірський Райсоюз, ЦРК, а також погоджено і сконтактовано виступає з держвидатом. В склад т-ва будуть притягнені не тільки серединні кооперативні організації, а також міські, містечкові т-ва і вся кооперативна периферія.
Т-во поширює свою діяльність на всю Волинь. Головним завданням кооперативної книготоргівлі є поширення книжки на село. Відповідно цьому завданню повинні бути створені організаційні форми книготоргівлі, а також повинна створитися її видавничо-закупочна діяльність. Периферійним апаратом кооперативного пайового т-ва є виключно книжкові крамниці при райсоюзах, книжкові відділи при міських, містечкових і сільських кооперативних т-вах. 
Для глибшого втягнення периферії в книготоргівлю слід перевести широку пайову кампанію в т-ві, притягуючи низові кооперативи в пайщики, а також через інструкторський апарат всебічно популяризувати ідею кооперативної книготоргівлі. 
Як особливо цінний метод поширення на село книжки слід рекомендувати організацію книжкової торгівлі на ярмарках і базарах. 
У найближчий час кооперативно-книжковому т-ву і його філіям на місцях треба взяти в свої руки постачання всім сельбудам і хатам-читальням дешевих книгозбірень на особливо льготних умовах кредиту. В справі поширення й популярізації книжки на селі слід рекомендувати: організацію мандрівних книгозбірень, організацію мандрівних виставок книжок, плакатів. 
Окремо треба поставити питання про постачання села підручниками, ув'язавши це питання з робосом і нар'освітою щодо монопольного права, чи иншої договорної форми. 
На перших порах слід вживати ріжного рода заохочування, щоб гарно налагодили книготоргівлю. Звичайно успішний розвиток цієї роботи вимагає також і відповідної книжки, тому треба поставити на височінь вибір книжки і до техничної справи притягти фахівців. 
Л. Ф—ч.