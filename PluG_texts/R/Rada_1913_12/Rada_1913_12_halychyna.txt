Галичина.
(Од власного кореспондента).
Заява докторів львівського університету. Поляки хотять зробити львівський університет виключно польським і в цьому напрямку роблять багато заходів. Цими днями в українських газетах появилася, яко протест проти польського нахабства, оця заява докторів львівського університету: «Ми підписані докторі права, філософії й медицини, що на істнуючім у Львові університеті ім. цісаря Франца докторські степені й титули осягнули, маючи як раз тому право й повинність сказати своє слово в справі нашої Almae Matris в цій важній для неї хвилі, стверджуємо з власного досвіду, що теперішній львівський університет не тільки правно, але й фактично був і є утраквістичний, польсько-український, бо ж ми самі як раз на цім університеті в українській мові викладів слухали, тут по українські іспити складали і українські з тих іспитів свідоцтва діставали, в українській мові до університетських властей усякі прозьби й инші письма вносили і в цій мові від тих властей відповіді одержували—і через те мусимо заперечити проголошуване з польської сторони твердження, мов би то істнуючий у Львові університет мав виключно польський характер. Ми не заперечуємо польському народові права до цього університету, але й протестуємо рішучо проти всякого посягання на наші права на цім університеті, на права українського народа,—та заявляємо, що український народ не зрічеться своїх прав на теперішнім університеті імени цісаря Франца у Львові аж до тої хвилі, доки стане тут у Львові самостійний український університет, якого скоро діждатися найгорячіше собі бажаємо. 
У Львові, в січні 1913 р. 
Під заявою цею вже підписалося до сотні людей.
