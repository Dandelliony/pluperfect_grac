Дописи.
(Од власних кореспондентів )
С. ДЕРЕНКІВЕЦЬ черкаського повіту (на Київщині). Без медичної допомоги. Нам уже приходилося писати про темряву, що панує у нашому селі. Тепер маємо новий факт, який яскраво малює як наших селян, так і їх стосунки з начальством. Минулого року земство запропонувало збудувати в нашому селі лікарню. На будування лікарні прохало громаду дати 1000 карб. і землі під будинок Частину грошей на будування черкаське земство думало одержати з канівського, бо лікарня обслуговувала б й ще села канівського повіту, що роскинулись тут поблизу, через р. Рось. Драбівська громада (село поблизу Деренківця) дала приговора, що дасть на лікарню 400 карб, так що деренківцям зоставалося покласти тілько 600 карб. Селяне с. Старосілля, прочувши що земство має ставити у Деренківці лікарню, пішли «на перебой» і подали прохання в земство, щоб лікарня була у їх, обіцяючи дати землі під будинок і грошей, скілько земство скаже. Земство сказало їм дати 2000 карб. Деренківці у цім, —що земство з них хоче 1000 карб., а з старосільців 2000, побачили щось непевне: «Це вони (земці) нас загнуздать хотять цією лікарнею, і дали приговора, що лікарні не треба. 
Тепер земство уже будує лікарню у с. Старосіллі, а у Деренківці лікарні не буде. А дуже жаль,— хвороби тут поширені, як хто тяжко занедужає, то його везуть за 18 верст, у м . Городище. Минулу осінь діфтерит так лютував, що фершал насилу справлявся. Тепер ходить чутка, що земство хоче й фершала забрати з Деренківця. Якщо це і справді так буде, то тоді уся Деренківська волость зостанеться без усякої медичної допомоги.
—
С. КРИВЕ, Сквирського повіту (на Київщині). Не дають спокою. У с. Кривому є селянські сіножаті по річці Ірпені, які межують з лісом д. Шадловського. До цих сіножатів з давних давен була проведена дорога через ліс д. Шадловського. Шадловський, як став власником цього маєтку після смерти батька, то почав просити селян, щоб вони віддали йому ці сіножаті, а він дасть їм в другім місці. Селяне на це не пристали; тоді Шадловський перекопав дорогу. Селяне подали в суд на його за цей вчинок, діло зосталось за Шадловським. Тоді вони вибрали з себе уповномоченого О. Ковбасу, який взявся вести це діло з Шадловським і довів його до Сенату. Уже рік, а справи з відтіль ще не чуть. В цей час донесено поліції, що д. О. Ковбаса революціонер, і поліція потрусила в його. Нічого в Ковбаси не знайдено, а тілько забрано кілька українських книжечок, та часописів і всі документи його уповномочення. Через кілька день Ковбасу забрали у поліцію, де і продержали 3 місяці. І тілько після прохання перед губернатором буле почато слідство і потягнуто до одповідальности пристава Красовського. Суд виправдав Красовського, тепер О. Ковбасі не дають спокою. 
30 декабря до нього зайшов урядник з двома стражниками. Тут вони застали його кума Иосипа Біловуса. Діти посхвачувались, повибігали на двір і стали плакать. Урядник перше всього обернувся до Білоуса і запитав його: «Ти чого тут, чому не йдеш Богу молиться в церкву?» Але той сказав, що прийшов по ділу й до церкви не йде, бо нема попа дома. —«Ну так і ти будешь здѣсь» і сів щось писать коло столу. Потім урядник обернувся до Ковбаси і сказав: «Нам сказали що у вас є револьвер, прошу оддать його нам», д Ковбаса відповів: «За хату я ручаюсь, що у мене ніякого револьвера немає, а може ви підкинули на дворі, то за це я не ручаюсь». Після цього стражники почали скрізь шукать. Заставили Ковбасу знімать образи, який з ляку кілька розбив. Після один стражник став вигортать попіл на хату, пішли шукати у комору, надвір, у клуню і нічого не знайшли. 
У Ковбаси стоїть земська пропашна станція с.-х. знаряддя, от він і купив 5 гаків за 25 коп., забив їх у стіну і повісив земські борони. Наткнувшись на ці гаки, поліція причепилась до нього, що це він украв у Земстві. Ковбаса росказав, де він їх взяв, але вона і слухать не хотіла і заставила його викручувати з стіни забиті гаки. Забравши гаки, поліція стала виходить з двору, тоді Ковбаса запитав урядника: «А де бумага від пристава, чи від кого другого, щоб ви мене потрусили?» Але врядник одповів, що йому хтось сказав, ніби у Ковбаси є револьвер, і він прийшов шукать. На другий день ходив Ковбаса до пристава скаржитись, але не застав його у дома.
