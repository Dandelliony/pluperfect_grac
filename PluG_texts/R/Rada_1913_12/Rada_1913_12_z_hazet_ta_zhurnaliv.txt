З газет та журналів.
В ч. 13231 «Новаго Времени» київський дописувач, що завше заховується під підписом–«Запорожецъ», пише, що австрійська мобілізація ніби дуже одбивається на настріях тутешнього населення. 
«Брязкіт австрійської зброї добре тут чути»—пише він На чому власне одбивається цей «брязкіт» так і не каже Запорожець. За те, його гостре вухо чує, що—
—«в польськім і українськім станах панує піднятий настрій і навіть заворушення Особливо хвилюються мазепинці, що переживають прилив надій. Як і в період анексії Боснії і Герцеговини, в Львові одбувся «всеукраїнський зьїзд», у якому брали участь і делегати від українських організацій нашої України».
Як і «в період анексії Боснії і Герцеговини» А. Савенко писав відому йому неправду, що проф. Лучицький брав тоді участь в «всеукраїнському» зьїзді, так і тепер рідний Савенкові по духові і перові Запорожець пише відому йому неправду про участь українців з Російської України в недавньому «всеукраїнському» зьїзді». Про це вже писалось і в «Раді» і галицьких газетах І про це, напевне, добре знав п. Запорожець. Але «обовязки» цього нововременського дописувача примушують його вести свою «чесну» лінію й далі старим випробованим і, головне, безодповідальним шляхом.
