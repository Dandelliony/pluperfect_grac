Університетський устав. 
Університетська автономія, заведена тимчасовими правилами 27 августа 1905 року, проістнувала ледве два роки. Вже р. 1908-го, коли на чолі міністерства народньої освіти став д. Шварц, од автономії на практиці нічого не лишилось. Міністерство знов приняло під свою опіку всі справи і зліквідувало ті здобутки академичного життя, які позначились були за попередні роки. Голосні процеси одеських професорів та дерптських і такі инші заходи зробили з університетів цитаделі тієї політики, якої керманичем став д. Шварц. Пониження науки, втікання наукових сил, зменшення інтересу до академичних справ, такі були наслідки цієї нової політики, і от треба було зробити тільки останній ступінь, сказати останнє слово цієї політики. Це пробує зробити новий університетський устав, що тільки що внесло в Думу міністерство народньої просвіти. 
Зміст його й тенденції відомі вже давно громадянству, бо розмови про його йдуть вже років зо два. Багато вже й писано про його, і на сторінках нашої газети була в свій час ціла низка статей, що критично розглядали новий проект міністерства. Ми не будемо тепер докладно переказувати всього, що тоді говорилось і писалось про його, а тільки коротенько зазначимо головні риси нового проекту. Новий власне він тільки через те, що дає останнє слово, скажемо так, творчости міністерства народньої просвіти і показує ті тенденції, що тепер у йому панують. Насправжки ж прінціпи, на яких автори проекта стоять, дуже старі і знов усю справу вищої науки в Росії відсовують до тих часів, коли наука та наукові інституції не могли навіть в наукових справах мати досить волі, щоб розвиватися та йти наперед. І тепер для самодіяльности не покинуто ніякого простору, і тепер тільки дрібні справи мають рішати професорські колегії. Вибір ректора, проректора та деканів обставлено такими умовами, що од виборного інституту може зрештою нічого не лишитися. Зносини між студентами та професорами обмежено самими офіціальними рямцями; студентські товариства поставлено теж у такі умови, за яких розвиватись їм ніяк. З инших пунктів звертає на себе увагу постанова про кафедри польської мови та письменства в Варшавському університеті, — для цих кафедр постановлено завести польську мову. Про инші національні домагання а-ні згадки нема в проекті...  
Проект, як бачимо, тільки підсоложуе новими словами старі порядки і робить це так незручно, що навіть прихильники міністерства почувають себе ніяково. Принаймні вже де-хто з октябристів висловився, що навіть вони не можуть на такий проект пристати. 