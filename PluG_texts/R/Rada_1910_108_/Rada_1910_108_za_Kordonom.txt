За кордоном.
Сіндікалісти у французькім парламенті. 
На останніх виборах до парламенту вперше вибрано революційних сіндікалістів, членів загальної конфедерації праці, яких у палаті тепер називають "Cegeteistes" (од ініціалів "Confederation Generale dy Travail"). Революційних сіндікалістів усього троє, й на виборах вони пройшли під прапором об'єднаних соціалістів; одного з них вибрано в департаменті Шер, як кандидата місцевого сіндікату дроворубів, а двох других—у Парижі. Серед членів загальної конфедерації виникло тепер питання, чи можна бути сіндікалістам у парламенті, бо ж „Конфедерація" повстає проти парламентаризму, замісць того вона радить провадити політику „безпосереднього впливу", та й під час виборчої кампанії з боку її представників було немало виступів проти участи в виборах. Инші сіндікалісти, навпаки, гадають, що участь у виборах сама по собі ще не є злочинством і що можна бути одночасно і депутатом і членом конфедерації. У всякім разі, питання викликає серйозні суперечки й незабаром воно буде обмірковуватись на черговім конфедеральнім з'їзді.