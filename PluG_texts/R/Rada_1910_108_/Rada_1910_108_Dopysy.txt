ДОПИСИ.
(Од власн. кореспондентів).
ПЕЧАЛОВЦІ, ровенського пов. (на Волині). Союзники. Після того, як в нашому селі заснувався „союз рус. народу", то сварки та бійки й не виводяться. Оце якось зібралися хлопці та дівчата на музики, як то, звичайно, буває в наших селах. 
Як почули про це злочинство союзники, зараз поначіпляли свої значки, і пішли з дреколіями усмиряти бунтовщиків. 
- Як ви смієте тут грати? — суворо промовив до хлопців та дівчат господін "член". 
- А твоє яке діло? — образилися хлопці. 
- А ви не знаєте, кто я є такий? — здивовано спитав союзник тай показав перстом на свій знак. Та це не злякало хлопців. 
Тоді господа члени силкувались розігнати незаконне зібрання і між союзниками та хлопцями виникла страшенна бійка. Союзників добре побили і вони мусіли тікати.
Г. ЛУБНІ (на Полтавщині). Агрономичне бюро. Ще з початку сього року, на підставі постанови торішніх чергових земських зборів, лубенське повітове земство встановило три посади участкових агрономів і заснувало при земській управі агрономичне бюро на чолі з агрономом д. Шкляром. Головна мета цього бюро — заснування, при допомозі участкових агрономів, в селах повіту сельсько-господарських товариств, агрономична допомога цим товариствам, а також і окремим, особливо хуторським, сельським господарям, продаж селянам сельсько-господарських машин та иншого знаряддя, всякого насіння для посівів та городини кращого гатунку й з перших рук на полекшених умовах. 
З самого початку весни діяльність бюро роспочато було васнуванням в осередку города крамниці для продажу дрібного сельсько-господарського причандалля для садівництва, бжільництва, то що, насіння й літератури по сельському господарству. Варто зауважити, що тут є багато й українських книжок. Потім було найнято двох спеціяльних агентів, щоб їздили по селах і брали від селян замовлення на всякі сельсько-господарські машини та знаряддя. Але на цьому саме бюро дуже спіткнулось і надто невдало повело свою справу з виконанням замовленнів. Так: бюро взявши перші-ж замовлення у селян, не виконало їх як слід, ніби то, по незалежним від його обставинам. Замісць замовлених, приміром, машин заводу "Макъ-Кормика" їм висилали зовсім иншого заводу, бо той завод чомусь відмовився виконать замовлення для бюро. Або замісць замовленної дев'ятирядної сіялки привезено селянинові одинадцятирядну і т. д. Одне слово з першого ж початку своєї діяльности бюро не вдовольнило селян і вони тепер дивляться на бюро з недовіррям та неприхильністю, а "частные предприниматели" як склад сельсько-господарських машин та знаряддя "Б. Гронфайнъ", товариства "Плано" то що, скористувались з цеї нагоди і мають на складі у себе іменно ті машини, які найбільш потрібні для наших хліборобів, кращих заводів, яких бюро не має змоги здобути собі для продажу. Представники бюро кажуть, що це сталося тому, що ці "предприниматели" вжили всих заходів, щоб заводи не виконали для бюро замовленнів, чому бюро зовсім несподівано опинилось в такому прикрому становищі.