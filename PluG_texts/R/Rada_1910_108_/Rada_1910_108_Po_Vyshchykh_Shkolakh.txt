По вищих школах.
Одеська Українська Студентська Громада. 
Більш місяця тому назад Одеська Українська Студентська Громада скінчила свою працю. В другому півріччі 1909—10 академичного року для більшої користи було постановлено розкласти всю товариську працю на три гуртки: літературно-язикознавчий, історичний та соціально-політичний. Хотіли заснувати ще й четвертий економично-кооперативний гурток, але, на жаль "кооператорів" не знайшлося. Праця по тих гуртках пішла досить жваво, але, на превеликий жаль, не вдалося кожному з цих гуртків скликати більше трьох-чотирьох зібрань, бо у референтів, студентів останніх курсів не вистарчало на те вільного часу, а з молодіжи ніхто не міг взятися до рефератної справи. 
Далі Громада захожувалась коло організації "Каси взаємної допомоги". Було обрано комісію, якій доручено скласти статута каси. Статута було написано, мав одбутися загальний збір для ухвали його, але тут надоспів Шевченківський вечір, який малося на думці впорядкувати в одному з повітових міст Херсонщини. Думка була така, щоб половину при бутку віддати на пам'ятник Шевченкові, а решту на користь Громади. Але, невідомо з чиєї провини, з цих затій нічого не вийшло користного для Громади. Вся ця справа з впорядкуванням вечора забрала силу енергії, бо громадяне захопилися цею справою, нехтуючи всіма иншими. При Громаді було організовано "Бюро праці". Працювало воно досить жваво, хоча не всі члени цього Бюро приймали участь в роботі. 
Що до „Гуртка студентів-українців о культурі польській" ("Kolko studentow ukraincow o kultursze polskej") то він двічі сходився на засідання, на яких було прочитано українською мовою два реферати, а діскусії провадилися і по українському і по-польському.