Лист з Закопаного. 
Пишуть до мене з України, питають, чи не можна б якось дешево примоститись у Закопаному, бо „такий то" хворий і мусить негайно виїхати лікуватися.  
За цим листом другий, вже про иншого кандідата. А не що давно, —в грудні,— було поміщено в „Раді" некролог Миколи Халецького. Не довелось мені ніколи не тільки бачити покійного, але навіть чути про його раніше і, гадаю, мало хто з українського громадянства знав Халецького.  
Це був, запевне, один з тих не галасливих, але щирих, і вельми користних українських суспільних діячів, відомих тільки „в N. городі і повіті", про яких ми дізнаємось звичайно після їх смерти... Та не про їх заслуги хочу тут говорити. Смерть Халецького, смерть од сухот, ще раз нагадує ті численні жертви, які забрала з посеред українського суспільства ця страшенна хворість. Грінченко, Доманицький, Шерстюк, Тесленко і скілька инших, менш відомих людей, прізвищ яких зараз собі не пригадаю,—ось жертви сухот за останні роки. А скільки „кандідатів"!!..  
Туберкульоз став українською національною хворістю. Тільки й чуєш: „ось добродій N., щирий українець, талановита і діяльна людина, шкода тільки, що тяжко хворий, сухотний"... І більше нічого, ніхто близче не зацікавиться цим „талановитим сухотним", не подумає, чи не можна б було його врятувати, або принаймні хоч одсунути на скілька літ фатальний кінець. Доманицький, наприклад, дякуючи тому, що хоч трохи користувався відповідними обставинами, міг боротися з смертью десять літ і за цей час написав найкращі свої, незвичайно користні для українства, праці. Це один приклад, але ми маємо далеко більше переконуючі досвіди з останніх літ: статистику німецьких так званих народніх санаторій, яка виявляє, що треття частина хворих цілком вилічується, а третина значно поправляється і стає здатною до роботи. 
Про це я згадував минулого року в дописові до „Ради", пишучи про польські благодійні санаторії в Закопаному. Тоді власне я писав також, чи не вдалося б і нам заснувати невеличку українську санаторію. Минулого літа повстав був такий добрий замір, але ініціятори, наскілько мені відомо, думають про велику санаторію, з усіми новітніми урядженнями, на що треба значних грошей.  
Можна думати, що при таких умовах, як що навіть здійсниться цей намір, то ціни в санаторії будуть для незаможніх людей цілком неодповідні. Ініціатори вказують на єврейську санаторію в Боярці і на ті значні суми, які вона поглинула і тепер вимагає. Євреї одначе для нас не приклад. Вони окрім того мають ще дитячі колонії в цій же самій Боярці, добре улаштовані і розумно, з великим знанням діла і любовію ведені; вони збіраються будувати другу санаторію в Пущі-Водиці...  
Нам до такого єднання ще далеко, а головна річ —нам не вдасться добути потрібних для такої санаторії грошей, бо є в нас багато инших, ще важніших потреб. Але ми маємо також инші приклади. На зразок загранишних санаторій, які повстали приватними зусиллями і дуже малими коштами, можна було б спробувати улаштувати щось подібне і у нас. Для цього досить найняти дачу в одній з дачних місцевостей", з 5—6 кімнат, зробивши умову принаймні на три роки. На протязі чотирьох літніх місяців в такій дачі могло б лікуватися 8—10 особ, з яких двох трьох безплатно, а решта за плату не більше як 40 р. на місяць, В Закопаному, при значно вищих цінах на продукти, є підприємці, що беруть од хворих по 50 карб. за місяць, дають їжу не роскішну, але цілком добру і зводять кінці з кінцями, маючи часом всього скілька чоловік гостей. Я певний в тому, з власного досвіду, що в околицях Київа за 300 карб, на місяць можна содержувати 10 особ, з яких 8 платних, а 2 безплатних. Не числю тут плати за дачу, на що довелося б збірати гроші, але гадаю, що з пьятьома сотнями карбованців основного капіталу можна почати діло.  
Треба було б також оплатити хазяйку, яка б завідувала дачою і прислугу. Лікарська поміч і догляд повинні бути безплатні, або за невелику місячну плату, про що ініціатори повинні подбати. Скажуть—і це трудно.  
В такому разі заснувати принаймні гурток, який мав би поки що на меті допомогу хворим і добувати кошти, забезпечувати місця в благодійних санаторіях і т. ин.  
Правда, наші діячі дуже заняті і окрім своєї професії до всього мусять братися, як у тій приказці: „і швець, і жнець і в дуду грець", але може б все ж таки хто з наших лікарів зацікавився цею справою. Життя вказує, що в цьому напрямкові треба щось зробити.  
Богдан Ярошевський.