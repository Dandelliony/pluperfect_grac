За кордоном.
В Македонії.
Турецькі жандарми роблять тепер труси по всіх селах і містечках Македонії і тим македонцям, в яких знайдеться зброя — приходиться дуже зле. Недавно в кочанській окрузі в 74 македонських болгарів витрусили зброю. Всіх їх віддали під військовий суд і там вчинили над нещасними македонцями страшенну розправу. Шість душ засуджено до смертної кари, 18—до вічної тюрми, 11—до 5-літньої, чотирьох —до 3-літньої. Решту виправдали. Цей суворий присуд зробив у всій Македонії страшенне вражіння.
Проти німців.
В Брюселі і Л‘ежі почався великий рух проти германських німців. Скрізь бойкотують германський крам, крамниці, ресторани. З приводу цього було вже скілька бійок на вулицях.
Страшна катастрофа.
В Нью-Йоркові, підчас вигрузки динамиту з товарного вагона в човен, стався страшенний вибух. Вбито 25 душ, а ранених скілька сотень душ. Багато людей закинуло силою вибуху в морську затоку, Гудзон. Коло місця, де стався вибух—все поруйновано. Потерпіла від нього нижня, берегова частина міста. На біржі і в банках спинились на якийсь час всі операції.
Пожежа.
В Антверпені пожежою знищено скілька дорогих картин. Багатий німецький купець Мент, власник багатої картинної галереї хотів одіслати на виставку до Берлина частину своїх картин. Запаковуючи їх, він підгрівав лак на свічці; частина його з вогнем впала на стружки; вони зайнялись і в пожежі згоріло скілька картин Рубенса; між иншими його „Фавн і німфи“, одна картина Рембрандта та ще скілька картин, писаних рукою видатних голандських та фламандських художників.