З газет та журналів.
*** Вчора ми подавали відомости про життя наших земляків у Канаді на фермах. Тепер за „Новим Краєм" подаємо відомости про життя українських робітників по великих містах. Добродій В. С., описуючи „американський рай", росказує ось що: Вже третій рік минає від того часу, коли я станув на вільній землі Вашінгтона, третій рік моїх злиднів перебутих в згаданій країні. Колись в старім краю я инакше думав про Америку: мені уявлялось, що справді це край, молоком і медом текучий для робітника, що тут можна де чого научитись і забезпечити свою будучність, на старші літа, коли не зможу запрацювати на хліб насушний. Вільна і красна це країна, та не для нашого мужика, не для нашого чорнороба: вона вільна, в ній мають будучність, пани, великі магнати, нероби, злодії, та инша заволоч і для них тут роскоші цього світа. А наш бідний робітник залізе до ресторану, або гульбищ, про які в краю поняття не мав, тай марнує молодий вік, тратить здоровля, дорогий час, а доробиться того, що по кількох літах побуту свого на чужині, вертається до родини, без руки, ноги, або цілком не побачить вже родинної стріхи. Ще ті, що працюють по фермах, провадять своє життя сяк так, але по містах, то крий Господи! Не досить того, що мало заробляють, до того ще, в край деморалізуються. Мешкають по 10 по 15 в одній кімнаті, а всі вони бліді, помарнілі, вигляд їх понурий, голови похилені, мов та скошена передчасно квітка, мов би всі недавно з тюрми повиходили. Де ж поділась їх веселість, де поділись їх румяяці, котрими пишались в старім краю? — З'їла тяжка робота по брудних жидівських дірах, не відповідна і зла пожива та нечистий воздух. І як вони можуть мати охоту до життя, як в них може виробитись енергія та відпорна сила на всі згубні та некорисні впливи инших елементів. Вони вигнані нуждою за море, відірвані від плуга, від зелених нив, від родини, попадають тут в великоміське життя, серед вкрай здеморалізованих людей, в котрих нема ні чести, ні сорому, в яких нема жадних народніх обовязків, вони без родини, без даху. Так ті нещасні емігранти стають такими самими, бо між ними живуть, не маючи жадної опіки над собою. Для такого нема рятунку, нема і в нього жадних святощів, він забуває за все, за цілий світ. А книжки, або газети не взяти йому до рук: бо де ж, він дуже спаношився. Такий хлопець швидче візьме свою Кейду, Меру або Ену на танці що-вечора, а як таких нема, то хоч вистоїть з нею до півночі. Зрештою і користь з того буде, бо, як перестане робити, дівчина дасть йому удержання і він дальше буде мати за що гуляти та пити. А що там в книжці або газеті стоїть, на що йому це знати. До того всього і політик з його добрий. Чому, він піде і до товариства, але що з того! Задере голову і зараз хоче бути предсідателем, а не відмовився б і від секретаря (хоч писати ані дуду), а як ні, так скличе однодумців, закладав нове товариство, де став старшим і таких товариств маємо десятки в одній місцевості. А щоб між ними була любов, або щоб зрозуміли свою задачу, то де там. Все те робить з нашого чоловіка міське життя і в таких обставинах, до його душі ніколи не продереться світло правди, промінь знання: а така людина не живе, а нидіє; вона вже пропаща для нашої суспільности, стає її тягарем і виставляє на посміховисько. Хоч де котрий з моторніших і наскладає пару центів та по кількох літах повернеться до родинного гнізда, але не втримається там; як тільки гроші розпливуться, вертається назад до Америки, горює дальше і як не мав нічого, так і не мав, як не придбав нічого на старші літа, так і не придбає. В порівнянню , з міськими робітниками українським фермерам все ж таки значно краще живеться.