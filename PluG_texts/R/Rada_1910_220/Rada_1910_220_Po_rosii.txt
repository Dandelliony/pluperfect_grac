ПО РОСІЇ.
Одставка міністра Шварца. „Р. В.“ поясняють причину одставки міністра освіти Шварца тим, що його університетський статут викликав опозицію не тільки в Думі, але і в урядових колах. Проти нього багато сперечалися представники відомств, проти нього висловився і голова ради міністрів Столипін. В думській комісії склалося дві течії відносно цього статуту. Одна вимагала просто відкинути той статут, а друга — октябристська — хотіла перемінить його. Шварц побачив, що статут його не пройде в Думі і, скористувавшись своєю слабістю, подався в одставку. Окрім того, у нього ще виникли непорозуміння з Столипіним. Одставку Шварца прийняли без вагання. Новим міністром буде призначено директора московського ліцею, професора Кассо. Призначення д. Кассо міністром пояснюють тим, що в урядових колах тепер утворилася так звана дворянська течія, під впливом якої на високі адміністративні посади призначатимуть переважно особ дворянського коліна. Спричинилося до цього ще й бажання Столипіна мати близько коло себе прихильних співробітників. В міністерстві освіти запевняють, що проекти університетського статуту і реформи гімназій д. Кассо візьме назад. Жінка — чернець. „Рус. Сл." подає докладні відомости про жінку — ченця, яку найшли в Соловецькому манастирі. Літ 18 тому в Соловецькому манастирі оселився чернець Арсеній. До половини цього року чернець нічим не визначався. Але в початку іюля він пішов на прощу по Росії. В Звенигороді, московської губернії, на ченця звернула увагу поліція і затримала його. На допиті він назвав себе сином архангельського протоієрея, з потомственних дворян, Арсеніем Серафимовим. По де-яких ознаках поліція запідозріла, що це жінка. Лікарський огляд встановив, що так воно й є. Невідома не хотіла сказать, хто вона така. Сказала тільки, що вона з Архангельської губ. Поліція зняла з неї фотографію і одправила в Архангельську губернію. Трудова артіль. Трудова артіль три роки вже орендує Нижне-ісерський казенний завод. Працею і енергією вдалося артілі поставити діло добре, хоч завод той був зовсім зруйнований. Тепер артіль мав 200 членів. Робочий день у них 11 1/2 годин. Платять за роботу поштучно по розцінці, яку встановили загальні збори. Тепер для артілі скрута — треба заплатити казні 10,000 рублів позички. Виплат таких грошей значно підірве становище артілі. Через це рада артілі обернулася до П. Столипіна, коли він проїздив через Катериненбург, з проханням: 1) дозволить одстрочити виплат позички на деякий час, а потім виплачувать її помісячно, 2) дозволити брати дрова з сусідньої до заводу дачі по 1,000 куб. сажнів щороку; 3) приказати товариству Сергінсько-Уфалейських заводів заплатити зараз же артілі в 5,600 рублів боргу; 4) передать артілі частину казенних заказів; 5) ввільнити артіль од земських податків і страхування заводських будинків та машин. (Речь). Участь робочих в з'їзді ремісників. Недавно відбулося засідання організаційного комітету, який мав скликати в Петрбурзі з'їзд ремісників. На засіданні були представники: вільно-економичного товариства та московської ремісницької управи. Представник вільно-економичного товариства С. М. Прокопович порушив питання про те, що треба, щоб в з'їзді брали участь і товариства взаємної допомоги робочих, а також професійні союзи. Постановлено на слідуюче засідання комітету запросить представників останніх. (Р.). Про Меньшикова. Співробітник „У. Р.“ переказує свою розмову з особою, яка добре знає все, що робилося в департаменті поліції. З його слів виходить, що Меньшиков завше був якийсь непевний. Він намагався завше пролізти в саму суть сиску, в його сістему. Це йому пощастило і тому то, каже він, спокійно відноситися до виявлень Меньшикова не можна. Меньшикову відомі імена і псевдоніми всіх агентів сиску. Коли він оголосить їх, то це страшенно пошкодить справі сиску, бо тепер ще сила агентів служить. Найти ж тепер нових агентів дуже трудно, бо і тепер вже всі охранні одділи скаржаться на недостачу агентів департаментові. Таким чином, коли буде оголошено призвіща агентів, охранні одділи лишаться без агентів. Департаментові поліції лишається одно — змінити сістему сиску, але на це департамент не згодиться. Крім того Меньшикову відома також і „сістема" сиску. Освітлення цієї сістеми зробить неприємне вражіння закордоном, де і так неприхильно дивляться на діяльність російської політичної поліції. А надіятися на спростовання „осведомительнаго бюро" нічого. На арештні доми міністерство доріг просить на 1911 рік 295 тисяч рублів. Видаток цей виник через те, що цього року на будівлі Амурської залізниці виникли непорядки. Всі 295 тисяч рублів підуть на будівлю арештних домів на Амурській залізниці. (Р.). Новий міністр Кассо. Професор Московського університета Лев Аристархович Кассо, призначений оце на посаду міністра освіти походить з Бесарабії, з дворян — поміщиків, грекорумунського роду. Родився він 1865 року. Вищу освіту одержав закордоном, в Гейдельберзі і Берліні. По освіті він юрист і зразу був приватдоцентом в Юрьевському університеті, потім виконуючим обовязки професора в Харьківському університеті і нарешті в Московському. В Москві він читав гражданське право. З його праць видатніші такі: „Обзоръ остзейскаго гражданскаго права", „Преемство наследника въ обазательствахъ наследодателя", „Понятіе о залоге въ современномъ праве", „Русское поземельнеє право", про візантійське право в Бесарабії і инш. В громадській роботі д. Кассо участи не брав. „Р. В." надіються, що керування д. Кассо міністерством освіти не викликав тих страхів, які могли явитися, коли б замісць нього вибрано було людину з більш значним бюрократичним минулим.