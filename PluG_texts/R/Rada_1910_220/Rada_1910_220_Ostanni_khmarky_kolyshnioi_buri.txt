Останні хмарки колишньої бурі.
Роспуск першої Думи і відозва депутатів її до народу, яку було складено у Виборзі, давно вже зробилися далекою минувшиною, історичним фактом, який вже припав пилом історії, а проте дворянство й до цього часу не може цього факту забути і карає членів свого сословія, що насмілилися підписати так звану „виборзьку відозву". Цими днями полтавське дворянство за цю саму провину виключило з поміж себе депутата першої Думи, що належав до української громади, д. П. Чижевського. Воно не могло далі терпіти такого „сорому" і поклало, хоч трохи й пізно, а все ж зробити те, чого не зробило завчасу. Своєю постановою дворянство полтавське розігнало останню хмарку грізної бурі, що зірвалася була в Росії і виконало, на його думку, свій обовязок перед своїми нащадками та історією; йому тепер не „соромно" вже буде зійти з історичного кону і теперішнє покоління дворян може спокійно вмерти... Вчинок полтавського дворянства, як не треба й краще, доводить нам всю безпідставність розмов про те, що темним часам теперішньої реакції наближається кінець. Ні, кінця її не видко, вона панує й пануватиме ще довго. Постанова полтавського дворянства показує, що той лад, який запанував після закону 3 іюня пішов на користь "торжествующему" сословію і воно проганяє навіть останні хмарки недавньої бурі.