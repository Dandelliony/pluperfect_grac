По-під польським кордоном. 
Пищівський район. Їдеш. Кругом поля. Копиці жита. Зеленіє ярина. Де-не-де поорано на зяб. На полях — женці. Лунають пісні дівчат. Жнива — свято людського труду. І свято радісне — врочисте: — врожай он-який! А серед полів в'ється-біжить шлях. Ось він перерізується червоним шлагбаумом. По той бік — Польща. По цей — УРСР. Там країна насильства й визиску трудящих. Тут — держава робітників і селян. З їхнього боку будка з жовніром. З нашого — теж будка, але стоїть ще й маленький огрядний домок для прикордонної сторожі. Ось тут по-під польським кордоном лежить Пищівський район. Як і кожен район — він має свої установи, організації. Райвиконком охоплює 22 сільради. Населення — 35.422 д. Землі — 43.691 десятина. Землекористування головним чином — трьохпілля. Тільки по-деяких місцях багатопілля. Зараз запроваджується новий землеустрій. Населення прагне нових способів користування землею. КНС об'єднує 1728 чоловіка. Господарства їх посідають 6.860 десятин землі. Забезпечені живим і мертвим реманентом на 80 відсотків. ЛКСМ має 9 осередків. В них — 120 комсомольців. Раз на квартал відбуваються конференції. Чим-раз — росте тяга селянської молоди до комсомолу. Є три загони “ЮП”, в яких — 111 піонерів. Робота серед них — досить квола. Освітні справи. Шкіл — 40. Із них — одна сьомирічна. Бракує вчителів. Скрутне матеріяльне становище шкіл після цьогорішнього врожаю значно поліпшиться. В районі — l4 хат-читалень і 4 сельбуди. Певного плану праці не було. Чимало гуртків існувало лише на папері. Обліку праці немає. Профробота. Професійних спілок у районі — 4 (харчсмак, радробітників, робітос, всеробітземліс). За браком відповідних профробітників робота проходила кволо. Кооперація в Пищові опріч гарного будинку, здається, більш нічого гарного не має. Продуктів бракує. Чимало їй треба виправити хиб. Багато треба попрацювати, щоб виправдати своє призначення. Райпартком ще з березня лишився сиротою. Секретар явиться на пару днів і знову десь зникає: то командировка, то відпуск. Керовництва дуже мало. Секретарювання тимчасове поклали на начальника міліції. Він, бідолаха, перевантажений своєю роботою, мало що може зробити по партлінії. Ми особливо підкреслювали хиби установ Пищівського району. Бо, вважаємо, що вихваляти досягнення менш корисно. Та їх і не багато єсть. 
