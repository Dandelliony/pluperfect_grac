Театр і музика
	— Нова сценична переробка „Енеїди" Котляревського. „Народне Слово" повідомляє, що д-р Ярослав Лопатинський закінчив свою оперету на три дії під назвою —„Еней на мандрівці". Дирекція галицького українського театру, зробивши в оперетці де-які незначні зміни, приняла її до вистави. Головні партії в цій оперетці такі: Еней (тенор), Еол (бас), Турн (барітон), Латин (бас), Нептун (барітон), Дідона (сопрано). Перша дія: приїзд Троянців до палацу Еола, друга —в Дідони в Картагені, третя —в Римі в Латина. Ця сценична переробка „Енеїди — свідчить „Народне Слово"- придатна навіть для вистав на маленьких провінціяльних сценах, тоді як „Енеїду" М. Лисенка можна виставлять на великій і сталій сцені.							— Опера „Роксоляна". Як відомо, покійний галицький композитор Денис Січинський помер не закінчивши інструментації своєї опери „Роксоляна". За працю взявся був капельмейстер галицького театру, д. М. Коссак, яку і блискуче закінчив недавно. Опера ця в трьох діях з прологом; незабаром піде вона у Львові. Партію Роксоляни співатиме д-ка Ф. Лопатинська, тенорову партію Солімана, д. К. Луговий, відомий артист-співака на Україні російській; його недавно запрошено на службу до галицького театру.										— Наслідки драматичного конкурсу у Львові. Цими днями відбулося у Львові засідання конкурсної комісії „Краєвого виділу", яка призначила премії за українські драматичні твори, В жюрі брали участь такі особи: Т. Бордуляк, д-р А. Чайковський, д-р К. Студинський, проф. Г. Огоновський, проф. І. Кокоруда, д-р Осип Маковей, д-р Михайло Волошин і д. і Осип Стадннк. Як відомо, попередній конкурс не дав ніяких корисних наслідків. На теперішній надіслано 16 творів —з них де-які, що були вже на попереднім конкурсі і тоді ще не були ухвалені. Сьогорічний конкурс вдався. Першу премію в 700 корон призначено поетові Василеві Пачовському за п'ятиактну історичну драму під назвою „Сонце Руїни", другу премію 500 корон, присуджено українській письменниці д. Любові Яновській за 5-ти актну драму—„Жертви", третя премія 300 корон, дісталась молодому письменникові д. Дмитрові Николишиному за чотирьох-актну драму „Розладдя". Обіцяно також конкурсну премію за 4-актну драму „Безсудна земля", коли автор зробить в ній де-які переробки. Остання пьеса вважається придатною для селянської сцени.								— Український вечір в Гамбурзі. Цими днями в Гамбурзі тутешнє українське товариство „Січ" упорядкувало українську вечірку, на якій виставили оперету „Перехитрили", а потім хор проспівав „Ще не вмерла Україна". Велика зала театру була повнісенька народу: були тутешні українці, росіяне, поляки і німці. Вистава з художнього боку цілком вдалась.