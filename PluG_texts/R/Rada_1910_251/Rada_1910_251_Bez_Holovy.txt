Без голови.
Безладдя, що повстало в Державній Думі після обрання головою Гучкова, знов ставить на порядок денний питання про політичний кредіт октябристів. Партія, що має серед членів парламенту величезну більшість, як виявляється, настільки бідна на людей, що навіть не має змоги виставити на цей пост більш або менш відповідного кандидата. Гучков, безумовно, головою бути не може. Це тепер стало ясно навіть для самих октябристів, бо його останню промову про ганебний вибрик Пурішкевича гучно вітали сами тільки крайні праві, а центр майже мовчав. Що ж до не-октябристів, то для них повна непридатність Гучкова була очевидна давно. Досить того, що на останніх виборах за Гучкова подано було 201, а проти —137 голосів, тоді як, напр., у 1907 р. за Хомякова подано було 371 і проти — 9 голосів. Навіть за того ж Гучкова в марті 1910 р. подано було 221, а проти — 68 голосів. Виходить, що за три роки одностайність у виборі голови зменшилась на 128 голосів, а за 7 місяців — на 69 голосів. Звичайно, тут причина не в особі голови. Гучков вартий Хомякова, а Гучков мартівський вартий Гучкова ноябрського. Причина тут у занепаді політичного значіння октябристської партії, в занепаді її морального авторітету. Правда, ніколи ніхто великих надій на октябристів не покладав, але все-таки гадалось, що це будуть представники буржуазії, класу молодого й повного сил, класу, що домагається політичної влади. Згадувалась французька буржуазія 1789 року, германська 1848 р. і тому подібне.Одначе, за чотирі роки свого перебування в Думі октябристи показали свою повну непридатність до того, що б відогравати хоч яку-небудь політичну ролю. Це — услужливі крамарі, гешефтмахери, але не політики. І Гучков найкраще відбив у своїй особі всі неприємні риси тої каламутної течії, що зветься октябризмом. Нас тут цікавить питання про Думського голову лиш постільки, поскільки нам дорога сама ідея народнього представництва. Знаємо, що, кажучи московською приказкою „поСенькі и шапка",— яка Дума, такий і голова. Але так чи инакше, а Дума, хоч і третя, втілює собою дорогу для нас і для кожного громадянина ідею — ідею парламентаризму. Октябристи й їх голова ганьблять і забрудняють саму ідею, а цього ніяк допустити не можна. Можна бути не тільки октябристом, але навіть і Гучковим, але необхідно хоч блюсти гідність того високого місця, де тимчасово сидиш. Тим гірше для тих, хто цього не розуміє. Вихід з цього становища можливий один: необхідно вибрати голову з посеред представників думської опозіції. Треба кликати „варягів". А то справді з октябристами станеться те, що колись сталось з їх предками-пошехонцями: вони заплутаються в трьох соснах.