Галичина.
Події в сеймі. 107 засідання сейму показує, як пише „Діло" - , що польській більшости вже рвуться нерви від неперестанної обструкції. Удержати повагу сейму стає що-дня труднішою справою. Польська більшість помилилась, думаючи, що та „повага" буде урятована „автоматично" фізичним і моральним вичерпанням українських обструкціоністів. Але, хоч минав вже шостий день обструкційної праці, польська більшість розчаровано бачила цілих п'ять годин, що сили обструкціоністів не то, що не падають але ростуть. І от упорядили собі першу пробу обструкцію фізично розоружити. На услуги польській більшості в тім ділі пішов знов патер Стояловський, що, видко, хоче свою репутацію „правдивого поляка", виявляти як найбільшою ненавистію до заступників українського народу в „єдинім польськім сеймі". Войовничий прелат почав польський похід на українську обструкцію, вириваючи п. Антонові Старухові копистку від тамтаму і кидаючи її на середину залі, під трибуну справоздавця. Тут між ним і п.А.Старухом виникла метушня, в якій тільки священича одіж урятувала кс. лямпяжа. Факт цього виступу проти п. А. Старуха викликав велике обурення серед всіх обструкціоністів. П. Скварко прискочив в ту ж мить до п. Стояловського, який бачучи, що в своїй провокації посунувся далеко, став безрадно махати руками і виправдуватися, що видер копистку п. А. Старухові, бо той... сидів коло нього.Наслідок войовничих розмахів п. Стояловського був для польської більшости просто несподіванкою. Передовсім самі поляки мусіли віддати копистку та до того-ж українські обструкціоністи не тільки не „змітигувалися", але відповіли на провокацію перенесенням обструкції на ширший терен. Насамперед пос. Скварко, а за ним п.п. Петрушевич, Макух, А. Старух і Т. Старух встали з своїх місць і, перейшовши на середину залі, упорядили спільний концерт перед трибуною, зміцнений інструментами инших обструкціоністів, що лишилися на своїх місцях. П. Цюхцинський хотів вирвати трубу у п. Скварка одначе дуже скоро „дав спокій" відтручений на бік... І так далі тягнеться „праця" галицького сейму. Рідке свято. Дня 3 октября завітав до Рогатина фундатор збаражської гімназії і тутешній визначний благодій селянин з Зборащини, Іван Телевяк. Це тип правдивого запорожця, одягнений незвичайно скромно, з довгою люлькою в кишені. На приватні школи записав він більше 52.000 корон. Гостя привітала місцева інтелігенція і представники селянства. Коли гість увійшов до залі, од імени селянства привітав його Т. Соломка, господар з Пукова, короткою, але чулою промовою. Потім подякував гостеві ученик гімназії за жертви, дані на користь гімназії. Після цього хор учеників відспівав „Многая літа і багато патріотичних пісень. Свої співи закінчив хор „Отче наш". На кафедрі сидів старий козак і плакав. Потім усіх запросив управитель до своєї канцелярії і тут настала веселіша розмова. О 1 год. подались всі на обід до „Руського касина", який тревав серед веселих розмов і цікавих оповідань гостя більше п'яти годин.