Зостав на насіння смужку посівної трави.
Для чого потрібно насіння кормових трав. Як селянин запровадить у себе багатопільний сівозмін, то принаймні одне поле повинно бути засіяне посівною травою. Про це ми вже писали в газеті. А між тім, сіяти трави не всякий селянин може, бо часто й трава дорого коштує та й дістати її не завжди можна. Зрозуміло, яке величезне значіння мають трави на насіння в селянському господарстві. Господар не тільки має для себе велику вигоду, але й усій нашій радянській державі дає велику користь. Тому участки з травою на насіння не обкладаються сільсько-господарським податком. Селянин, який одержить надто багато гарного насіння, може одержати ще й премію (нагороду), як зразковий господар. А насіння потрібно не тільки для продажу, а й для своєї потреби. Це зробити не трудно. Досить одбити від усього поля з травою невеличку смужку, яку й залишити на насіння. Конюшину на насіння зоставляти або з першого, або з другого року. Зоставляючи конюшину на насіння, треба мати на увазі, щоб не було там повіліки (в нас називають — зараза). Насіння повіліки дуже важко відділити від конюшинного. А від неї конюшина цілком пропадає. Косять конюшину на насіння, коли голівки побуріють. Як що розтерти в цей час голівку на долоні, то побачимо де-кілька достиглих насіннин. Скошану конюшину звозять на тік, де й просушується. Молотять конюшину ціпами або особливою конюшинною молотикою (теркою). Вимолочується насіння дуже пагано. Одбиті від стеблини голівки треба збити граблями й знову молотити. Насіння очищають на ситі. Краще ж очистити на віялці чи сортировці. Тимофійна. Як-що її підсівали до конюшини, то можна збирати зразу й конюшину й тимофійку. Обмолочується вона легко й насіння також легко відокремити від конюшини просіванням. Як-що ж тимофійка посіяна сама, то збирати треба тоді, коли вже насіннини не можна роздавити пальцями. З де-яких зернят повинна одпадати полова. Колоски стиглі червоніють. І конюшини і тимофійки можна зібрати по 20 пудів з десятини. Урожай конюшини часто буває й менший: пудів 10 — 12, але при середній ціні на конюшину— 20 карб. за пуд, десятина конюшини дає прибутку разів на 5 більше, ніж десятина жита. Люцерна. Щоб одержати насіння люцерни зоставляють участки зі старішими рослинами. Це роблять тому, що після врожаю насіння люцерна не дає вже гарних укосів. Збирають тоді як бобки рослини побуріють. Насіння обмолочується легко. Урожай доходить до 20 — 30 пудів з десятини. Велике значіння для врожаю насіння люцерни мають бджоли, які перелітають з квітки на квітку й опліднюють квітки. Тому кращий урожай буде з тих участків, що недалеко них є пасіка. Як-що люцерну розводять тільки на насіння, то краще сіяти її широкими рядками й сапати. Інженір-агроном Скворцов.
