Треба перевірити.
Таким лісникам не місце на радянській службі. У квітні місяці в Вишпільській дачі житомірського підлісництва з'явився лісник Хміль надзвичайної вдачі. За дуже короткий час цей лісовий сторож глибоко в'ївся в печінки селянам. Замість своєї безпосередньої праці — охорони лісу та боротьби з порубщиками — він робить ось що: ганяється за дітьми та розсікав їхнє тіло дротяною нагайкою лише за те, що корова скочить за межі певного випасу. А ось 3 червня Хміль почав ганятись за дітьми й пострілом з рушниці поранив 10 літнього пастушка, сина селянина з Вишполя Черняхівського р., Олекса Кухарчука. Трошки пізніше цей самий лісник вдарив рушницею селянина того ж села, Пархомчука Кіндрата по голові. Громадянинові Перегуді лісник набив шишку завбільшки в кулак. Перегуда почав тікати, лісник думав стріляти. Спинив його об'їзчик, що як раз наскочив. Під час стрілянини по дітях розбишака був обеззброєний селянами і відправлений до району, де велося слідство. Лісника видали лише на поруки лісничого Калуцького. Здавалось би, що за такі вчинки місце в Бупрі, але ж не дивлячись на слідство райміліції і лісництва, цей держиморда ще й далі на службі, ще й зараз плямує своїми вчинками лісову сторожу. Це надзвичайно обурює селян й вони ждуть слова прокуратури. Василь Бурсак.

