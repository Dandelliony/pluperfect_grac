ДОПИСИ
(Од власн. кореспондентів).
М. БИШОВ, київського повіту. Тутешнє життя. Не один з старих селян роскаже залюбки про своє містечко, що колись визначалось за старих часів своєю промисловістю. Тут були цегельні, великі будинки з заїзжими дворами, багацько гарних крамниць. А тепер того всього немає. Єсть, правда, довгий величезний мур, в котрому притулилося декілька крамниць з сірниками та гасом. Селянство бідне. Землі в більшости селян або дуже мало, або зовсім немає. Заробітків ніяких немає зовсім, хоч би й хотів заробить. До бідноти прихильна непроглядна темнота. Церковно-парафіяльна школа не могла задовольнити людей і більша частина дітей зоставались неграмотними. В цьому році єпархіальне начальство збудовало нову школу. Діти почали ходити до школи і їм наказали купити книжок. Селяне відмовилися купувати дітям книжки. Діти повинні були б покинути школу, але на щастя учитель місцевої 2-х кл. земської школи позичив книжок на вчення. В 1908 році відкрилась земська 2-х класова школа. Вона вспіла прихилити до себе селянство, котре раніше вороже відносилось до всяких взагалі шкіл. Селяне постановили приговором давати ті гроші земській школі, що раніше давали на церковно-парафіяльну школу. Учиться в цьому році дітей в земській школі 225 душ і на вечірню науку ходять 185 чоловіка. Ходять такі, що мають од 15 до 50 років. 2-го января відбулася ялинка. Вся програма була російська. С. ПОЛОШКИ, Глухівськ. повіту, (на Чернігівщині). Фарфорова глина. Хоч село наше і маленьке, але ріжниться від инших тим, що має шари фарфорової глинки, глинки, що відома всьому світу за свою добротність. Колись, років десять тому, ця глинка була в руках селян, але через „порожні кишені” і через експлоататорів, перейшла мало не вся до рук теперішніх хазяїнів її. Тепер її добувають: глухівське земство, п. Скоропадський, п. Максимовичка і чоловіка три заможніх селян. А селяне, збувшись „земельки з глинкою", заливають своє лихо.
