Над великою могилою.
„И объ одежде его меташа жребій“.
Вмерла величня легенда, яку всьому світові оповідав своїм життям Лев Толстой. Коло свіжої могили, як звичайно —по смерти великого чоловіка, почали виникати й ширитись нові легенди. Між селянами пішла чутка, що „граф” не вмер, а десь пішов світ за очі, у сібірську тайгу, і звідти наказує своїм яснополянцям жити по Божому... А нарешті почали по селах 3‘являтись і живі „Толсті”, що вже з селян збірають жебранину собі на прожиток. Але коли й була де людина, що вірила тим легендам і тим самозванцям, то тепер вона, певне, більше не йме їм віри. Бо всякому ж тепер ясно, що як би „він”, Лев Толстой, справді був живий, то він би давно вернувся з нетрів тайги додому, щоб порвати на шмаття свій заповіт, а може й знищити і всю свою літературну спадщину, за яку тепер, на сором людству, позиваються між собою найближчі Толстому люде... Тільки тепер видко, яку муку терпів той велетень за свого життя, відчуваючи прірву між собою та своїми близькими. Коло нього потроху виростало звичайне, світове, дрібне міщанство. Воно гнітило Толстого, тягло його дух до землі, коли він поривався у небо. Як пісок пустелі помалу засипав велетенського сфинкса, так це міщанство потроху опановувало постать Толстого, огорожувало його од людства. І тільки через голови того — такого рідного й такого чужого йому міщанства міг Толстой промовляти до широкого світу і кликати людство до своїх ідеалів духовного життя. І коли він зробив останнє напружнення сил, випручався з міцних обіймів, якими його охопила родина Толстих — пігмеїв, і пішов назустріч жданому, хоч несподіваному кінцю, — тоді тільки на короткий час занишкли міщанські домагання, під враженням справжнього горя і родинного, й всесвітнього... А далі, над могилою роспочався ярмарок для продажу спадщини і сумні суперечки та позви. І якось дивно, що вся ця родина поміщиків, міщан, крамарів—всі ці дрібненькі люде — були такі близькі тому велетню, що вони носять його ймення, що вони весь час жили під впливом його духа, що вони вийшли з його крови,—і не зберегли в собі ні крихти його душі. Ось коли можна зрозуміти, яким тяжким шляхом Толстой перейшов од чарівних картин родинного щастя в „Війні та миру” до суворих висновків надлюдського аскетизму в „Крейцеровій сонаті”. П. Смуток.
