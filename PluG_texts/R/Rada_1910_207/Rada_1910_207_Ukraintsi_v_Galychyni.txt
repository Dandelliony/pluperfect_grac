Українці в Галичині.
Студенти на волі. Дякуючи оборонцям, випущено в суботу і в неділю (до 1 год. пополудні) 24 арештованих студентів після того, як вони дали підписку, що не будуть перешкоджати слідству і з'являться на кожний виклик до уряду. Випускали на волю що пів години по одному. В вязниці остались Йосиф Охримович і Микола Залізняк, підданий російський, на яких визволення не згодилася палата радних. Студенти пересиділи в слідчій в'язниці два місяці і 18 днів. Випущені на волю такі студенти: Вол. Бенко, Мих. Білик, Андр. Домашевич, Руд. Дробенко, Мих. Гера, Вол. Гіжовський, Вол. Гузар, Тад. Яримович, Клим. Коник, Олекс. Крук, Ром. Леонтович, Гіл. Левицький, Ів. Мосяк, Вол. Палятинський, Петро Пасічник, Петро Пастернак, Павло Решетило, Теод. Ставничий, Денис Сумик, Мих. Шишкевич, Іван Третяк, Стеф. Волошиновський, Йос. Задурович і Ілля Живко.

Московська грабіж. Під цим заголовком доносить „Діло", що „савет" „Народного дому" у Л'вові одмовив з іюня 1911 р. СС. Василиянкам кватиру в домі при ул. Зиблікевича, де вони сидять 20 літ, і вложили силу грошей в дом, де покійний кардинал Сильвестер Сембратович поставив церкву. Все те „москвичі" хочуть тепер заграбити і помістять там свій „пансіон" або бурсу до виховування „яничарів". Ректорат ветеринарної академії в Львові заохочує в заграничних часописях на ріжних чужих славянських мовах до себе в академію. Каже м. и.: „До тепер записувалося там багато Славян, як Хорватів, Словінців, Чехів, Поляків, Русинів і Болгар. Кождий слухач може складати іспити в своїй рідній мові, бо професори розуміють більшість славянських язиків". (Діло).
Забастовка у Львові. 4 сентября у Львові застрайкували служащі городського трамваю і газового освітлення, разом більше 1000 душ. Як трамвай, так і газове освітлення є підприємствами города. Платню робітники одержують дуже низьку, а життя у Львові незвичайно дороге. Страйкуючі домагаються побільшення платні, а „демократичний" муніціпалітет, марнуючи гроші на ріжні польські шопки, не хоче поліпшити нужденного становища своїх робітників.
Муніціпалітет львівський, зложений з вшехполяків і инших польських „демократів" та патріотів католицької і мойсеєвої віри, все залежне від себе робив, щоб ізолювати трамваєвих і газових робітників від впливу соціялістичного руху. Ця категорія робітників не має навіть професіональної організації. Отже організація страйку належить не партійним організаціям. Перед самим розпочаттям страйку, вночі на 17 вересня н. ст. відбулося віче робітниче, переважно служащих трамваю і газового освітлення, на якому кілька промовців з української і польської соц. партій, заявили, що страйкуючі можуть рахувати на матеріяльну і моральну підтримку усього організованого пролетаріату. Від українців і по українському говорив на вічу депутат до парламенту С. Вітик. (Од власн. кор.).