Сторінки життя.
Театральне болото.
Треба, хоча і прикро це робити, писати про болото нашого театру. Нехай на чисту воду виходять сороміцькі діла "малоросійських" "держиморд". Без найменнів, бо вони „odiosa sunt"... Ось вам, читачу, „ веселенька" картинка з театральної української дійсности, як її малює нам лист з провінції. В г. N гостює українська труппа. На чолі її стоїть громовержець антрепреньор і артист. Для свого бенефісу ставить він російську оперету. Репетірують. Готують останній акт, де гуртовий канкан. Одна хористка виходить наперед кону і хоче сказати режісерові-антрепреньорові, що їй нема з ким танцювати. А пан громовержець, не дослухавши, що хоче сказати хористка, штовхає її в груди і гримає. За жінку заступається її чоловік. Громовержець і йому велить замовчати, бо, мовляв, "я здЕсь хозяинъ и мнЕ наплевать на васъ" Аргумент цей робить своє діло: все затихає і репетіція скінчилась. Після репетіції розгніваний „хазяїн" зриває свою злість на тому чоловікові-заступникові. Раз-два.. піднялась палиця і опустилась палиця на плече заступника, та так "легенько", що аж кров запеклася. Ударений не змовчав і собі вдарив антрепреньора нотами по голові. А діялось це в садку, під театром, і бачили те диво люде. Бачили і, мабуть, славили преславних "діячів" нашого нещасливого театру... Ще б нічого було б, як би це тільки раз було, під гарячу руку, як людина не тямить, що робить,—а то ні: тут ціла сістема. Той самий громовержець (пише наш випадковий кореспондент) в своїй труппі побив палицею танцора за те, що танцор одяг на сцену його чоботи. Кілька років тому цей таки актьоробойця побив суфльора і знов палицею, побив артиста, побив співробітника газети... Маємо таким чином досить солідний формуляр забіяки-антрепреньора. "Невже ж, — питає слізьми серця автор листа, —ті полтинники, які д. N платить замісць жалування, дають йому право бити менших братів своїх"?..

Та на цьому ще не край добродітелям сердитого „хазяїна". Дозволимо собі, в інтересах повноти його біографії, вписати в вищезгаданий формуляр ще одну. Матеріал дає той самий лист. Щоб поправити свої діла, громовержець упорядковує конкурс краси з призами. Робиться все дуже просто. Антрепреньор вважає, що кращого од його все одно нема і, поклавши заздалегідь собі в кешеню 300 контрмарок на приз, забірає той приз собі...
І виходить, що в "хазяїна" не тільки тяжка рука, а ще й голова комерційна. З такою рукою і з такою головою, звичайно, не пропадеш на світі. Таке-то діється за принадними кулісами українського театру. Там бьють в груди, бьють по нервах, бьють по серцю, бьють сістематично, упевнено, а за терпіння затурканого, голодного, холодного, обдертого й підпилого, огнем творчости і красою артизму незогрітого актьора з ласки кидають йому того нещасного полтинника... І так йде увесь вік безталанних, одкинутих життям людей, що тільки й здатні вибивати свій божевільний танок на помості "малоросійської" сцени. Смутні-невеселі картини.
 Л. Чулий.