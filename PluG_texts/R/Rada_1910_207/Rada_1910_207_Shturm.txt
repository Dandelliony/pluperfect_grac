ШТУРМ.
(Нарис).
 Перше число місяця вересня... Федір Львович спинив за скількись сажнів до воріт візника, виліз з фаєтону, скинув з себе полотняний кобеняк, обмахнув хусткою куряву з жовтих черевиків, умився одеколоном і під'їхав до ганку чистенький, блескучий, немов і в дорозі не був. Господарка оселі, Варвара Іванівна, пересажувала саме квіти на грядці під вікном. — Не сподівалися гостя? — Не сподівалася. Милости просимо. Та ви як на Великдень: од шапки до закаблуків все блищить на вас. — Я ж, здається, ніколи в латках не ходив—образився був гість злегенка, одначе одійшов зараз же і додав веселенько. — Я до вас сьогодні на хвилинку по одній справі. — По дуже великій справі? — Ні, не так щоб дуже великій, але „куй залізо", каже приказка, „поки не прохололо", або „поки не перегоріло" — добавляю я. Пройдемо прямо в сад. В саду затишно, тепло. Жовтий лист чорноклену вже припорошив
алеї, прив'яле листя акації немов вкрилося димом; берест посивів і скинув більшу частину своєї чуприни, кущі глоду припаслися вже червоною китайкою, проте смертю ще не віє з опустілого саду. Тихо тут, але тихо, як в Країні ясних спогадів, тихого спочинку, а не смерти—знесилене дерево попустило віти, але воно зазнало недавнечко щастя во всій красі та силі і задовольнене чарами весни, стомлене літньою працею, скидає тепер по-малу своє убрання без жалю, без протесту, не питаючись неба; „на віщо цвіло?" „на віщо потратило стільки соку, здоровля?" „після чого йому тепер спочивать?" — Тихо як в саду! Чому так гарно не буває ніколи в душі людській? Зітхнула на всі груди Варвара Іванівна. — І що тут гарного? Яблуні, груші обібрані навіть, сливи потрушені.— Кинув гість. — А сонце! Осіннє сонечко люблю я найдужче. Иому нема тепер ніякого діла і воно, як дитина, безпечно жартує, пустує... Он, дивіться, посріблило цівку осики, он приснуло, як на сміх, золотом на кущ, на кущ старих, кривих, нездатних і на топливо слив... Золото, скрізь золото... — А! цур йому! Фальшиве золото. Не дав би за його й шага. — Правда, цей блескучий, проте все ж таки холодний промінь осіннього сонця нагадує мені иноді парчу на мерцеві... — Ха-ха-ха! От вам і „гарно" в саду. „Парча", „мерці"... Ні, Варваро Іванівно, тепер вже годі всякі песімізми розводити. Катерина Антонівна—ваша щира приятелька—сказала мені сьогодні одну новину про вас. — Новину? — Власне це й не новина, бо я вже
давно сам бачив, давно догадувався. Он кущ калини червоніє; там ослінець є. Гість спішно поволік господарку навпростець через отаву, припорошену, як золотою пудрою, жовтим блискучим листом. — Цей кущ я сама садовила. Який роскішний виріс!— мовила Варвара Іванівна, сідаючи. — Кущ роскішний, але на фоні цих ягід червоних та темного листу, ви, здаєтеся, ще блідішими. Взагалі, ви бліді дуже. Ну, та це дарма. Ви живо поправитесь, посвіжієте. Організм ваш, як з заліза вилитий. — Мене пропастниця мучить. — Вигадки! Ніякої пропастниці у вас нема. — Божуся вам. Через пропастницю я не досипляю, не доїдаю. — Вигадки! Ви просто закохані, Варваро Іванівно. — Бога бійтесь! — Так, так... Ви закохані. І це цілком натурально. З таким організмом, таким темпераментом, з такою натурою... — Яка ж натура? Звичайна натура. — Ні, вибачайте... Для звичайних людей—ваші літа—то вже передодні смерти. — Так само і для мене. — Годі, Варваро Іванівно. Людина, що може ще кохати... — Так я ж не кохаю. — Варваро Іванівно, ми не діти. Я знаю напевне, що ви кохаєте, ви скажіть мені тільки: кого? Цілий ряд мужчин—ваших приятелів—перебрав я сьогодні, але там не було й жодного, достойного вас. — Кажу ж вам, нікого не кохаю і нездатна кохати. — Варваро Іванівно! Невже я за десять років не заробив вашого довірря?
Я ж бачу, читаю в душі вашій—ви мучитесь. А можливо, що муки ваші зовсім даремні, можливо... Я навіть певен в тому—щастя ваше тут зараз, в ваших руках. Признайтесь, що кохаєте. Я не одійду од вас день, два, місяць добиватимусь, щоб призналися. — Ну, добре; кохаю. — Кого? — Цього може і не скажу вам. — Я не одійду од вас. Це я мушу знати... Це мені потрібно знати. Я не вийду з вашої господи... Катерина Антонівна натякнула на Олександра Миколаєвича. — Хай буде й він. — Шуткуєте? Того нещасного, білобрисого! До віку не повірю... — Його... — А! Так ось воно що! Кохаєте Олександра Миколаєвича. Мізерне білобрисся ваш ідеал. Ось воно що.! Ну, і як же... — Ніяк. Кохаю тай годі. — Але він, звичайно, вас не кохає. — Може і кохає. — Він сказав вам, що кохає? Він бреше. Скажіть йому це у вічі. Він не кохає вас. — Не знаю. — Ви не знаєте, а я знаю. Він не може вас кохати. — Через що? Через те, що всякий мущина вимагає насамперед, щоб коханка його мала пікантний вигляд, а ви... Ну, що це за ротонда на вас? Хиба такі намітки тепер хто носить? — Можливо, що й не носять. Але Олександр Миколаевич вміє, здається мені, одріжняти людину од її намітки. Він сам не звертає уваги на моди. — Але у всякім разі ваш Олександр Миколаєвич не святий і звертає, як
і всякий мущина, увагу на вроду. А ви... ви так змарніли, зчорніли, зпоганіли, постаріли... Правду сказать, ви образ жіночий загубили. Ви тепер якась тріска, півтріски... — Я дивлюся щодня у дзеркало. — Ха-ха-ха! Ваше дзеркало! Бачив я ваше дзеркало. Три карбованці 50 років тому назад заплачено. — Вибачте, Федір Львович, мені ще самій немає... — А що тут торгуватися! Роком більш роком менш.—Знаю, що вам тільки 35 років. Але жінці, якій минуло 35 років, панчоху та клубок ниток в руки: капут її вроді, кінець її красі. — Є люди, що кохають в людині більш красу її духовну. — Киньте в калюжу хоч найдорожчий діамант—ніхто все-ж таки не стане з неї води пити. — Федоре Львовичу!! — Вибачте, я може трохи грубо, невдало висловився, одже од змісту своїх слів не одрікаюся. Найчистіша, найсвітліша, найідеальніша душа опеленена старим, немічним тілом... — Ви ж, Федоре Львовичу, тільки що казали, що організм мій... — Що мої слова? Ви сами знаєте, скільки вам літ. — Мазепа був старіший за мене. Нарешті Отело. Знову Жорж-Занд. — Так тож Мазепа, Отело. — Такі-ж люде... — Зовсім не такі. Нам з вами далеко до них. Ми з вами не маємо права рівнять себе до класичних зразків. — А я сміливо рівняю себе до всіх людей. — Ну, коли так... Коли ви навсправжки. Тоді... тоді, вибачте на слові, ви просто хворі... Ваша псіхіка... У вас якась mania починається.
— Простіше сказати: я божевільна. — Божевільна може і не божевільна, але у всякім разі такий сімптом є часто ознака прогресівного паралічу. — Паралічу? З якої речі? Звідкіля б він у мене взявся? — Як то звідкіля? Дивне питання. Склероз у ваших літах—досить звичайна річ, а на ґрунті склерозу... — Склероз! Господи! Борони Боже! Я так боюся його. Я надивилася на свого батька... Швидче тікати до лікарів за кордон. — З вашими достатками та за кордон! Чи ви може уявляєте себе не тільки Мазепою, Жорж-Занд'ом, а ще й Крезом на додачу. За кордон! Та чи ви знаєте, скільки коштує там фунт м'яса? Чи може думаєте накинути відповідальність за ваш склероз на своїх арендаторів і пограбувати своїх людей заради закордонних шарлатанів, які нікого ніколи не вилічували. Та це-ж би ви зрадили себе, своїм принціпам. — Правда, Федоре Львовичу, ваша свята правда! моє становище безнадійне... Не знаю, що робити. — А я з тим і приїхав, щоб пособити вам... Е... порятунок вам... Слухайте, я знаю одного добродія.—Людина середнього віку, цілком здорова, брюнет, вродливий трохи поет, більше музикант, співець не поганий... Ідеалист, звичайно. Людина з цілком забезпеченими достатками. Гарна по сада. Повага, пошана громадянська — почесна людина... І він кохає вас. — Мене? Пів-тріски? Нещасний. — Чого-ж нещасний? Хиба всі беруть тільки гладких жінок? Нарешті він замовить вам оксамитові сукні, приведе куафьоршу, щоб закрутила вам кучері,—як це звичайно роблять усі пані... Купить гребінці до голови в золотій оправі, Перстнями закрасить
ваші тонкі пальці, А тим часом повернеться його брат—лікарь з-за кордону і всякими фетінами, сенатогенами, гематогенами... — Стільки втрати, клопоту і заради чого? — Заради чого? Мало хиба й так грошей по дурному розкочується? Мало хиба є на світі всяких...? „ Всякий барон свою примху має" давня приказка. А може ваш голос йому до вподоби. Голос, правда, не важний — і з кожним днем гіршає. Цей рік діапазон вашого голосу значно поменшав, тембр став теж не рівний. Рік—два і зовсім голос пропаде, бо й тепер вже слабенький. — Одначе все-ж таки голос мій дужчий за ваш. Принаймні позавчора, коли ми співали з вами дует, мій голос покривав ваш—голос. — Ха-ха-ха! Ви жартуєте. — Всі так казали... — Це ваші приятелі—Олександри Миколаєвичі вам набрехали. Глузували з вас. — Сам Карл Карлович казав мені. — Ваш Карл Карлович або був п'яний, або не чув, яке я взяв fermato на sol. Вас зовсім не чуть було, запевняю вас. Ваш голос пропав, зовсім пропав; зісталося тільки скількась ноток. Нижчого регістру. — О, Господи! Все що було в мене гарного, пропало, зникло. Нещасний брюнет, що хоче сватати мене, проклене в день шлюбу свою долю. — Ну, то вже його діло. "Бачили очі, що купували"  ... Е! та що там довго базікати?.. Цей брюнет—я. 
Л. Яновська. 
X. Тарнавщива. 
5 вересня. 1910.