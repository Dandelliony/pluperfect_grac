З газет та журналів.
 В останній книжці „Літер. Наук. Вістн." (VIII) проф. М. С. Грушевський з властивим йому публіцистичним талантом оцінює значіння Грюнвальдських польських свят, які він називає похороном унії. „ Польща справила похорон по унії. Такого значіння набрали—може несподівано для самих аранжерів, святкування пятьсотлітньої річниці Грюнвальду. Підчеркнули перед цілим світом, що ті історичні обставини і комбінації, які видвигнули польський народ на перше місце в політичнім життю Східної Європи і за поміччю з'єднаних сил народу литовського, білоруського і українського дали тріумф над його одвічним ворогом,— минули безповоротно. Коли сорок літ тому назад польські патріоти святкували тристаліття Люблинської унії й на память її сипали високий „копець" в традиційній „столиці Руси", Львові,—цей кінець старої унії не відчувався так. Вірили ще в її життєву силу і святкуванням хотіли розбудити не свідомість значіння унії в минулім, а свідомість ваги для сучасного життя. Ще свіжа була участь певної части української (родом)       інтелігенції в останнім польськім повстанні. На Литві та на Білорусі не було ще й сліду якогось протипольського руху. І ініціатори святкування юбилею Люблинської унії могли тішити себе гадками про її життєву силу та бачити в ній путеводну зорю польського життя, яка кінець кінцем ще виведе польський корабель з скель і мілин, куди він був заблудив, нерозвагою „неситих ксендзів і магнатів” наразившися на конфлікті з українськими масами,—на повне море будучої вільної і незалежної Польщі. Але нові речники унії не устереглися від помилок старих її творців, і в результаті добили тільки її до решти протягом отсих сорок літ. Стара унія, роджена кревською угодою (1385 р.) малопольських політиків з молодим литовським князем, і охрещена в крівавій купелі під Грюнвальдом, була сама по собі дуже доброю політичною комбінацією і могла б принести багато доброго і Польщі і союзним з нею народам, коли б Польща вміла удержатися на становищі першого між рівними і справді здійснила на ділі принціпи свободи, рівности і братерства, якими прикрашають ту унію її апольогети з XIX віку. Але польські політики не доросли до такого завдання і не встояли перед спокусою стати панами там, де розум і розвага наказували вдоволитися скромнійшою ролею перших між рівними. Уже першим кревським актом наважилися вони знищити політичну окремішність в. кн. литовського і включити його землі, як прості провінції, до польської держави,—та ці змагання розбилися, викликавши тільки роздраження і напруження між правлящими кругами польськими і литовськими. Своєю безоглядністю супроти українського елементу, православної віри і руської культури, польський режім змусив прилучитися до українського революційного демосу також представників української

буржуазії, духовенства, міщан і недобитків шляхетських і зробив з козаччини силу загально-національну, речника національної боротьба, а ця боротьба Польщі і Руси кінець кінцем вбила Польщу політично. Все було занедбане, бо правляща шляхта польська пильнувала одного—власного збагачення і зміцнення коштом унії. Не дбаючи зовсім ані про ті культурні та цивілізаційні місії, які підсувають старій унії її апольогети, ані про лад і оборону прилучених провінцій, вона всю енергію свою звернула на те, щоб загарбати їх земельні багацтва, виекспльоатувати їх робучу силу і природні запаси. З цього боку унія польській шляхті послужила, і з розваленої Польщі вона вийшла з повними руками, збагачена незмірними земельними маєтками, соціяльними й економичними привилеями, признаними їй і новими зверхниками колишньої Польщі, та під охороною поліційної системи цих нових держав пильнувала далі зміцнити і забезпечити своє пановання клясове і національне в землях давньої Польщі. Та цю консервативну програму трудно було получити з    національними обовязками, які поставила перед очима польських владущих верств нова література і публіцистика польська, зробивши шляхту одвічальною за руїну Польщі і вложивши на неї обов'язок її відродження і відбудовання. Для здійснення сих плянів, для сповнення цих обов'язків, до котрих накликав польську суспільність голос народній, треба було шукати помирення з тими народніми масами, що обрабовані історичною Польщею стали в гострім противенстві до всього що польське. Річ очевидна, що шукаючи помирення з покривдженими спільниками старої унії, польська суспільність, то значить польські владущі кляси в не-польських землях—повинні були подбати про те, щоб злагодити гострість свого володіння, своєї супрематії, здобутої надужиттями старої унії. Сама тактика, коли не що инше, веліла їм старатися яко мога скромніше використувати ту перевагу, яку давали їм зібрані в їх руки економичні засоби і суспільні привилеї, проявляти як найбільше зичливости і прихильности до проб національної і культурної роботи тих           покривджених народів, уділяти для них де-що з величезних багацтв, забраних на їх таки теріторіях. Але суспільність польська не пішла цею дорогою, а навпаки дала повести себе мотивам і гаслам не прикритого національного еґоїзму. На Україні російській заходи коло розбудження свідомости селянства та культурного і політичного піднесення його стрічалися звичайно з рішучою неприхильністю польської шляхти, яка не спинялася навіть перед денунціованнєм піонерів українського відродження перед російською адміністрацією; теж саме пізніше мало місце і на Литві та Білорусі. Але особливо це різко дало себе відчути в Галичині, де польська шляхта мала, від 1860-х років почавши, рішучий вплив на правительство, а місцеву самоуправу і адміністрацію вповні держала в своїх руках. Замісць аби на цій найдавнішій не польській провінції старої Польщі дати якийсь образ нового, кращого пожиття старих спільників унії,—а до того вона мала всяку спромогу,— шляхта польська поставила собі нещасливе завдання зробити з Галицької Руси "польський П'ємонт" і нагородити на українськім ґрунті страти, понесені польським народом в польських землях. Галичина стала камінем преткаовення і соблазна всіх інтересованих справою польсько-русько-литовського помирення. Прірва, яка розділила польські перспективи від українських, зарисувалася тут так грізно і виразисто, що супроти неї мусіли замовкнути всі балачки про польсько-українське порозуміння, всі декламації про спільні інтереси, що ведуть ці два народи. На грюнвальдські свята до Кракова, на посвячення памятки творцеві унії—королеві Польщі, Литви і Руси—ніхто вже і не загикнувся кликати Русь—галицьку чи, українську, чи білоруську.
Саме вже святкування грюнвальдської річниці у Львові, під „копцем унії", самими поляками при повнім і рішучім здержанню української людности виглядало як похорон, а не радісне свято тих грюнвальдських споминів. Але зараз за ними наступила кровопролитна битва в університеті. Поляки з великим жалем нарікали, що українці умисно зробили бучу на університеті, щоб затроїти грюнвальдське свято; вбили Коцька полякам на злість. (Зовсім так як ріжні наївні обивателі скаржилися свого часу на Каганця, що умисно напоровся на багнет на прикрість полякам). Кров української молодіжи, пролита з засідки, за домагання науки, культури, освіти, сплямила веселі фани грюнвальдського свята. Русь треба було залишити. Але зіставалася ще Литва—земляки Ягайлові і Витовтові, потомки героїв грюнвальдських, що наділили Польщу династією, яка записала найславнійші сторінки польської історії. Бодай їх було пожадано мати на краківськім святі грюнвальдськім, на відкриттю монумента „творцеві унії“, для декорації непережитого значіння тої        минувшини. Прошено і молено литовські редакції й інституції, аби прислали своїх делегатів для звеличення свята старої литовської династії. Але й відти прийшла відмова, більше або менше різка, але однаково рішуча. Литва не хотіла служити декорацією польської маніфестації. Вражіння від свіжих болючих конфліктів з польською суспільністю не позволяли того. Неприсутність українців, литовців, білорусів на святі Ягайла, цього знаряддя краківських політиків, задокументовала перед світом, що серед сучасної Руси і Литви нема вже охочих іти в службу польським політичним чи культурним інтересам. Маніфестація перед германським світом випала отже дуже сумно, так що ліпше було її не зачинати. Справа грюнвальдського дару—грошей зложених з нагоди цього свята, а призначених на заложення шкіл—не для боротьби з германізацією, а на пограничу українськім і чеськім, против найблизших братніх народів славянських,— підчеркнула тако ж, що нема чим грозити Тевтонові з славянської сторони, серед такого повного розбитя серед самого       славянства. Нема на кого надіятися історичній Польщі—хіба на закулісові „сдЕлки" на тильних сходах адміністрації держав-володарів, по давньому... Мертві нехай ховають своїх мерців з-під Грюнвальда чи з-під Берестечка. Будущина належить живим народнім силам, а не старим історичним привидам. Тихо і помалу, як дерева могутні, призначені на століття, зростає на розвалинах старої унії новий неписаний союз її участників—з виключенням Польщі—союз України, Білорусі і Литви. Давно відчутий, недавно проголошений отверто, скріпляється і набуває він все нової сили при кождій нагоді. Не віримо в примусові союзи, в тім роді як нововідогріта „славянська взаємність", що має злучити в одну сім'ю з нами Бобринських, Дмовських і Вергунів,—але віримо міцно в вагу таких союзів елементів созвучних, інтересами своїми зближених, нічим не поріжнених груп, як отця українсько-білорусько-литовська. І з радісним почуттям слідимо за успіхом народнього життя кождого з цих народів, з зростом справжньої сили їх відродження, що прилучає до   цілости все нові й нові завмерлі або відлучені части—от хоч би й слідне останніми часами відродження ослаблених віковим занедбанням звязків народу
литовського з народом латишським. Певні ми, що успіхи народнього життя цих народів раніше чи пізніше виявлять марність всяких спекуляцій, які рахують на слабість і несвідомість цих народностей та сподіваються ужити їх на матеріял для чужої національної будови. Польським елементам, осілим на сих землях, раніше чи пізніше прийдеться серйозно зостановитися над ділемою: зістатися далі чужим наростом на життю тубольної людности і тягнути з неї сили і достатки на зріст і славу польського імени,—чи з'єднатися душею і серцем з місцевими масами, видерті у місцевої людности достатки і сили повернути на її добро і стати плотю від плоти і костю від кости її без огляду на ріжниці в традиція—як та група Uksaicow o kulturze polskiej, що недавно так сміло і щиро виступила на Україні російській. Без сумніву, сею дорогою, раніше чи пізніше, в інтересах своїх власних, піде багато їх земляків і в инших не польських землях колишньої корони польської, ліквідуючи спадщину старої унії.