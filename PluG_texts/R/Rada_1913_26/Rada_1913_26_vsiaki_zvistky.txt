Всякі звістки.
Концерт кобзаря М. Кравченка. У неділю, 27 января, в Лубнях, в помешканні громадського зібрання одбувся концерт українського кобзаря-бандуриста Михайла Кравченка (з м. Сорочинець, на Полтавщині). Слухачів рідної музики зібралось чимало і кобзаря тепло вітали оплесками. Між иншим він виконав: „На смерть Т. Шевченка”, „Про Морозенка“, „Гетьмана Дорошенка", „Невольницький плач“ і кілько гумористичних веселих пісень та гопак. 
Душогубство за пів пляшки горілки. 24 января вночі, недалеко од города Охтирки, селянин знайшов напів живого монопольщика Дагаєва. У нього був роспоротий ножем шлунок. Селянин привіз монопольщика в земську лікарню. Тут Дагаєв росказав, що його покалічив підводчик, з яким вій їхав по своїм справам в село Олешки. На дорозі підводчик чіплявся, щоб монопольщик дав йому півпляшки горілки. Горілки у монопольщика не було при собі. Почалась сварка, підчас якої підводчик витяг ножа і ударив в живіт Дагаева, потім скинув його з саней і зник. В лікарні монопольщик помер. Душогуба не знайшли.

