Лекція М. Славінського.
(Лист з Москви).

	Надзвичайно інтересну і змістову лекцію прочитав 30-го січня д. М. А. Славінський в українській секції товариства славянської культури на тему: „Украинскій вопросъ“.
	У передмові лектор зазначив, що національність—з'явище нове і мало ще відоме і через те його змішують з релігією, з територією і походженням. Але ці ознаки не є характерними для розуміння національности і їх треба одкинути. Навпаки мова (народня словесність і література) є найбільше постійна і певна ознака національности, і ми не знаємо такої національности, яка б не визначалася мовою. Національність—це псіхична форма, яка відріжняє одну групу людей від инших, і головним моментом у цьому є мова. Національність,— каже референт далі,—це шлях найменшого опору, через який ідеї ширяться між широкими верствами людскости. Треба відріжняти націю, як з'явище державно правове від національности, яка є з'явище культурно-історичне.
	З'ясувавши поняття „національність“, шановний докладчик переходить вже до українського народу й починає з його історії.
	Вже в доісторичну епоху уся „русска“ людність розділялась на три групи, з яких утворились 3 сучасних народи: великоруси, українці і білоруси. Удільна сістема, упадок Київа і особливо татарський напад відокремили південну Русь від північної. В основі народньої української мови були особливости мови південноруської. Письменна українська мова утворилась з ріжних елементів—славянських, західно-руських і польських і панувала особливо у 17 столітті, але з кінця 18-го прийшла в занепад, і з „Евеїди“ Котляревського мова, якою балакав народ, робиться мовою літературною. Далі, оповідаючи про історію українського народа, до 1654 року, докладчик підкреслює, що тільки високе культурне становище, у якому перебував український народ у кінці 16-го і особливо у 17 столітті, давало йому змогу боротися з воєнною силою держави, що успіху цієї боротьби багато сприяв високий культурний розвиток людности на Україні. У 1654 році відбулась Переяславська Рада, вироблені були відомі умови приєднання України до Москви, по яких Україна мала виборного гетьмана, самопорядкування у політичному і громадському житті, своє окреме військо і т.и. Далі по Андрусовському миру Україну було поділено між Польщею і Москвою, і це дуже шкодливо відбилось на житті українського народа.
	Починається рух переважно вищого класу—старшини проти Москви і Польщи, відбувається цілий ряд усобиць. Так проходить уся друга половина 17-го століття і перша половина 18-го. У Лівобережній Україні до кінця 18-го століття руйнуються автономні права країни, її самопорядкування і заводиться кріпацтво. У Правобережній починається Гайдамаччина, боротьба проти кріпацтва. У кінці 18-го століття у Лівобережній Україні вищий клас—багаті поміщики починають забувати свої політичні домагання, і на їх місце виставляють культурні. Серед середнього поміщичого класу і між городянами починається справжня народня праця, з'являється українська література, народництво. У Правобережній Україні усе ведеться боротьба з кріпацтвом до другої половини 19-го століття. З'являється геніяльний Т. Г. Шевченко, з якого починається відродження українського народу, виникає Кирило-Мефодієвське братство, яке добивається скасування кріпацтва, братерства, свободи і прав для усіх славянських народів. Далі засновується журнал „Основа“, який продовжує працю Кирило-Мефодієвського братства, ширить просвіту і бореться з остатками кріпацтва. Після 60 років починається нова ера в українському рухові. На нього починають дивитись, як на польську інтригу, починаються дальші переслідування, які закінчилися відомим циркуляром 1876 року. Усі українські літературні і культурні сили через заборони і переслідування переходять у Галичину і це дуже сприяє і культурному і національному розвиткові. У 70 роках з'являються дві течії: одні називаються культурниками, другі політиками. Культурники, представниками яких були Кониський, Антонович, звертали цілком увагу на культурні завдання, цураючись політики. Політики, на чолі з Драгомановим, добивались для свого народа насамперед політичної свободи, без якої неможлива і культурна праця. Ця остання течія одержала верх. Дальша діференціація у нашому громадянстві приняла таку форму, як і у инших народів, і ми маємо усі ті течії, як і вони, але з тою ріжницею, що поки що у нас нема правих партій.
	У кінці шановний докладчик зазначує, яку вагу має питання про згоду і мирні відносини між трьома народами, які складають величезну більшість людности у Росії, і підкреслює, що тепер процент неписьменних на Україні доходить до 80, що людність українська, яка живе на найкращих землях, убожіє і вирождається. Тільки освіта на рідній мові, тільки рідна культура може відродити український народ і підняти його на вищу ступінь культурности і дати йому краще життя.