З газет та журналів.

	*** „Народное Слово“ (ч. 470) підносить питання про значіння економичної роботи для народньої справи.
	Останніми часами—пише газета—доводиться чувати неприхильне і навіть згірдливе відношення поодиноких особ серед нашої суспільности до економичної роботи, до основування і попирання всяких економічних спілок та товариств, котрі мають на цілі піднести добробут нашого народу. Кажуть ті люде, що робота економічна нічого не варта, що через неї тільки відтягається увага народу від важніших справ, як політичні і взагалі політична боротьба проти польсько-шляхецького панування.
	Що критики економічної роботи помиляються, вистарчить навести хоч би ось такий приклад.
	Перед кількома роками в Яворові були тільки слабенькі ознаки нашого народнього життя. Нині національний рух прибрав досить поважні розміри, доказом чого є скільки економічних і просвітних інституцій на чолі з приватною українською гімназією.
	Початки зорганізованого національного руху так в місті, як в повіті треба віднести до 1901 р., коли то основано в Яворові кредитове товариство „Народний Дім“. Коло товариства згуртовалися свідоміші елементи міщанства і завдяки товариству місто злучилося з селами. Люде, що стояли на чолі товариства, зав'язали широкі звязки з сельським населенням і мали можність використовувати ці зв'язки в народній роботі.
	Чим більш розвивалося життя так в місті, як і в селах, тим дошкульніше відчувався брак хати власної для нарад, віч, відчитів, вистав, для приміщення ріжних наших інституцій. Товариство кредитове, заповнюючи цю дірку, береться до будови власного дому. Минулого року довершено будову дому. Тепер в осередку міста, в ринку, пишається роскішний, двохповерховий „Народний Дім“ вартости поверх 70 тисяч корон.
	Як дуже дошкуляла велика потреба власного дому, може посвідчить і та обставина, що одних добровільних датків вплинуло в роках 1908—1909 до 11 тис. кор., а в 1910 коло 1 тис. кор. Найбільше жертв поклало само таки товариство, уділяючи кожного року певну суму з чистих зисків. Так само члени товариства кожного року відтручують на „Народній Дім“ дивіденду від уділів.
	Можна сміло сказати, що як би не кредитове товариство, то в Яворові не було б і гімназії, або повстала б вона значно пізніше. Правда, само товариство мало спричинилося до повстання і удержання гімназії, але вибудувавши дім, дало можність для гімназії знайти за дешевшу ціну (1 тис. на рік) приміщення. Та по за тим і безпосередно товариство причиняється до утримання гімназії. Приміром цього року загальні збори постановили дати з чистого зиску за 1909 р. 103 корон 64 сотиків та 200 корон з членського дівіденду, який члени товариства жертвують в части на гімназію, в части на сплату довгів, затягнених на будову власного дому.
	До минулого року не було в Яворові жадного українського склепу, бо не було де його примістити. З вибудуванням власного дому товариства кредитового відразу з'явився український склеп. В літі 1909 року заложено спілку торговельну, котра найняла у кредитового товариства і отворила торговлю. Спілка має тепер коло 150 членів і значний оборот.
	Товариство кредитове підпомагало і инші просвітні інституції, як читальні „Просвіти“. Тепер в Яворові є крім кредитового товариства і спілки торговельної філія „Сельського Господаря“, філії і скілька читалень тов. „Просвіта“, „Жіночий кружок“, котрий переводить в діло основання захоронки, руханкове товариство „Січ“—а в кінці і приватна гімназія, а при гімназії єсть і бурса.
	Таких прикладів можна б навести багато, але й один вистарчить, аби переконатися, що економична робота не стоїть на перешкоді роботі просвітній і політичній.
	Противно, лиш економичним товариствам треба завдячувати поступ на полі організації наших національних сил для боротьби з польським гнітом“.
	Можна сказати, що кволість українського руху в Росії в значній мірі залежить від того, що ми не звертаємо уваги на економичну працю серед нашого народу. Нехай же живий приклад наших земляків з Яворова стоїть раз-у-раз перед нашими очима і заохочує нас до праці в цьому напрямку.