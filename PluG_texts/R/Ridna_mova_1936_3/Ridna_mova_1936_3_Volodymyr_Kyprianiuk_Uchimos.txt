Учімось рідної мови й плекаймо її!
Тяжкими сучасними обставинами я, як і більшість української молоді, приневолений був учитися в чужій школі. Тому то від першого дня моєї зустрічі з „Рідною Мовою“ я цілком став визнавцем її ідей. Не маючи змоги від того ж дня самому передплатити цього такого дорогого кожному свідомому українцеві журналу, я читав його на спілку з товаришами — постійно і ...потайки.
А тепер, скінчивши середню школу й визволившися з-під опіки „виховавців“, із „Рідною Мовою“ не розстануся. І хоч уже шість місяців не маю постійної праці, ані змоги вчитися далі, та проте „Рідну Мову“ передплачу 1 Волію раз на місяць бути без обіду, як без неї! І на мою думку, таку жертву міг би понести кожний із нас. Бо чи ж не сором нам, дітям нації, що в недавньому минулому спромоглася на найбільші жертви й що кожного дня мусить бути готова до таких же жертв, — хоч би коштом одного обіду на місяць — не піддержати видавництва, що за ті ж ідеї бореться, масовою передплатою, й заразом не навчитися рідної мови? А ще більший сором за ту на всі лади оспівану „отаманщину“. Не поміг гіркий досвід із недавніх визвольних змагань, — майже кожний автор, кожний редактор таки ще не зрікається „отаманити“ — в ім'я традиції. А остаточно той, хто хоче навчитися правильної літературної мови, не має чого читати.
Але так не може бути, й порядок мусимо таки добровільно самі завести. І тому то „для одного народу — одна літературна мова й один правопис“ — це поклик кожного тверезо думаючого українця, а всі, кому не байдуже майбутнє нації, дбатимемо за його здійснення.
Пишучи оці думки майже підсвідомо, хочеться сказати самому собі, що, з огляду на їх логіку, стає майже нелогічно це писати. Не таке каже дійсність, — тут виглядає, неначе більшість логічно думати ще не вміє. Інакше годі зрозуміти дечию байдужість. Бо коли було б не так, то такий журнал, як „Рідна Мова“, відразу мав би належне признання, та міг би розвинути ширшу діяльність. Виглядає, що ми ще не забули нарікати на „всіх і вся“, хвалити чи ганити ідеї, а згодом тільки заявляти в формі : „а дійсно, я не чув“ і т. п. „сенсації“. Таких „філософів“ у нас не бракує. Ось приклад. Один мій знайомий сказав раз таке: „Рідна Мова“ — це добрий часопис, але не для „сірого інтелігента“, а для магістрів, професорів та докторів і інших теоретиків. На мій гарячий протест вийшло, що він „Рідної Мови“ ще досі не читав, але „дещо чув“.
А є таких „сірих інтелігентів“ більш, і я хотів би їм сказати також „сенсацію“, що „Рідна Мова“ не була й не буде журналом якихось вибранців, але для цілого великого українського Народу. 1 тому то всі, кому не байдужа національна справа, дбатимуть, щоб „Рідну Мову“ й її ідею спопуляризувати серед широкого загалу українського Народу. Не сміє в нас бути „мовних анальфабетів“, — чого не дала нам школа, здобудьмо самі! Учімось рідного слова самостійно з сторінок „Рідної Мови“ й її „Бібліотеки“ та в „Гуртках Плекання Рідної Мови“!
Гайнівка.	Володимир Кипрянюк.

