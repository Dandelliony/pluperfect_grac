Похорон доктора 0. В. Юркевича.
Тіло небіжчика О. В. Юркевича було вже на станції Попельня, коли родичі 
і знайомі, що приїхали виконати послідній свій обов'язок перед 
покійним, прибули на ту ж станцію. Похоронний похід рушив коло 12-ої 
години у понеділок 15-го с. м. Сумно йшла процесія по тій дорозі, по 
якій ще недавно в останнє їхав до Київа покійний, все такий веселий і 
жартовливий, не сподіваючися такого наглого і сумного кінця своєї 
останньої подорожі. За селом, в степу, стріли сумну процесію священик з 
хором, служащі економії, депутація від Корнинського щадничо-позичкового 
товариства, що тут же поклала на чорну труну вінок з написом: 
"Батьку-товаришу! Люде вмірають, ідеї вічні" й селяне с.с. Кривого й 
Липок і близчих сел. Тут же поклали на дорогу труну вінок і служащі 
економії - вінок з ялинового гілля з червоною стьожкою. Тіло небіжчика 
знесли на руках і поставили у покоях. До пізнього вечора і до трьох 
годин слідуючого дня, коли відбувся похорон, весь час приходили 
засмучені тяжкою втратою селяне в останнє поклонитися прахові свого 
друга-пана. Говорять тихо, дріжачим голосом, тихим добрим словом 
згадують свої зустрічі, розмови, поради з незабутнім доктором. Всі мають 
про що згадати: "Ми бідні, забиті, мало хто до нас по людському 
звертався, покійний був такий, що не цурався мужицької руки, хати. 
Правду казав доктор, треба школи, школи й школи, щоб ми всі як слід 
зрозуміли свою кривду, щоб навчилися добитись кращої долі"— з заплаканими
очима говорить один селянин до другого. Виходять з покоїв і йдучи 
додому всі згадують про любленого доктора. 16го принесені були ще такі 
вінки: 1) Від S.Podhorskoho-Druhowi. 2) Від засмученого жалем 
М. Подлевського. 3) Отзывчивому врачу. 4) Великий вінок з колосків 
пшениці, жита, проса, вівса, ялинового гілля і барвінку, з жовтосиньою 
стьожкою і написом: "Батькові і порадникові О. В. Юркевичу-від селян 
села Кривого". Після панахиди рушила величезна сумна процесія з покоїв 
через економію і греблю до громадського кладовища. Труну селяне несли 
наруках, а ззаду їхали сані, запряжені волами. Коли процесія йшла через 
греблю, де кілька дітей пройшли молоденьким льодом, що характерно 
затюхкотів, так ніби й став заплакав, заридав, що не обмиватиме більше 
свого незабутнього пана. Це зробило надзвичайний вплив на всіх — природа, 
льодова, омертвіла на зіму природа, прилучала свій плач до плачу 
українського громадянства. Вже стемніло, коли дійшли до громадського 
кладовища, де поховано небіжчика. В останнє проспівали "Вічну память" 
і опустили труну у мурований склеп. Селяне забажали, щоб їх вінок 
лишився на труні: "Нехай — мовляли вони—вінок цей нагадує кожному, хто 
прийде поклонитися прахові нашого доктора, що покійний був завше душею 
і тілом з нами". Перед опусканням у склеп були промови від служащих 
економії і селян. Скінчився похорон. Розійшлися засмучені люде, але ще 
довго горіли вогники у селянських хатах—то селяне згадували свого пана 
не злим тихим словом.