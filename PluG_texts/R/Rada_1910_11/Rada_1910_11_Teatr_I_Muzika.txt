     Театр і музика.      Городський театр.     Хоча „Снѣгурочка“ й належить до ранніх опер Римського-Корсакова (нап. 1880 р.), проте ми в ній уже знаходимо всі риси, характерні для дальшої творчости цього композитора. Не дурно Чайковський, познайомившись з „Снѣгурочкою“ написав у своїм щоденнику: „Програв усю „Снѣгурочку“ Р.-Корсакова й, соромно сказати, заздрив“.      Зазначати окремі видатні місця в „Снѣгурочкѣ“, окремі орігінальні й цікаві риси — марна праця. Тут кожна фраза, кожна гармонія, кожна згукова комбінація — одночасно чарує й дивує. Вживання старовинних ладів і старовинних каденцій, користування лєйт-мотивами, лєйт-гармоніями й навіть лєйт-тембрами, нові способи гармонізації, які в теорії навіть назви не мають, — все це разом з колорітнкм „Корсаковським“ оркестром дає слухачеві стільки високої насолоди, з якою мало що може зрівнятись.      Виконання опери в київськім городськім театрі треба назвати тільки порядним. Навіть д. Паліцин не зовсім задовольняє. Масова сцена „проводів масниці“ проходить у нього не зовсім виразно, що також треба сказати й про хор „Просо“, де оркестр до того ще заглушає вокальні партії. Опріч того, допущено купюри (фінали 4 і 5 актів) вина за які почасти також падає на діріжора. Зате в решті оркестр був цілком на висоті. Хори також співали порядно, хоча група тенорів рішучо вимагає де-якого збільшення й оновлення. Солісти: Ван-Брін — Снігурочка, Лідіна — Весна, Гущіна — Купава, Білявська — Лєль, Тіхонов — Мороз, Селявін —Берендєй, Бобилиха — Лєліна, — всі були на місці, а Тіхонов, Селявін, Гущіна, Білявська й Лєліна були навіть зовсім гарні в своїх партіях. Один тільки Платонов—Бобиль балаганив без усякої міри й був не на своїм місці, та ще Бермята —Прибильський був більше трагічною, ніж комічною постатю.      Постановка „зборна“: ліс з „Жизни за Царя“, хата з „Садка“; одна тільки декорація 3 акту нова й досить порядна. Вбрання також „зборні“, не нові й мало відповідають змістові весняної казки.      М. Григ.          – Бенефіс А. Токаревої. Сьогодня в театрі „Соловцов“ бенефіс визначної артистки А. Токаревої. Виставляють ком. „Брачная ловушка“. та вод. Беляєва „Путаница“. У спектаклі грають: д-ки Будкевич, Гофман, Волгина, Чаруська, Токарева; д.д. Берсенєв, Болховськой, Лаврецький, Леонтьєв, Нератов, Недєлін, Орлов-Чужб., Урванцов та инші. Постановка Н. Попова.     – Українська музика в Петербурзі. Нам повідомляють, що 30 декабря в Петербурзі в залі „Благороднаго собранія“ відбувся славянський концерт, велику частину котрого присвячено було українським народнім пісням в обробці нашого славетного композитора Миколи Лисенка. Виконання пісень хором під орудою д-ки Пєвцової було дуже гарне і успіх української частини концерту був надзвичайний. „Русская Музыкальная Газета“ каже, що український одділ був „найцікавіший“.     – Артистка Крижановська. Перед Різдвяними святами померла українська артистка Крижановська, що служила останніми часами в труппах Бродерова та Сагатовського. Артистка мала добрий голос і грала, переважно, співочі ролі: „Одарка“ в „Запорожці за Дунаєм“, „Нянька“ в „Вії“. Виступала артистка і в таких ролях, як роль „Василини“ в „Степовому гостеві“. Померла ар-ка від родин.