     Лихо.      Оповідання Надії Кибальчич.          Галя ждала з обідом сестру аж до двох годин, а там, давши на швидку обід Миколі Захаровичу, побігла її шукати. Обійшла бульвар, зайшла до Котардо, але ніде її не було, і ніхто її не бачив. Це вразило Галю. Куди могла подітися сестра? Зайти до знайомих не могла, бо, окрім Котардо, їх не мала, зайти кудись далеко теж не могла, бо голова ж у неї боліла. Хіба зомліла де? А може вже й вернулася додому.      Галя поспішилася назад і була певна, що вони справді розминулися і їй було аж чудно з свого переляку. Але Мані не було. Минала четверта година.      Галя знов кинулася у місто, обдивлялася по всіх закутках і на скелях та вся тремтіла. Ну, справді, куди могла зникнути Маня? Може кинулась у море? Хто зна, що думала вона ці останні часи, коли була така чудна. Галя почувала пекучі докори совісти і винуватила себе за ті відносини, які завсіди були трохи холодні через її сувору вдачу і які ще більш погіршали, знов таки по її вині, бо вона була завсіди роздратована, похмура та неуважна до чудної душі. Знервована громадянськими невдачами, засіпана фінансовими справами та дрібними що-денними рахунками, дрібною що-денною роботою, вона цілком забула, що Маня жива істота, що вона має свої власні почування і бажання, що вона може чимсь журитися... Не солодко ж було їй жити і ні від кого неможна вимагати, щоб він зрікся всього власного, занехаяв і думку про свою долю.      Маня уявлялась сестрі такою ніжною, смутною та беззахистною, що сльози виступали на очі і стискувади горло.      Галя тричі ходила і тричі верталась з надією побачити дома рожеве личко і сині очі, які тепер були такі любі, такі кохані, що коли вона їх уявляла собі, її серце наповнялося ніжністю і зворушенням. Але світлиці були порожні, мовчазні, тільки Микола Захарович сидів у своїй, мовчазний, байдужний до всього, наче пів свідомий.      Вже аж на третій раз, коли прийшла, то знайшла біля дверей на помості лист, який туди засунув почтарь. Маня писала, що не хоче сидіти у сестри на шиї, що їй обридло убоге, без надій на краще, життя і що їй хочеться пожити вільніше. Через це вона виїзжає з Крамаренком у Париж.     Галя читала і гаразд не розуміла, мов би листа було написано на мало знайомій мові. Через мить вона почула, що зараз упаде і придержуючися за стіну, дійшла до стільця і сіла. Так сиділа з годину і, здавалось, нічого не думала, не чула, мов би була приголомшена. Далі схаменулася і зауважила, що в хаті темно, що вже ніч. Машинально встала, щоб засвітити лямпу і в ту мить виразно пригадавши, що сталося, вся похолола. Перша думка була зараз кинутися на станцію і їхати у Париж, але зараз же вона зрозуміла, що з цього нічого не вийде. Вона ж не знала, де вони стануть й могла вік їх шукати та не найти у тому величезному місті.      Засвітила лямпу, оглянулася навколо і само собою пригадалися щоденні обовязки. Треба було дати вечеряти Миколі Захаровичу, дістала тарілки і все, що треба для трьох, поставила на стіл вечерю і пішла кликати товариша. – Ідіть вечеряти. Вечеряйте самі, я не буду. Піду у свою хату.     Микола Захарович встав і пішов у пекарню. Побачивши, що там нікого нема, постояв хвилинку і крадькома, щоб його хто часом не завернув, рушив назад і знову сів, як сидів.      Галя пішла у свою кімнату і, не засвічуючи світла, лягла на ліжко. Все думала про Маню з такою ніжністю і стражданням, мов би була мати, а не сестра її, теж молода дівчина, тільки на п'ять років старша. Було тяжко, було шкода, мучила совість, що Маня була за останні часи така занедбана. То знову думала, що вона своїм вчинком кинула тінь на всіх революціонерок і дала ворогам привід казати, що вони неморальні, непутящі і тільки ждуть часу, щоб самим прилипнути до багацтва, проти якого повстають, поки воно їм не досяжне. І гадаючи про це, Галя почувала, що ненавидить сестру, що їй байдуже, яка б вона не була нещасна.      Потім думки змінялися і зміняли почуття...      Вся та ніч минала Галі мов страшний кошмар. Стояла мертва тиша, тільки через довгі інтервали злегенька плескало море, так смутно, так покірно і таємно, мов все нагадувало про те, що по-вік не може вернутись. У вікно було видно страшну фантастичну картину: проти темного зоряного неба чорною незмірною масою вставали гори, а на їх, захоплюючи великі простори, лютував червонозолотий огонь. Иноді він жеврів суцільним полум'ям, иноді застилався густим димом. Але тоді зараз вихоплювалися довгі блискучі язики, звивалися у гору, спліталися між собою у огневі кольони і стояли безліччю величезних червоних факелів, аж поки з півночі не зривався вітер, не нахиляв їх і не обертав ті десятки тисяч дерев-факелів у буйне хвильоване море полум'я. Повітря було важке, насичене димом, навіть гірний вітер, як долітав і спускався по-під гори, одразу тратив сили і не міг коливнути його.      Галя не заснула і на хвилину. Коли пробило шість годин, вона по звичці схопилася, щоб іти на базар. Але глянула на порожне Маніне ліжко і знову сіла. Далі зміркувала, що не можна ж усе так сидіти, а треба ворушитись, що небудь почати, треба ж було жити! Ця думка була неприємна і важка, бо не сила була робити те, що робилося учора, позавчора, коли все було инше, а тепер не малося сенсу братися за ту роботу, не малося для кого і для чого. Галя мов опинилася перед проваллям і нікуди було іти. У неї зникло те, чим властиво жила ці два роки, тепер треба було працювати і існувати для себе самої, а вона навіть на могла зрозуміти, що то значить жити для себе і лиш для себе. Раніше жила для громадянства і сестри. Потім побачила, що для його вже нічого не може робити, бо організації були здеморалізозані та знесилені зрадою і непевністью своїх членів. Раз не було певності, що робота буде користна, а не піде на те, щоб хтось на ній заробив зрадивши, не було бажання її робити, Галя одійшла од організацій і не знала, що робити і як жити. Але тоді ще у неї була сестра, тепер не було. Тоді ще було для чого жити, тепер ні. Що ж робити? Жити для себе? Культівірувати власні естетичні потреби і вдовольняти їх по змозі собі на втіху? Але ж це їй завсіди здавалося несовістним і для неї цілком неможливим. Про можливість того, що вона може кого покохати і бути щастливою, і не подумала. Не думала про це раніше, не кохала ніколи і не могла себе уявити закоханою.      Що ж? — жити як раніше, робити щоденну хатню роботу, перекладати заробляючи лише на себе?... Не знала, що з собою робити, не знала що з собою діяти...      Та треба було зрушитися з місця оце зараз встати і все таки щось робити. Ще ж був Микола Захарович, для якого повинна була клопотатись. Думка, що у неї зостались якісь обовязки наче трохи утишила і підбадьорила її. Вона встала і причепурившись, взяла кошик та пішла на базар.     Есдек тільки о десятій годині встав і пив каву, коли побачив, що до його йде Задонський. Це його і здивувало, бо той ніколи не одвідував його і трохи зхвилювало, але згадав, що все одно нема що „позичити“ йому, й заспокоївся. – Маємо новину! — крикнув Задонський, уходючи в хату. Був веселий як у свято. – Новину? – Еге! Наша Марья Андрієвна нарешті зовсім просвітилася і майнула з своїм Крамаренком у Париж. – Та не може буть?! – Чому не може буть? Дівчина вона дуже гарна, дуже гарна і я навіть жалкую, що проміняв її на ту придуркувату жидівку, що виявила себе звичайнісінькою міщаночкою. На коліна сідала, цілувать дозволяла, а більше ніні, назад до своїх міщанських забобонів. І подалась у Росію така ж дурна, як була. А Марья Андрієвна розумно зробила. Матиме гроші, роскошуватиме, аж поки не обридне. Ну, та з такою вродою знайде собі инших. Уявляю собі, як лютує її сестриця. Мабуть на стіну дереться від злісти. Хоч вона вважає себе революціонеркою, а принціпи має чисто міщанські. Оце я прийшов оповістити новину і взяти вас, щоб піти подивиться як почуває себе Ганна Андрієвна. Мене дуже цікавить оце зараз її побачити. Такий сюрпріз! Сестриця кокоткою стала! Уявіть собі!     Есдек сидів як приголомшений і його серце стискувалося від болю і жалю. Шкода було обох дівчат.– Пийте швидче вашу каву та ходім, а то мене нетерплячка бере. Ну, чого ви такі стали? Коли б не сіньоріна Енрікетта, я подумав би, що ви не були байдужні до Марьї Андрієвни. Воно, положим, досадно, навіть і мені, коли така гарна дівчина достається иншому. Швидче бо! Я і сам би туди пішов та знаєте... Я таки трохи боюсь тієї амазонки... На самоті не почуватиму себе так вільно і це зменшить мені втіху...–Я не піду — швидче відказав есдек, думаючи що цім одверне від Галі неприємність бачити та слухати Задонського, та визволить її від зайвої муки і понижання. – Ходім, я кажу. – Не піду. – От же доведеться мені самому йти чи що? – Не йдіть і ви. Чого вам там треба? – Ні, я цієї втіхи не залишу. Піду і сам, коли вас не витягну.      Воротинський встав і сердито насунувши бриль на самі очі, пішов, бо розумів, що коли той піде один, то це буде ще гірше для Галі.      Вона, як звичайно в цю пору, була у пекарні. Здавалася старіша і сухіша, ніж добу перед тим. Есдек мав вигляд злочинця, що кається, а Задонський був завдоволений і веселий. – А ви, Ганно Андрієвно, все в кухні працюєте? Ну, та тепер у вас не так вже багато діла.      Уразливо натякнув, впиваючись хижими глузливими очима в обличчя Галі.      Та мовчала. – Правда, що тепер і помочі нема... ви самі... – Як ви думаєте, зовсім зостатись тут, чи поїдете куди? — голосно запитав Задонського Воротинський. – Як я можу зостатись тут, коли тут ніде грошей узяти? — одразу розгнівався Задонський — таке прокляте місце, що і набір не роздобудеш, ні грошей ні у кого позичити! Я поїду у Швейцарію, де я багатьох знаю і може там що роздобуду. Тільки треба якийсь инший паспорт роздобути. Коли ж ні, то мені одно зостається скористуватись тим, що знаю... Я без грошей не можу їхати... Тут він одразу схаменувся і додав з пафосом: і отруюсь ціаністим калі. – Продаватимете товаришів чи що? — спитали себе самі разом Галя і Воротинський. – Щастливий той, хто може хоч яким небудь способом здобувати капитали – почав Задонський надзвичайно злобним і глузливим тоном. Добре гарненьким дівчатам, завсіди знайдеться який небудь багатий лодарь, що їх купить.– Есдек так і скам'янів. – Ідіть з хати — тихо і коротко вимовила Галя, підходючи до Задонського.– Прямо вже прогоняєте... що ж піду... піду...      Він швидко вхопив бриля і не оглянувшись поспішився геть. – Ганно Андрієвно він сам прийшов... Я його стримував... вибачайте.. — заговорив ес-дек, зхвильований. – Я знаю, знаю... Тільки, голубчику, ідіть ви відціль. Я хотіла б бути сама...      Ес-дек мовчки міцно, міцно стиснув їй руку і пішов. Демонстративно проминув Задонського і одвернувся від його, коли той хотів іти поруч з ним. Той зостався позаду.      (Кінець буде).