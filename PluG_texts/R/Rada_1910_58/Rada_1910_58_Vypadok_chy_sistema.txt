Випадок чи сістема?
Робітниче питання тепер не в моді. Російська преса, яка колись так уважно стежила за всіма проявами робітничого життя, тепер нехтує навіть великі й важні події, коли тільки вони зачіпають самих робітників. Між иншим, замовчала російська преса й таку видатну подію, як адміністративне закриття катеринославського робітничого кооператива „Работникъ". Остання подія варта того, щоб на ній зупинитись трохи докладніше. „Работникчъ", як відомо, був чисто-робітничим кооперативом, причім більшість його членів були православні, що також треба приняти на увагу. Не втручаючись ні в яку політику — ні в державну, ні в місцеву — кооператив на ґрунті самої тільки економичної діяльности здобув собі великі сімпатії серед місцевої робітничої людности. Це дало йому змогу за порівнюючи короткий час одкрити три крамниці, хлібопекарню й де-які инші товариські підприємства, діяльність яких була дуже користною з усякого погляду. Опріч того, кооператив останніми часами заходився допомагати сельській кооперації. Місцеві газети не раз повідомляли, що до „Работника" приїздили з сел придивлятися до товариської справи. Була думка організувати спільну закупку краму для сельських товариських крамниць. І як-раз в апогеї такої діяльности — товариство було закрито за „уклоненіе дѣятельности общества отъ устава“... В чім висловилось „уклоненіе" — про те в постанові міністра внутрішніх справ не сказано. В чім же воно могло висловитись? У всякім разі — не в „політиці". Робітники вже досить научені гірьким досвідом недавнього минулого, щоб знов одважитись вносити „політику" в легальні товариства. Приклад професійних товариств ще занадто свіжий, щоб можна було забути, яка доля спіткає зарегістроване робітниче товариство за внесення в свою діяльність хоч тіні „політики". Тому ніяк не можна допустити, щоб члени „Работника" могли лехковажно гратися долею свого товариства. Значить — „уклоненіе" носило характер економичний. Угадати напевне, в чім саме воно висловилось, ми, звичайно, не маємо змоги. Але догадатись можна. Тут, очевидно, треба розуміти зносини „Работника" з селом, з сельською кооперацією. Місто й село, робітники й селяне — це щось дуже небезпечне... А в статуті „Работника" й справді не було пункта про допомогу сельській кооперації... Ми не наполягаємо на тому, що причина закриття „Работника" мусіла бути конче така. Допускаємо, що могли бути й инші причини. Але в одному не може бути ніякого сумніву, — це в тому, що причина закриття „Работника" полягає не в „політиці", а в „економиці". А коли це так, то уряд, закривши товариство, став на досить хибну позіцію. Уряд насамперед мусить прінціпіально вияснити собі питання, як йому ставитись до робітничої кооперації. В цій справі, коли міркувати щиро, двох гадок бути не може. Зовсім без організації робітництво жити не може — це уряд мусить признати. А признавши це, він мусить згодитись, що зо всіх форм робітничої організації ця — робітнича кооперація — для нього найзручніша й найбезпечніша. Нарешті, ставиться ж уряд досить прихильно до сельської кооперації, чому ж у такім разі робити якийсь негативний виняток для робітників? Признавши робітничу кооперацію бажаною навіть з погляду урядового, мусимо признати й те, що уряд инакше повинен ставитись до всяких „уклоненій", які можуть трапитись у діяльности робітничих кооперативних товариств. „Уклоненіе отъ устава"... Та скажіть на милость, яке товариство, яка організація не ухиляється від статуту? Візьміть найлегальніше акціонерне товариство й ви знайдете в його діяльности тисячі тисяч дрібних „уклоненій", за кожне з яких по закону товариство треба закрити. Нарешті, й в діяльности самого уряду трапляються „уклоненія"... Вся річ у тім, як ставитись до цих „уклоненій": строго й формально, чи лагідно й по-людському. Нам здається, що робітнича кооперація має право рахувати з боку уряду не тільки на строгість і формальність, а й на де-яку лагідність та людяність. Тим-то нам і хотілося б вірити, що інцідент з катеринославським „Работникомъ" не є початком нової ери — ери урядового переслідування робітничої кооперації. Хай це буде випадок, сумний, неприємний, але все-таки виїмковий випадок, повторення якого не треба сподіватись.