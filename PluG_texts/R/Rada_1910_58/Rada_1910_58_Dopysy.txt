ДОПИСИ.
С. БАБИНЦІ, київського повіту. Кооперативний рух. Злодійства. Кооперативний рух охоплює все більше наші села. То засновувалися товариські крамниці, а оце селяне почали ще засновувати кооперативні млини з керосиновим двигуном. Такі млини вже є в селах Луб'янці, Литвиновці, Греблях та в инших. Надумалися оце і наші селяне поставити у себе такого млина. Вже й машини приторгували і діло йшло як слід, та несподівано справа зупинилася через крадіжку в нашій потребительській крамниці. Шахрайства та злодійства у нас не тілько не переводяться, а все збільшуються. Не так давно було пограбовано місцеву жидівську крамницю. Заарештували тоді де-кого з відомих злодіїв, але швидко їх випущено на волю, бо не було доказів, що то вони пограбували. А оце цими днями обікрадено потребительську крамницю. Забрано все, що тілько можно було забрати — аж на 700 карбованців. Хотіли було забрати ще й залізну касу, але тілько виволокли її на серед крамниці та й покинули, бо важка. Можна було б сподіватися, що злодіїв швидко знайдуть, бо в потребательській крамниці більше 60 членів і всі вони шукають злодіїв, але й досі ще не знайдено ні краму, ні злодія. Заарештовано де-кілько відомих злодіїв, але їх, мабуть, випустять, бо доказів немає.
М. СМІЛА, черкаського повіту (на Київщині). Позичково-ощадниче товариство. З рік тому у Смілі було одчинено єврейське позичково-ощадниче товариство. Членами цього товариства по статуту можуть бути тілько євреї. Товариство має на меті допомагати незаможним крамарям та ремісникам. 21 та 28 февраля одбулись загальні збори членів-пайщиків товариства. На першім зібранні між правлінням та членами повстали суперечки, що потім перейшли в сварку. На цьому зібранні через сварку нічого не було зроблено. Друге зібрання прийшло краще. Було прочитано справоздання за минулий 1909 рік. З нього видко, що число членів товариства з 70 зросло до 555 чоловіка. Брали позичку 356 чолов. на загальну суму 9.724 карб. Оборотний капітал був — 4.489 руб.; паєвих внесків було на 3.420 руб., 1000 руб. було позичено з орловськім банкові. За позички одержано процентів на 971 р. 40 коп. Чистого прибутку товариство мало 559 рублів.
МЕЖИРИЧІ, ров. пов. (аа Волині). Учительська бібліотека. В нашій околиці Є душ до 20 сельських вчителів. Звичайно що їх матеріяльне становище дуже кепське, а життя духовне прямо таки убоге. Найбільш бідують учителі церковно-парахвіяльних школ, що одержують 10—20 карб. на місяць, та й то ще мусять по два, по три місяці чекати, поки панове з Рівного надумаються вислати. Безумовно, що на такий заробіток не розживешся, а щоб там виписати газетку, чи пожиточну книжку, то навіть і думати годі. Якось оце недавно зібралися вчителі і порішили одкрити вчительську бібліотеку і виписати кілько учительських педагогичних журналів та книжок. Кожен член товариш згодився дати зразу по карбованцю і що—місячно давати по полтинникові. Здається нічого тут не було крамольного, але де-кому це не сподабалося і учительська бібліотека так і не народилася. Учителі злякалися, розлізлися по своїх закутках і знову завмерли до кращого часу.