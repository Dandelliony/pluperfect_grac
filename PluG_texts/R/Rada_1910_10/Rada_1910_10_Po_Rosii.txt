ПО РОСІІ.
 - Переселенська справа. Окрема комісія, під керуванням міністра внутрішніх справ П. А. Столипіна, що розробляє питання про переселенську справу, намітила цілу низку питаннів, котрі треба вирішити в першу чергу. 1) Про побільшення площі колонізаційного запасу земель Дального Сходу і використування для цього земель, що лежать біля китайської границі; 2) Про засоби боротьби проти заповнення Приамурщини робітниками жовтої породи; 3) Про закінчення, як найскоріше, будівлі амурської залізниці; 4) Про розвиток на Дальному Сході будівлі доріг для потреб колонізації; 5) Про окремі засоби, якими б притягалися поселенці на Далекий Схід і льготи особам, що оселяються в Приамурщині. (Н. Вр.). 
 - Чорносотенні „герої“. Добродій Прусаков, відомий тим, що виявляв тайни „союзу русского народу“, випустив цікаву книжку, де зібрано докладні відомости про життя і діяльність чорної сотні в Росії. „Н. Русь“ наводить з цієї книжки кілька подій, що характеризують лікаря Дубровина, цього стовпа „союзу“. Коли Пурішкевича, якого Дубровин дуже не любить, вибрали в члени Державної Думи, Дубровин, в Петербурзі, благословив його іконою святого Володимира, сказав з слізьми в голосі бучну промову і потім, коли той повернувся йти, показав йому дулю. Другий факт. Дубровин не раз писав, що він не може бачити, як ріжуть птицю і їсти курку, яку бачив живою. А поруч з цим, каже автор, Дубровин любенько вислухував, як вбивають і калічать людей та не раз на це і сам дивився. Раз до Дубровина прийшов катеринославський союзник К., і, оповідаючи про свою участь в крівавому погромі, сказав: „Так я їх місив, що потім цілий день держав кулаки в холодній воді.—„От це то гарно, це я люблю",— похвалив Дубровин, підходячи до К., обняв його і кілька разів поцілував.
 - Зловживання земськими повинностями. Московська губернська земська управа вносить на майбутнє зібрання доклад про те, що вона викрила величезні зловживання по земських повинностях. Найбільше зловживаннів роблять підчас провозу арештантів та нижніх чинів корпуса жандарів. Управа звернула увагу на те, що корпусом жандарів требується сила підвід і ці подводи роблять дуже багато верстов. Так, в 1908 році жандарі взяли 1139 підвбд, які проїхали—23.220 верстов. За все це жандарі не платять, а мусить платить земство. На земство це лягає непосильним тягарем, бо воно мусить витрачати на підводи до 7.000 карбованців в рік. Боротися з зловживаннями управі стає не сила—так одверто і сістематично вони робляться. (У. р.). 
 - Як живуть в приюті. Петербурзька газета „П. Л.“ оповідає про те, як живеться хорим та калікам в приюті Петербурзького Червоного Хреста. Раніш якось газета писала, що свиням в приюті краще живеться, ніж людям. Приютська економка після цього заявила калікам таке: „Щоб там газети не писали про мене, але я, як вважала свиней вище вас, так і буду вважать, і мене ніщо і ніхто не примусить робить инакше“. Тиждень тому, підчас відлиги, вода з підвалу пройшла в отхожі місця, а звідти, разом з нечістью, розіллялася по коридорові і полилася в помешкання лазарету. В помешканні пішов неможливо тяжкий і поганий дух. Хорі кидались, як зачумлені, проклинаючи порядки цього приюту. Повітря, попсоване поганим духом, довго трималося в кімнатах і викликало тяжкі припадки у хорих. Другий випадок трапився 8-го января. Хорим роздали хліб, а в ньому повно було запечених червяків, тараканів і всякої нечісти.
 - Арешт капитана Єрмолова. Сьомого января арештували і посадили на гауптвахту у Владикавказі бувшого Озургетського військового начальника „відомого“ капитана Єрмолова. Цього капитана давно вже тягнуть до одповідальности за хабарництво, вимагательство і инші злочинства. Щоб уникнути переслідування, капитан Єрмолов переніс свою діяльність в Одесу, де під крилом Толмачова, думав заховатися. Одеська печать не насмілилася виявлять „капитана“ і це зробила кишиньовська „Бес. Жизнь“. Після виявлень „Б. Ж.“ він, розуміється, посади в Одесі не одержав і мусів вернутися на Кавказ. (Куб. К.).
 - У Манжурії. „Г. Правды" подає відомості, що серед китайців йдуть вперті чутки про те, що в марті місяці почнеться нова русско-японська війна. Намічають навіть день—13 марта. Китайці говорять, що як на ознаку війни для них вказує понижчення курса русского карбованця. Ще в ноябрі в Харбині за русский карбованець платили 4,9 китайських дяо, а тепер платять тільки 4,3 дяо. Тамчасом перед новим роком в Китаї завше підіймається ціна на чужосторонні гроші. Так єсть і цього року для всіх грошей, крім русских. Русский торг терпить великі збитки, а русско-китайський банк нічого не робить, щоб запобігти цьому лихові. 
 - Експедіція в Монголію. Купці Сібіру на свій кошт улаштовують наукову експедіцію в Монголію для вивчення русского торгу в Монголії і причин його занепаду. На чолі експедіції стоять два професорі томського університету М. Соболів і М. Боголєпов. Організувати цю експедіцію купців примусив підупад русского торгу в Монголії. Раніш було так, що Монголія брала тілько русскі товари, тепер же помічається инше: русскі товари не йдуть в Монголії, а йдуть тілько амеріканські та японські. (Спб. В.).
 - Тигри і ведмеді в Усурійському краї. „Г. П.“ пишуть з усурійського краю про те, що там сила тигрів та ведмедів. Сміливість їх така, що вони заходять в села, людей і скотини не зачіпають, а хапають тільки собак. Козаки вбивають тигрів що-року велике число. Бували випадки, що тигри нападали і на козаків. Ведмедів там те-ж дуже багато. Газета говорить, що буває дуже багато сутичок козаків з тиграми та ведмедями.