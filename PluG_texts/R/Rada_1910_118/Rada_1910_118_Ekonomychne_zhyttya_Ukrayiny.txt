Економичне життя України.
Побічні селянські промисли.

	Мало ще уваги звертають наші селяне-хлібороби на свої побічні промисли й заробітки. В попереднім огляді (див. „Рада", ч. 98) ми констатували певний поступ у селянськім садівництві, а тепер читаємо в київській земській „Газеті" таке: „Садки у нас (себ то в с. Баранівці, радомисльського повіту), напевне, як і торік, геть чисто поїсть гусень, бо вона масою зазімувала на деревах. Збірати ж і палити листя з гусенню наші „садівники", — за винятком найбільш свідомих і грамотних, яких, на жаль, у нас дуже мало, — ще не звикли, хоча живі приклади й повинні були б привчити їх до цього. Та й взагалі наші селяне цілком не вміють і не хотять доглядати за овочевими деревами й, як видно, не цікавляться цією галуззю сельського господарства, поклавши всі свої надії на хліборобство" (ч. 16). Воно, звичайно, тут занадто вже гостро розкритиковано селян, але, на жаль, у масі селяне дійсно не використовують і десятої частини того, що могли б їм дати їх садки. 
	З селянським огородництвом справа, мабуть, стоїть іще гірше. Раз-у-раз доводиться читати, що або там, або тут то турки, то греки, то болгари, то німці наймають участки землі й розводять на них огороди й добре на цім заробляють. А наші селяне? Вони до цього не додумаються. Недавно в нас повідомлялось про болгар-огородників на Херсонщині, а тепер маємо вже звістку про появу цих енергійних людей під Катеринославом. У м. Одинкові, коло Ігрені, семеро болгар цеї весни заарендували на три роки участок землі в 16 десятин, по 50 карб за десятину. Земля ця досі стояла пустопаш, бо її раз-у-раз заливає вода. Тепер болгари-арендатори розводять там усяку огородину й, мабуть, на цім не потеряють. А що було б селянам додуматись до цього? Так ні ж, вони тепер краще ходитимуть до болгар на роботу за ЗО коп. у день, а сами до діла не братимуться. 
	Про становище нашого вівчарства — це теж побічний промисел — можна судити з такого вражаючого факту. В Вознесенськім вовнянім районі, на Херсонщині, ще років 10 тому що-року збірали до 200.000 пудів овечої вовни, а тепер в ананьївськім, єлисаветградськім і одеськім повітах що-року збірається ледве 35—40 тисяч пудів вовни. Це вже більше стосується до поміщиків, ніж до селян, бо овечі отари здебільшого належать поміщикам, але цей факт взагалі може служити характерним показником того, наскільки серед українських сельських господарів, як малих, так і великих, розвинена промислова енергія.
