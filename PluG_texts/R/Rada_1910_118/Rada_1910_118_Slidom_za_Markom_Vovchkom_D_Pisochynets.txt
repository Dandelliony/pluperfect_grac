Слідом за Марком Вовчком.

(Лист з Харькова).

	Харківський університет, по почину історично-філологичного видіду, обібрав талановиту дослідувачку на полі російського звичаєвого права та української історії Олександру Єфименкову доктором російської історії honoris causa, себ то не вимагаючи від неї ні належних іспитів, ані спеціальної наукової праці (дісертації). 
	Коли міністерство освіти дасть свою згоду на такий вибір, то це буде досить нове і цікаве явище в межах офіціяльної російської науки, а коли тії згоди й не буде, то саме вже обібрання Єфименкової на доктора університетською колегією, звісно, важитиме далеко більше, ніж формальна згода чи незгода міністерства. 
	Але в данному разі цікавий ще й инший бік цієї справи Curriculum vitae Олександри Єфименкової одкриває дуже цікавий малюнок, як дівчина, що родилась і виросла на півночі Росії (род. в с. Варзузі, кемського пов., на Архангельщині, вчилася в арханг. жін. гімн., вчителювала в м. Холмогорах), згодом свідомо перейшла до наукової праці на полі української історії, якого не покидає й досі.
	Наукова діяльність О. бфименкової обнімає 40 літ. В році 1870 вона одружилася з відомим українським етнографом Петром Єфименком, що був тоді на засланні на півночі Росії і, під його впливом і керуванням, роспочала свою наукову працю. П. Єфименко умів притягти людину до наукової роботи і показати їй певну стежку. Цею стежкою в його очах було безпосереднє досліджування народнього життя та робота над архивним матеріялом. Його власні уваги з поля етнографії та української історії були дуже коштовні, і його певний вплив та досвід дали той напрямок, яким пішла в своїх працях молода наукова сила, що не мала вищої освіти, не мала досить певного ґрунту для наукової роботи, бо того ґрунту запевне не могла дати жіноча середня школа 40-50 літ тому назад, в далекому північному місті Росії. 
	Наукову роботу О. Єфименкова роспочала з етнографії або фольклору, здебільшого юридичного, а потім перейшла до праці з поля історії, культурної, економичної та побутової Над цими останніми її працями ми й зупинимось зараз, як над працями більш для нас цікавими. 
	Історичні праці О. Єфименкової затого всі належать до історії України. В році 1878 вона написала життєписа відомого історика В. Антоновича. Мабуть робота над тим життєписом навела її думку на цікаві питання української історії і вона рік за ріком дає цілу низку окремих нарисів, що малюють ті чи инші події, ті чи инші з'явища української історії. Так вийшли її праці: Про братства, Кінні суди на лівобережній Україні, Старосвіцька одіж та обставини хатнього життя на Слоб. Україні, Дванадцять пунктів Вельяминова, Українська шляхта, Шляхецьке землеволодіння на Україні, про Сковороду, Котляревського, Шевченка, Гоголя і, нарешті, Історія українського народу, за яку їй присуджено премію од редакції "Кіевской Старины". Ті праці друкувалися по російських місяшниках та в "Кіевской Старины" , а згодом вийшли окремо ( "Южная Русь". Очерки, изслъдованія и замътки Спб. 1905) в двох великих томах, до 800 стор. 
	Проф. Багалій так з'ясовує походження цих праць і їхні відмінні риси. Наукові розвідки проф. В. Антоновича полягали на архивних актах, що він винайшов і видрукував, але сам Антонович користувався їми тільки за для де-яких історичних питаннів. О. Єфименкова могла використувати тіж самі матеріяли та инші подібні, а також і висновки фахових дослідувачів, щоб подати в зрозумілій широкому загалові формі ті важливі питання української історії, що мали зацікавити не самих лиш фахових учених. Від цього залежить і зміст і форма тих оповіданнів Єфименкової. 
	Зміст їхній - цікавий кожному читачеві, а виклад істинно містецький, в високій мірі талановитий, живий та яскравий. 
	Таким чином, українська історія, якій все бракувало пильних та щирих дослідувачів, знайшла в особі О. Єфименкової того щиро прихильного та уважного дослідувача і талановитого популяризатора, що багато окремих цікавих питаннів з давньої історії, життя і побуту України, поставив перед очі загалу, як українського, так і російського. І це була не історія крівавих подій та воювання, а перегляд культурних та побутових явищ українського життя. Межі історичних праць Єфименкової сягають від часів козаччини, братств і Хмельницького аж до Сковороди, Котляревського, Шевченка і Гоголя. Цим працям присвячено з 40 років усеї її наукової діяльности цілих ЗО останніх років. "Не прибільшуючи, каже проф. Багалій, сміливо можна сказати, що на цьому полі О. Єфименкова вславилася талановитими розвідками які, через добрий та яскравий виклад, притягли увагу широкого загалу і допомогли поширюванню певних відомостей та науковообгрунтованих фактів". 
	Так, поминувши инші її праці, виглядає наукова робота Олександри Єфименкової і значіння її роботи в науці після докладу проф. Багалія історично-філологичному виділові та професорській раді харьківського університету. 
	Зважаючи на це, професорська рада в один голос ухвалила прохати міністра нар. освіти, що коли-б він не зважився сам затвердити доктором жінку, то хай звернеться в цій справі до самого царя.

 Д. Пісочинець.
