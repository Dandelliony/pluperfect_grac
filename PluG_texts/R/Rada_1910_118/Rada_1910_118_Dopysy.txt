ДОПИСИ.
(Од власн. кореспондентів).

	С. УЗИН, Васильківського повіту (на Київщині). Гуртова робота. В нашому селі є крамниця потребительська, позичкове товариство, а оце недавно одкрилося ще й третє товариство-сельсько-господарське. До його на перших же зборах записалось душ п'ятдесят селян. Вступна плата — 50 коп., а членська вкладка 1 карб, на рік. Головою товариства вибрали волостного писаря Гр. Буца. Товариство просить, щоб узинська цукроварня дала йому шматок удільної землі, яку вона держить в аренді, щоб зробити на тому шматкові спробне поле.

	С. СМОРЩКИ, ізяславського повіту (на Волині). Під черепицею. Недалеко од нас в с. Покощівці недавно вигоріла ціла вулиця, зосталося тілько скілька хат, що були під черепицею. Оточена навколо полум'ям коршма встояла тілько тому, що дах був під черепицею. Часті приклади цього надоумили вже скілька літ тому сморщков'ян, а за ними й сусідів будувати хати під черепицею І тепер хто будує хату, то останнє тратить, щоб спромогтися на черепичний дах. Не зважаючи на те, що недостатки щораз зростають, а хатів під черепицею, що багацько дорогше коштують, вже багацько збудовано, і вони поруч з солом'яними стріхами видають досить гарними й веселими. Знадвору на них то любо глянути, а в середині — по старому звичаю: їдна тілько світлиця, в котрій — кухня, солома для палива, од котрої така курява, що хворому на груди хоч з хати втікай; тут і цебрик з помиями, гуска та курка під полом на яйцях або на припічку, чи на печі з дитятами, куча, де кури несуться, тут і годівля курей, харч для свині, спальня, купа всякої одежини... А в холод через дітвору кватирки не можна одчиняти; через те в хатині надто важко дихати, в таких умовах трудно запомогти хворому. А робити 2 чи більше світлиць не дозволяє паливо: бо соломою грубки не нагрієш, а дрова дорого коштують. 
	КАДІЄВСЬКІ ШАХТИ, славяносербського повіту (на Катеринославщині). Комета. На наших шахтах поміж робітниками-мастеровщиною і взагалі поміж робітничою інтелігенцією і навіть адміністрацією, більше всього росповсюжені такі російські газети: „Бирж. Въдомости“ (друге видання) та харьківське „Утро“. 
	Правда, передплачують і инші газети, але вищезазначені все-таки більше всього росповсюжені. В „Бирж. Въд.“ дуже галасували в свій час про комету Галлея, багато присвячували для неї місця і тому людність наших шахт так налякалась кометою, що де-хто, особливо з жінок чуть не божеволів. Метушня була б дуже велика, та хтось навмисне, мабуть, росповсюдив чутку, що ніби-то астрономи на сторінках „Бирж. В.“ прохають вже у читачів вибачення за необмірковані пророкування про комету, А де-хто, то й навмисне заспокоював полохливих, хоча і сам не вірив в те, що казав. А тут ще де-хто помилився, навіть з тих самих, що читають „Б. В.“, змішав новий стіль з старим: замісць того, щоб сподіватись комети 5—6-го мая, її мало не всі чекали на 18-е мая. Так і чекали. А тут ще холод, дощ, з самого першого мая день і ніч чеше, не перестає; зовсім так, як астрономи віщували. Всі налякані і чогось ждуть страшного. Так було до 9-го мая. Прояснилось, засяло сонце і потеплішало, Шахтарі повиходили з хат, всміхаються, дивлються один на одного, підводять очі на небо і самі собі дивуються, чи минуло лихо. А ось, газети принесли звістку, що комета пролетіла вже, але її не бачили навіть і в обсерваторіях. Всі вільніше зітхнули. А тут ще з 10-го мая, аж по цей день цілих чотирі вечора, на західній половині неба, між 9—l0-ю годинами можна було простим оком бачити комету. Вона була видна дуже добре і точнісенько так, як її малювали в „Б. Въд.“. 
	— У нас другий рік оце ходе якась пошесть по свинях. Останні дохнуть мало не в кожній хаті. Робітники засмучені і не знають, як його й запобігти лихові.
