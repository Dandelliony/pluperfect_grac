     Сеймові вибори.
     (Од власного львівського кореспондента)
     Львів, 18 января.
     
     В четверг, 17 января, в трьох повітах Східної Галичини: в Камінці Струмиловій, Турці й Яворові відбувалися нові вибори з курій сільських громад до галицького сейма, спричинені смертю послів, вибраних на головних сеймових виборах в 1908 р.
     Сильське населення в цих трьох повітах українське, отже й посли з курії сільських громад з цих повітів повинні-б бути українські. Одначе на головних сеймових виборах в 1908 р. сталося инакше. Дякуючи правлінню намісника гр. Андрія Потоцького і виборчій сістемі (двостепенність і явність виборів), всі ті три мандати, як і більшість сеймових мандатів з курії сельських громад в Східній Галичині, опинилися в не українських руках. Б Камінці Струмиловій вибрано було послом українських селян гр. Станіслава Бадені, краевого маршалка, в Турці москвофіла д ра Осипа Ганчаковського, в Яворові гр. Яна Шептицького, батька уніятського митрополита, на протязі недавнього часу названі три посли повмірали, і на їх місце вчора вибрано нових.
     В Камінці Струмиловій на місце батька вибрано сина—гр. Станіслава Генриха Бадені. Цього пана графа вже в 1908 р. вибрано з волі його батька сеймовим послом з курії сельських громад Бучацького повіту, при чім уряд так „старався“ за його вибір, що одного з українських виборців в с. Коропці, маєтку пана графа, Марка Каганця жандарми в білий день на людських очах закололи на смерть штиками. Та тепер пан граф захотів конче здобути мандат після свого батька, щоб не переривалася родинна традиція, —ну, і здобув.
     Почасти заходами політичної адміністрації, а почасти заходами адміністрації своїх маєтків у каменецькому повіті пан граф одержав 156 голосів і здобув мандат після свого батька. Тепер зречеться свого мандату в Бучаччині, здобутого ціною крови українського селянина, і там будуть нові вибори. Проти кандидатури гр. Станіслава Генрика Бадені виступали: український національно-демократичний кандидат д-р Степан Баран, який дістав 34 голоси, і москвофільський кандидат селянин Гаврило Тулькевич, який дістав 3О голосів.
     При виборах в 1908 р. в тім самім повіті відношення голосів було таке: гр. Станіслав Бадені 156 голосів, москвофільський кандидат Гаврило Тулькевич 56 голосів, український нац.- дем. кандидат селянин Шебець 7 голосів.
     Значить, теперішні вибори показують упадок москвофільських і зріст українських голосів у повіті, який москвофіли вважають за свій.
     В Турці вибрано послом 134 голосами українського національно-демократичного кандидата Теодора Рожанковського, начальника суду в м. Борині в тому ж повіті. Москвофільський кадидат суддя Гісовський дістав усього 35 голосів.
     За те при виборах в 1908 р. в тім самім повіті москофільський кандидат мав 124 голоси і був вибраний послом, а український нац.-дем. кандидат селянин Павлюк мав усього 29 голосів. З цього видко, як тут упало москвофільство, коли не стало ласки гр. Андрія Потоцького.
     В Яворові вибрано послом 98 голосами українського національно-демократичного кандидата Івана Кохановського, начальника суду в м. Краківці в тому ж повіті. Польський кандидат Ляхович дістав 55 голосів, москвофільський кадидат селянин Іван Дидьо 10 голосів.
     При виборах в 1908 р. в тім повіті польський кандидат гр. Ян Шептицький дістав 132 голоси, український нац.-дем. кандидат Загаєвич 26 голосів.
     З цього видно, що в Яворові український сеймовий мандат держався в польських руках в значній мірі тому, що це були руки батька уніятського митрополіта. Тепер поляки той мандат втратили. А ця їх втрата ще характерніша тим, що перед кількома тижнями при виборах до повітової ради в Яворові одержав побіду польсько-москвофільський блок. Тепер виявилося, яку вартість має та побіда одержана тільки дякуючи особливому способові вибірання повітової ради,— коли перед скілька тижнів після тої „побіди“ і польський і москвофільський кандидати провалюються.
     Наслідком вчорашніх виборів у галицькім сеймі засядуть два нові українські посли. При головних сеймових виборах в 1908 р. українських послів вибрано 12, москвофільських 9. Та з того часу це відношення значно змінилося. Від москвофілів перейшов до українців посол Збаращини селянин Крисоватий; потім, коли москвофільський посол о. Сеник зрікся мандату, на його місце вибрано українця о. Остапа Нижанковського; а тепер знов українці придбали два мандати, один після москвофіла, другий після поляка.
     Таким чином український сеймовий клуб числить тепер 16 членів. Москвофільських сеймових послів є 6, поділених на дві фракції, в кожній—по три.
     Таки не вийшла на користь москвофілам ласка гр. Андрія Потоцького.
     М. Лозинський.
