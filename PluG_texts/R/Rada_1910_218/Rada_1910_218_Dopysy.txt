ДОПИСИ.

(Од власн. кореспондентів).

М. КАМ'ЯНКА, чигиринського повіту (на Київщині). Горе без води. На другий чи третій день після славнозвісного спуску води В. Давидовим з нашої річки, трапилася оце в містечку пожежа: згоріла хата в одного міщанина шевця й яскраво показала, до якої страшної небезпеки призвів нас цей пан своєю примхою. Збіглося дві машини: з пожарної й завідська —з цукроварні, але-ж тільки й того, що позбігалися, бо за браком води мусіли стояти й дивитися тільки, як немилосердний вогонь жер здобутки праці бідного трудовкика. А води нема, хоч річка, тепер власне тільки дно річки, під боком. Пробували бігати за водою бочонками на другий кінець містечка, де дякуючи цукроварні, що перегатила річку, зберігаючи воду для своєї потреби, ще трохи лишилося води. Але що ж вдієш, коли на дні річки після води лишилося мулу більш, як у аршин. Коней і бочонки, що повганялися були за водою, насилу поодрятовували. Через те, що година стояла тиха й поблизу були все будови з бляшаними покрівлями, обійшлося без більшого лиха. А що було б, як би трапилося було таке на селі, між соломою? Страшно й подумати.

Г. РАДОМИСЛЬ (на Київщині). Нова залізна дорога. 20 сентября з Петербургу приїздив в наш город проф. Гордієнко на оглядини місця, де мав бути вакзал нової залізної дороги, що з'єднає ст. Фастів південно-західних з. д. з ст. Ирша київо-ковельської дороги. Гордієнко — член „Русскаго Горнопромыпленнаго О-ва „Росгонъ", з котрим наш город зробив договор на будівлю цієї дороги. Дорога ця пройде до 100 верстов, з‘еднавши наш город з сіткою залізних доріг, од яких він тепер стоїть за 27 і більш верстов. Город бере в цій справі участь, як акціонер-спільник, і має на будівлю цієї дороги асігнувати гроші і дати за дарма під дорогу землі. Настрій „батьків" міста такий, що мабуть порішено буде робити залізницю, про що вже давно у нас балакають, тим більше, що в цій справі беруть участь городський голова, поміщик і капиталіст тутешній, д. Г. і инші капіталісти, яким дуже треба мати під боком вакзал. Д-ій Гордієнко зостався дуже задоволений як місцем для залізниці, так і самим городом. На зборах городської думи незабаром мають вирішити, окрім залізнодорожньої справи, ще й питання, чи робити в нашім городі водопровод.