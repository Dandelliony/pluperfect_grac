Рецензії й огляди.
Орудний присудковий. Останній XIII том „Slavia Occidentalis“ приносить статейку: Edward Klich: Dwa wypadki kontaminacji syntaktycznej w języku polskim, ст. 9-21, 1934 p. E. Klich займається питанням, яка причина змінила первісний назовний присудковий (брат був учитель) на орудний (брат був учителем). Цю причину він бачить у синтаксичній контамінації. Контамінація — це таке психологічне явище в мові, коли з двох речень а і в, і зв’язаних між собою асоціятивно, повстає третє речення с, що зложене частинно з а, а частинно з в Напр. у мові польській можливі дві формі: Trzeci wróg życia rodzinnego to nędza współczesna — Trzecim wrogiem życia rodzinnego jest nędza współczesna, контамінація їх породила третю форму: Trzecim wrogiem życia rodzinnego to nędza współczesna. Синтаксична контамінація, як причина зміни назовного присудкового на орудний, дуже ймовірна й можлива, але Е. Кліх добрих доводів того не подав. І. Огієнко.
Неправильні новотвори в українській літературній мові. Під таким заголовком Антін Лотоцький умістив у „Новім Часі" ч. 101 ц. р.
свою статтю, де серед добрих думок знаходимо забагато й неправильних. Напр. він твердить, ніби: „наша мова не знав зовсім наростка -анка (а „запіканка“ й десятки под.!), „-єнка московський наросток“ (а „сукенка“ й т. ін.!), „в нашій мові всі йменники, утворені наростком -ій, мають закраску легковаження, насміху“ (а „колій“ і т. ін.!). Автор добре радить не писати мовних статей тим, хто граматики не знає.
Інститут Мовознавства в Києві, за програмою на 1934 р., „мав видрукувати 630 аркушів праць. Головні видання Інституту — це словники та виправлення словників, що були видані давніше. Крім того Інститут видає 4 окремих роботі — про мову українських пролетарських письменників, основи української стилістики, основи марксо-лєнінського мовознавства тощо“ („Вісті Всеукраїнської Академії Наук“ 1934 р. N 2 ст. 9).
Теж мовознавство! „Вісті Всеукраїнської Академії Наук", Київ, 1934 р. кн. 5 подають на ст. 61, що в червні відділ української мови Інституту Мовознавства на своєму черговому прилюдному засіданні вислухав доповідь тов. Василевського на тему: „Націоналістичний ухил Скрипника в мовознавстві“. Головний висновок докладчика: „Завдання радянського мовознавства — нещадно боротися з найменшими проявами націоналістичного ухилу Скрипника в мовознавстві“...