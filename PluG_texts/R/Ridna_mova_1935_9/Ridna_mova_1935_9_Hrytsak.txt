Новотвори в сучасній українській мові.
6. Наросток -ець. Цей наросток у зв’язку з поширенням кореня, довший: -овець, -лець, -елець, -енець, -анець, -ленець.
Усі йменники, утворені цим наростком, походять здебільша від прикметників або дієприкметників подібно, як при ймениках з наростком -(в)ик, одначе є теж слова, утворені від іменників, а головно від прізвищ і безпосередньо від кореня (бор-ець, пес-ець, від-твор-ець, лов-ець).
Від прикметників утворені: живець із живий, здрій (поль. zdrój) = джерело лікувальної води, податковець = платник податку, почтовець (із почт-ов-ий scil, урядовець), штабовець = штабовий старшина, походовець = учасник походу (Д. 178/з4), поєдинковець (Нд. 50/34) = учасник двобою, нещасливець (Д. 347/з4), у нас є нещасник (Грінч.), у поль. мові nieszczęśnik), уділовець = член акційної спілки (Д. 288/34), безженець1 (прикм. безженний).
Деякі з цих новотворів повстають безпосередньо від прикметників(живець, нещасливець), усі інші від прикметників, що їх утворено від іменників. За виїмком „живець“, при всіх треба додуматися йменника чол. роду (чоловік, урядовець, учасник іт. д.)
Від дієприкметників, а саме пасивних теперішнього (в 3 випадках) й минулого часу: найманець, ізольованець (у таборі, У. В. 27/34), відродженець = член „Відродження“ Д. 321/з4, улюбленець, засудженець С. 22 = засуджений судом на кару або смерть, переродженець Д. 223/з4, розпорошенець (після бою, Д. 2І8/34), обезпеченець С. 22, родимець (гал.) = земляк (утворене від архаїзму родимий = (в)роджений), що відчувається вже як прикметник і має значення „рідний, свій“ (Грінч; цікаве, що в Україні родимець значить параліч), посиланець = післанець (від дієприкм. пас. тепер, часу, Дік. 104), прибулець = приходець (перекл. рос. пришелець, ib. 22.), зломанець (духовий Нд. З5/34), лікованець (не лікуванець, як пишуть у газетах, бо походить від дієприкм. лікований), питомець = вихованок (бурси), богослов (семинарист), (рос. питомець; слово це є залишок укр. книжної мови з 19 стол., коли то брали в нас живцем російські слова, н. пр. до наукових термінологій і до шкільних підручників та уладжень; архаїзмом годі його назвати).


Від іменників повстали: а) в першу чергу слова, що визначують ідеологічно-партійну приналежність чи прихильність, утворені від прізвищ політиків і провідників: петлюрівець = вояк армії Петлюри, самостійник, а далі (з становища росіян і комуністів) — контрреволюціонер, укр. націоналіст, українець; на еміграції: прихильник центру У.Н.Р.; скрипниковець, ленінець, гетьманець; б) інші: можновладець С. 22 — перекл. поль. potentat, однородець = земляк (ibid.), поворотець (від імен, поворот), співплемінець (Нд. 47/34), недоумець = божевільний (ibid., у нас є подібні слова: недоум у Шевченка, недоумок — витвір Куліша, Грінч.), торговелець = торговельник Д. 195/з4, сиротинець = захист, дім для сиріт (гал. УБ 27/34), партієць — член партії Д. 293/з4, непротивленець = що не противиться (від ім. непротивлення, в часті з рос., Лейт. 59).
Від дієслів або від чистих коренів: перекладець = перекладач С. 22, внескодавець (з поль. wnioskodawca, С. 22), хлібодавець = шеф, хазяїн, з поль. chlebodawca, Д. 325/з4, видавець, відтворець (фортеп’яновий, Наз. 12/з4), несець = носій Відр. II, 248, головоловець — дикун Нд. 35/з4, борзописець Лейт. 132, замовець ib. 152, використовець, природолюбець.
Коли тепер спитаємо, як можна поділити ці новотвори згідно з їх значенням, то на це буде відповідь, що значення їх дуже різноманітне може й тому, що їх багато й що їх дуже радо творять з огляду на легку будову цих слів.
Підставове їх значення буде заняття мужчин і їх прикмети.
1.        Заняття: почтовець (поль. pocztowiec, в Укр. поштовик), штабовець, посиланець, перекладець, видавець, несець, торговелець.
2.        З першою групою в’яжеться друга на визначення праці, але не завжди постійної, це щось посереднє між заняттям та прикметою: податковець, походовець, найманець, внескодавець, хлібодавець, відтворець, головоловець, борзописець, замовець, використовець, народолюбець.
3.        Прикмети: безженець, можновладець, родимець, однородець, співплемінець.
4.        З групою прикмет в’яжеться тісно група слів, що визначують стан душевний, певну життєву стадію згідно з натурою (суттю) пасивних дієприкметників, що від них ці неологізми повстали: зломанець, нещасливець, недоумець, поворотець, ізольованець, засудженець, розпорошенець, обезпеченець, прибулець, лікованець, питомець, поворотець, непротивленець.
5.        Приналежність чи прихильність ідейна або політична, як вище.
6.        Concreła (речі й будинки): живець, сиротинець.
Цікаве, що з нар. -ець твориться багато слів складених і це слова найновішої формації. Як у кожній групі, так і тут є впливи сусідніх мов, польської й російської, переважають галицькі слова, є дещо невдатне й штучне (походовець, торговелець, зам. „використовець“ краще було б „використувач“).
Бачимо великий розгін, головно публіцистів у творенні неологізмів, і цю працю важко нормалізувати, бо це неначе стихійна й модна творчість, а що багато є річей мертвороджених, це справа зрозуміла. Повстають теж синоніми, з чого видно, що дотеперішні слова галицькі невдоволяють людей, і тому творять вони інші, н. пр. досі вживано: земляк і родимець, а тепер створено: однородець і співплемінець (ширше значення).        (Далі буде).
Перемишль.     