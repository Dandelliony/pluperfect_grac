Дописи.
(Од власних кореспондентів).
ТАРАЩА (на Київщині). 11 февраля скінчились місячні сельсько-господарські курси, улаштовані таращанською повітовою земською управою. 
На курси прибуло з початку 44 душі, котрим одведено було управою безплатне помешкання і окрім того, видавалось до скінчення курсів по 25 коп. у добу на харчі. Згодом—2 слухачі вибуло й зоставалось увесь час 42. 
Між слухачами були переважно молоді люде 20 —25 рокків, потім декільки зовсім молодих хлопців. Невелика кількість слухачів — самостійні хлібороби-господарі, а останні май бутні господарі, котрі недавно поскінчали школи. 
Читання лекцій провадилось в Народньому Домі. 
Спочатку слухачі майже зовсім не цікавились лекціями (принаймні — більшість з них) мабуть через те, що не встигли ще оріентуватись на новім місці. Потім вони звикли до лекцій і стали більш цікавитись ними. Зацікавлення помітно було вже на третій-четвертий день, а на прикінці майже всі слухачі без винятку з запалом хватали кожне слово лектора —для їх стало зрозумілим для чого читали природознавство, мінералогію й т. ин., зрозуміли ту вагу цих знаннів, яку вони мають в відношенню до хліборобства, й кожне слово для них — дороге. Між иншим, де-які з слухачів не вдовольнились тим, що їм читано, а ще й записували в зшитки те, що для їх здавалось більш цікавим, або трудніше було памьятать. Слухачам роздано було гарні пособія й брошюри по хліборобству, садівництву й ин. Курси закінчились іспитами слухачів, після яких всі слухачі одержали від повітової управи свідоцтво про те, що вони прослухали с.-г. курси.
-
ТОМАРІВКА, білгородського повіту (Курщина). Томарівка займає перше місце у повіті: перше по своїй величезности, перше по піяцтву, бо по других слободах нема більш ніде стільки шинків, „ресторацій", „монополій", і всякої иншої погані; перше по темноті, бо слобода, маючи телефони, телеграф, аптекарські та винні крамниці... не має бібліотеки, читальні; перше по страшенним пожежам, котрі на протязі яких-небудь 10—15 років геть знищують слободу. Перше і по тій байдужости до загальних інтересів, котра панує серед громадянства, та так званої, інтелігенції, вчителів(8), батюшок (5), лікаря, провизора, почтових, станціонних чиновників і т. и. Всі вони добре знають про жалування, що ж до того сумного становища слободи, то тут зараз „моя хата скраю". Єсть сила глитаїв. 
Тільки студентська молодь піддержує цікавість до загальних інтересів, але за останні роки і вона щось охолонула, бо немає старих керманичи, котрі своєю культурною діяльністью підбадьорювали молодь і показували, яким шляхом прямувати, щоб не дати загинути рідним селянам від темноти і піяцтва, а рідному слову від „обрусіння"…
-
С. ОВСЯНИК, балтського повіту (на Поділлі). Вже к льки років, як тут істнує споживче товариство. За минулий рік справи товариства покращали. В січні ц. р. зроблено було обрахунок. Виявилось, що краму є на 40 карб більше, ніж повинно бути, а чистого зиску знайдено 250 карб. 
На збори, що недавно одбулись, прибуло більше 2/3 всіх членів. Зібрання йшло жваво. Чистий зиск розділено так: 10 відсотків, то б то 25 карб, в запасний капитал, 18 карб, на купівлю муки для бідного люду с. Овсяника, 5 карб, на газети для членів, а останнє видано в дівіденд на паї і в премію за набраний крам. Премію і дівіденд постановлено не видавати на руки, а прищитати до паїв. 
Окрім цього загальні збори побажали, щоб завели марочну сістему і видавали їх і не членам, щоб потім в кінці року і цим можна було дати невеличкий відсоток в премію. В крамницю ідуть де-які кооперативні газети, як от „Світова Зірниця", “Муравейник," („Комашня') і „Рада". 
В селі є одна тільки церковно-парафіяльна школа стара і тісна, тому пора селянам подбати про освіту. Шинку в селі немає. Місяців зо два вже, як тутешні селяне подали на затверження статут кредитового товариства, але щось довго нема його.
-
С. ЛИСТОПАДОВО, чигиринського пов. (на Київщині). Земська школа. У нас з тої осени істнує земська 2-х класова школа, де учиться до 200 душ, і в якій на Різдво заходами пана завідуючого Путнікова, було вже впоряжено ялинку з піснями, танцями, декламаціями і инш. які виконували майже самі учні. На цій ялинці було трохи не все село: кожен хотів побачити що то за диво в школі буде, побачивши ж —всі остались дуже задоволені і про це рознесли славу скрізь... Теперь сусідні села як от Кошарка, місто Златополь клопочуться перед земством, щоб і їм збудували земські школи, та ще й 2-х класові; не скупятся ні на землю, ні на гроші—зрозуміли вже що добра школа для села все одно, що світло. А скілько зразу у нас було кумедій з цією школою! Всі учні церковно-парафіяльної школи перейшли до земської, осталось трохи більш десятка, та й то самі малиші і дівчатка. „Земські" зразу ж почали бойкотувати „церковних” учнів і прямо не давали їм проходу: часто діло кінчалось і бійкою і не раз „церковники" забігали до двору „самого" пан-отця благочинного, щоб спастися, а з відціль їх проводив до дому наймит пан отця. Таким побитом церковна школа осталась без школярів: учится тепер в ній щось 17 душ. За те духовенство в цю школу прислало аж 2 вчителі наче умисне, щоб „конкуренцію" робили земській школі.
-
С. БАРАХТИ, васильківського повіту (на Київщині). Нова школа. Майже два роки будував підрядчик Аншель Брискман земську школу в с. Барахтах, васильківського повіту, будівлю котрої взяв він з підряду в Васильківському земстві трохи не за 30,000 карбованців і на додаток цілу ділянку лісу дурно з казенної дачи, з якої можна б збудувати, як. кажуть селяне ціле село. Оце недавно здав він школу земству з силою всяких великих і дрібних недоробок. Школа збудована недотепно, та й ще в якомусь чудернацькому стилю. Нагадує німецьку казарму. З фасаду ніякої архітектури, ніякої орнаментики, камень покладено в фундамент нерівно, місцями він стирчить так, що хоч садись на нього; причілку ніякого; з середини віє убогістью, підлоги помощено нерівно, стеля розсохлась, сила щілок; варцаби і лутки повязані недотепно, помітні грубі сліди сокіри, долота; двері покривились і т. и .
Селяне кажуть, що як би вони самі будували школу, то зроду-віку більше як 10,000 карбованців вони б не витратили.
С. МАЛИНІВКА (на Харьківщині). Страшне лихо. Молодь нашого села — дівчата і хлопці, за самим маленьким винятком, заражена всякими венеричними хворобами. Та й не тільки молодь, а вже єсть заражені цілі семейства і самою найстрашнішою хворобою — пранцями. І не дивлячись на все це лихо, люде женяться і йдуть заміж, буває і в инші села, розносячи цю хворобу по близьких селах і наділяючи нею зовсім свіжих і здорових людей. 
Велику ролю в поширенню хвороб грають салдати, що влітку перебувають у нас по три-чотирі місяці. 
Пошесть шириться дуже хутко. До цієї пори ніяких заходів проти пошести ніхто не робив. Коли й далі не звернуть на це уваги, то село наше стане огнищем, з якого пошесть рознесеться по всьому повіті.
