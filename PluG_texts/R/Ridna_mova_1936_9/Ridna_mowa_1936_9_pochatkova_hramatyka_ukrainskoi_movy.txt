Початкова Граматика української мови.
42. Прислівникове пояснення й прислівник.
Праця не згине - Праця не згине між людьми даремно. Три годи сумно протекли. Гадюкою зашипіли, звірем заревіли. Ой високо сонце ходить, низенько заходить. Як гірко заробиш, то солодко ззіси. Ідуть сумуючи обоє. Вчора сонечко сміялось, сьогодні за хмари сховалось. Скрізь неправда і неволя. Свище полем завірюха. Хлипа з голоду дівчатко. Ідуть дівчата в поле жати. Двічі нагадував йому. Не милуй мене шовково, ясно-соколово. 
Що таке прислівникове пояснення? Чим воно зазначається в реченні? Яке значення прислівника в реченні? Від чого залежить прислівник? З чого творяться прислівники? Яка міра невідмінности прислівника? Які ступені якости прислівника? Перерахуйте шість груп прислівникових пояснень. Чи йменник може бути прислівниковим поясненням? Чи може бути прислівник до прикметника? Що таке присудковий епітет? 
Підметова дія, висловлена присудком, звичайно буває дуже широка, а тим самим недокладна, напр.: Іде людина. Щоб підметову дію чи стан, цебто присудка - дієслово, з’ясувати докладніш, треба ще подати в реченні: коли саме, де, як і для чого відбувається чи відбулася ця дія чи стан. Частина речення, що пояснює дію чи стан підмета, зветься прислівникове пояснення. Напр.: Тихо йде людина, тут тихо - прислівникове пояснення. Незмінна частина мови, що в реченні править за прислівникове пояснення, цебто докладніш пояснює дієслово, зветься прислівник. 
Прислівник завжди стосується до дієслова - присудка, залежить від нього й пояснює його. Питання до прислівника треба ставити тільки від дієслова, напр.: Ясен раз-у-раз скрипів, тут до дієслова - присудка скрипів маємо прислівникове пояснення раз-ураз, що відповідає на питання коли скрипів? Через це звичайне місце прислівникового пояснення в реченні - перед дієсловом, рідко - в іншому місці. 
Прислівники творяться від усіх змінних частин мови, напр. від іменників: вчора, сьогодні, нишком, шкода, від прикметників: тихо, гірко, довго, раніше, заввишки, по-козацьки; від числівників: двічі, тричі, удвоє, утроє, надвоє, двояко, трояко; від займенників: стількома, скільки; від дієслів: бувало, мов, мовчки, мабуть. 
Прислівник - це незмінна частина мови, цебто не відмінюється. Тільки ті прислівники, що повстають від якісних прикметників, можуть мати ступені якости, що завжди закінчуються на - е, напр.: довго - довше - найдовше, багато - більше - найбільше, добре - ліпше - найліпше, мало - менше - найменше, якнайменше, щонайменше. 
Прислівникове пояснення чи прислівники діляться на такі шість груп. 
1. Прислівник способу визначає спосіб дії чи стану присудка на питання як? яким чином? Напр.: Четвертий рік минає тихенько. 
2. Прислівник часу визначає час дії чи стану присудка й відповідає на питання: Коли? як довго? з якого часу? доки? Напр.: Розкуються незабаром заковані люди. 
3. Прислівник місця визначає місце дії чи стану присудка на питання де? куди? звідки? Напр. : Дурня всюди б’ють. 
4. Прислівник причини визначає причину дії чи стану присудка на питання: від чого? чому? чого? Напр.: тому, того, чого, чому, защо, тим. 
5. Прислівник наміру визначає ціль дії чи стану присудка на питання нащо? для чого? Напр.: нащо. 
6. Прислівник кількости визначає міру дії чи стану присудка й відповідає на питання скільки? як багато? Напр.: Сили прибуло вдесятеро. 
За прислівникове пояснення в реченні звичайно править прислівник, рідше якась змінна частина мови, напр. іменник у непрямім відмінку: Померла зо страху. 
Прислівник звичайно вияснює дієслово, але часом може вияснювати й прикметника: Читав дуже цікаву книжку. 
Поетичний, яскравий прислівник до дієслова зветься дієслівним чи присудковим епітетом: Не дивися так привітно, яблуневоцвітно. Пишучи, треба конче підбирати яскраві, гарні прислівникові пояснення. Взагалі треба дбати, щоб мова наша була багата на прислівники. 
Окремі самостійні прислівники до прислівникового пояснення треба брати в коми, як слова поза реченням: Край берега, у затишку, прив'язані човни. Однорядні прислівникові по яснення, цебто такі, що всі висловлені прислівниками однієї групи, роз-ділюємо комами: Весело, приємно, світло стало мені. Коли ж прислівникові пояснення не однорядні, або коли один пояснює другий, тоді між ними коми не ставимо: І досі нудно. 
Завдання 353. Поширте присудки відповідними прислівниковими поясненнями ось у цих простих реченнях: Пташка летіла, Вітер виє, Брат читав. Яке значення в реченні прислівникового пояснення? 
Завдання 354. Прикметникове пояснення чи прикметник показує якість іменника, а прислівникове пояснення чи прислівник - якість дієслова. Через це чи не можна було б ці дві частині мови об’єднати в одну, - прикметник іменника й прикметник дієслова? 
Завдання 355. Дієслово - присудка пояснюють дві частині речення: 1. пояснення йменникове й пояснення прислівникове, напр.: Я скоро читаю книжку. Чи не можна було б ці дві частині об’єднати в одну й назвати її “присудкове пояснення”? 
Завдання 356. Вдавнину дієслово звали слово, а звідсі й повстала назва прислівник, що пояснює слово, цебто дієслово. Чи не відповідніша була б назва придієслівник? 
Завдання 357. Скажіть, від чого повстали оці прислівники: найліпше, довше, мовчки, натроє, вночі, спокійно, ранком. 
Завдання 358. Чи прислівник зовсім таки незмінна частина мови? Як будуть ступені якости чи порівняння від прислівників: довго, скоро, добре? Які прислівники можуть мати ступені якости? На що завжди закінчуються ступені якости? 
Завдання 359. Утворіть прислівники від оцих слів: гіркий, гарний, довгий, швидкий, вечір, мовчати, три. Скажіть, як повстають прислівники? 
Завдання 360. Перепишіть нижчеподані прислівники й скорочено зазначте над ними, котрої вони групи: сміливо, холодно, навмисне, позавчора, праворуч, наперед, довіку, назустріч, торік, набік, вгору. 
Завдання 361. Перепишіть оці речення, підкресліть прислівника й скажіть, яку частину мови він часом може ще пояснювати. Він більш історик, а не літерат. Скоро читати некорисно. Дуже добре співає. Знаю вдесятеро більше. Небо занадто прозоре. Брат завжди дуже веселий. 
Завдання 362. Орудний відмінок іменника (орудний уподібнення) часто стає способовим прислівником. Перепишіть оці речення й підкресліть прислівника. Синє море звірюкою то стогне, то виє. Горами хвилю підійма. Вороном кряче. Тяжко сиротою жити. Білі птахи хмарою спустились. 
Завдання 363. Добре запам’ятайте, що прислівник сливе в літературній мові визначає тільки “майже” (а не: мало що, чуть, як у мові галицькій). Перепишіть до зшитка оце: Павла вона сливе й не бачила (М. Вовчок). Матері своєї я сливе й не пам’ятаю. 
Завдання 364. Добре запам’ятайте, що сполучення прислівника скількости з родовим множини йменника приймаємо за неподільне ціле, а тому не можна змінити його на родовий відмінок. Спишіть оці речення й підкресліть прислівникового (числівникового) підмета. Багато товаришів не вернулися, багато їх лягли там навіки. Скільки (або: що) козаків згинуло, скільки врятувалося! 
Завдання 365. Спишіть оці речення й поставте коми, де треба. Рано разом із сонцем прокинулась і Харитя. Вчора при заході сонця його вже не стало. На праці завжди мені весело приємно. 
Завдання 366. В значенні прислівника часу по що йменника ставимо тільки в родовім (а не назовнім): щохвилі, щогодини, щороку, щосили, щовесни і т. ін. Запишіть до зшитка 10 таких прикладів. Не кажіть: щохвиля, щосила і т. ін. 
Завдання 367. Прийменник по, творячи з прикметником чи займенником прислівника, звичайно з’єднується рискою з відмінком давальним: по-людському, по-старечому, по-українському й т. ін. Скажіть 10 таких прикладів. Рідше бувають тут форми на -ськи: По-московськи так і чешуть. 
Завдання 368. Жива народня наша мова надзвичайно багата на прислівники, чому й наші кращі письменники сильно пильнують, щоб їхня мова так само була багата на прислівники. Чи ви дбаєте про багатство своєї мови на прислівники? 
Скажіть, що визначають оці прислівники: Вельми, вряди-годи, донесхочу, досхочу, допіру, жадібно, знечев’я, либонь, мимохідь, мимохіть, навколішки, напрочуд, незабаром, нещодавно, потиху, прудко, ретельно, уплинь, безжально, безперестань, бігцем, босоніж, віч-на-віч, голіруч, горилиць, жартома, заздалегоди, залюбки, згодом, зненацька, крадькома, мельки, навзаводи, навздогін, навмання, навшпиньки, ничма, потай, потім того, пошепки, рвачко, рвійно, самопас, силоміць, затого, очевидячки, навбач. 
Завдання 369. Прислівників у нашій мові дуже багато; серед них чимало є й таких, що в літературній мові їх не вживаємо, напр. (прислівника в дужках не вживайте): (відай) певне, либонь, (відтак) потім, (відтам) звідти, (відтогди) з того часу, (внутрі) всередині, (вовсе) зовсім, (всьо) все, (всеціло) цілком, (вчера) вчора, (дещо) трохи, (днем) вдень, (ніччю) вночі, (долів) додолу, (домів) додому, (доперва) допіру, (доста) досить, (завтра) взавтра, (заєдно) все, (звикло) звичайно, (зглядно) або, докладніш, (згори) наперед, (навідворіт) навпаки, (наколи) коли, (ніц, нич) нічого, (оводі) позавчора, (овшім) так, (по-заяк) бо, (помимо) не зважаючи на, (проч) геть, (радше) скоріше, (сейчас) зараз, (уп’ять) знову і т. ін. 
Завдання 370. Напишіть опис: 3 чого складається віз. 
43. Правопис прислівників. 
Учитель говорив рішуче й повчаюче. Він, певне, не вернеться. Напевно знаю, що поїду. Накінець прийшли ми на кінець лісу. Старий став недобачати й недочувати. Недорід і недуга зробили його небагатим. Давніш я бував у театрі частіш. Знову вітер загудів, знов пішла робота. Досі ходив я відси, тепер піду відти. Зроблю це якнайкраще й щонайскоріш. 
Докладно виясніть, чому пишемо так, як тут підкреслено. 
1.Прислівники, що перед кінцевою голосною мають шелесний звук, закінчуються на -е (а не на -о) : могуче, охоче, рішуче, повчаюче, ххороше, гаряче, боляче, нетерпляче, вже, дуже, довше, краще, ближче, вище, нижче, ще (по голосній) - іще (по приголосній). 
2. Деякі прислівники мають по дві формі: певне (= мабуть), напевне, умисне, сильне і певно (=так), на певно, умисно, сильно. Пишемо ледве, а не ледво. 
3. У прислівниках: набік, вкінці, затого, навік, надворі, накінець, напам’ять і т. ін. прийменник може писатися й окремо, коли другої частини слова вживаємо, як іменника, напр.: Хорий скаржився на бік свій. 
4. Коли заперечний прислівник не приєднується до слова разом із прийменником, то всі вони з цим словом пишуться вкупі: недобачати, недочувати, недописати, недоїдати, недосипляти, недокінчати і т. ін. 
5. У вищому ступені прислівників пишемо -іше чи -іш, а не -іще, вартніше, скоріш. 
6. У прислівниках на -іше, що походять від вищого ступеня прикметників, дуже часто відпадає це кінцеве -е: вільніше - вільніш, раніше - раніш, пізніше - пізніш, давніше - давніш, частіш і т. ін. Від початку наступного слова це зникнення не залежить, - кінцеве -е прислівника може зникати й тоді, коли дальше слово починається приголосним; але коли дальше слово розпочинається голосним звуком, то кінцеве -е прислівника зникає частіш. 
7. У прислівниках пишемо на кінці -іль: відсіль, звідсіль, досіль, посіль, докіль, дотіль, покіль, потіль, допокіль, допотіль. Коли прислівника вживаємо без -ль, то він закічується на -u (на -ки, -си, -ти): доки, поки, допоки, доти, поти, допоти, відси, звідси, але: досі, посі. 
8. Прийменник, творячи з іншою частиною мови прислівника, завжди пишеться з нею вкупі: взагалі, вперед, вгору, вниз, влітку, взимку, вранці, вдосвіта, поблизу, поночі, якнайкраще, щонайсильніш, поволі, позаочі, поперше, подруге, потретє (або: по-1, по-2, по-3). Але: тим часом, тим разом. 
9. Прийменник з чи із у прислівнику пишеться без розділки: згори, спочатку, зроду, здавна, здолу і т. ін. 
10. Прислівники, утворені від прикметників на -ній, закінчуються на -ньо, а від -ний - на -но, напр.: дружньо, мужньо, художньо, велично, дивно і т. ін. Тільки від давній, пізній маємо ще архаїчні форми на -но: давно, недавно, нещодавно, пізно. 
Завдання 371. Напишіть 10 прикладів прислівників, що мають на кінці -є по шелесній. 
Завдання 372. Спишіть подані тут приклади й поясніть, чому треба писати власне так. На дворі такому нічого не зробиш. Накінець ми помандрували аж на кінець міста. З початку речення пишемо велику букву. В кінці греблі шумлять верби. Довго говорили за того хлопця. 
Завдання 373. Перепишіть до зшитка оці форми на -іш (замість на Іше), що їх знаходимо у М. Рильського: 
Більш, буйніш, голосніш, злісніш, пильніш, радісніш, раніш, сміліш, страшніш, частіш, якнайбільш, якщильніш, щонайменш. 
Пам’ятайте, що форми на -іш у сучасній літературній мові, особливо перед словом, що починається голосною, частіші за форми на -іше. 
Завдання 374. Напишіть по 5 прикладів прислівників на -іль та -и. 
Завдання 375. Перепишіть до зшитка оці прислівники й скажіть, чому їх треба писати разом: всмак, враз, відразу, догори, довкола, додому, докупи, зовсім, завбільшки, завдовшки, завширшки, залюбки, завидна, назавжди, насилу, назустріч, наперекір, наздогад, надаремно, навмання, наскрізь, насправді, назад, направо, наліво, помалу. 
Завдання 376. Напишіть прислівники від оцих прикметників: всенародній, достатній, дружній, могутній, односторонній, порожній, синій. 
44. Дієприслівник. 
Сліпий старець сумуючи співає. Пішла ридаючи в село. Гірко плачучи, сирота подався додому. Не сіявши, не оравши, не буде й хліб родити. Та всі, якомога, хлопців кинули. 
Що таке дієприслівник? За що в реченні він править? Які дві формі дієприслівників панують у нас? Від яких дієслів вони творяться? Чи вживаємо дієприслівників на -а, -я? Коли ставимо, коли не ставимо коми при дієприслівниках? Чи можна вживати форми будучи? 
Прислівник, що має дієслівну ознаку, зветься дієприслівником, напр.: плачучи, поплакавши. Наші дієприслівники повстали з давніх коротких дієприкметників, що з бігом часу втратили свій прикметниковий характер. В реченні дієприслівники правлять за прислівникове пояснення й часто зовсім тратять дієслівний характер. 
Українська мова знає тепер такі дієприслівники: 
1. Дієприслівник теперішнього часу діяльний на -учи, -ючи, -ачи, -ячи; вони творяться від 3-ої особи множини часу теперішнього дієслів недо-конаних, змінюючи -ть на -чи: плачуть - плачучи, знають - знаючи, лежать - лежачи, ходять - ходячи, стоять - стоячи, держать - держачи і т. ін. Ці форми на -чи звичайні й поширені, як у мові народній, так і в мові літературній. 
2. Дієприслівник минулого часу діяльний на -вши, -иіи; вони творяться від дієйменника дієслів доконаних, змінюючи -ти на -вши (по голосній) або -ши (по приголосній): узявши, донісши, виперши і т. ін. Рідше дієприслівники на -ши творяться від дієслів недоконаних: лігши, нісши, державши. Ці недоконані форми можуть уживатися при дієсловах усіх часів; при дієсловах теперішнього часу вони визначають одночасність дії: Лігши на траву, співає собі голосно. Від дієслова бути вживаємо тільки форми доконаної бувши, а не будучи: Бувши в місті, накупили книжок. 
3. Давня українська мова знала багато дієприслівників теперішнього часу на -а, -я, напр.: мога, сидя, стоя, ходя й т. ін. Всі ці архаїчні форми українська мова зовсім утратила, знає їх тільки в формі на -чи; рештки їх іще живуть у мові народній, але зо значенням чистих прислівників; літературна мова тепер їх зовсім не вживає, крім форми мога: Вип’єш - біжи якомога. 
Дієприслівника на -чи, що втратив дієслівний характер і став за прислівника, комою не відділюємо: Ідуть сумуючи обоє. Коли ж дієприслівник на -чи має при собі пояснювальне слово, тоді воно творить окреме речення, а тому беремо його в коми: Ідуть, тяжко сумуючи, обоє. Дієприслівник минулого часу завжди розпочинає окреме речення, що відділюється комою: Взявши книжку, брат пішов. 
Завдання 377. Полінійте ось так і напишіть по 15 прикладів. 
Дієприслівники на -чи, -ши. 
3 особа множини часу тепер. Стоять. 
Дієприслівник теперішн. часу. Стоячи. 
Дієприслівник минулого часу. Стоявши. 
Завдання 378. Коли третя особа множини дієслів часу теперішнього має наголос на кінці, то й дієприслівники мають наголошене -чи, напр. : сидять - сидячи. Напишіть дієприслівники на -чи й зазначте наголос від оцих дієслів: кричати, ревти, жити, трясти, бити, ждати, слати, жати. 
Завдання 379. Спишіть оці приклади й добре запам’ятайте вживання дієприслівника минулого часу замість часу теперішнього. 
Живши в світі, його не втечеш (М. Вовчок). Доброго здоров’я, пивши (С. Черкасенко). Його джерело невичерпне, цілим світом бувши (В. Підмогильний). Порошинка, котившись із гори, шириться (В. Підмогильний). 
Завдання 380. Напишіть дієприслівники тепер. часу на -чи від оцих дієслів: сидіти, летіти, бігти, держати, проходити, дивитись, боліти. 
Завдання 381. Напишіть оповідання: Мій пес.