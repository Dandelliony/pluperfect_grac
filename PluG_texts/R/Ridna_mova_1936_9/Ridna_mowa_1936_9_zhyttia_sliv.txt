Життя слів.
Корчма встаровину визначала міцний, п’янкий напиток; таке значення довго жило в мові російській. Рано повстало й нове значення: корчмою стали звати й дім, де продавали п’янкі напитки. В Україні корчма стала місцем спочинку й подорожніх, чому ще Словник П. Беринди 1627 р. пише: “гостинница - корчма”. В Литовській Метриці XV-XVI віку записано багато аренд на корчми, часом навіть особам духовним, бо “корчма” була місцем спочинку, гостиницею. 
Коч. У Шевченковій поемі “Марина” читаємо: “Пан з костьолу їхав; із коча пан мій вилізає”. “Коч” -  рідке й цікаве слово. В XV-XVI віках мадярське село Kocs над Раабою займалося перевозом між Віднем та Пештом, маючи для того особливі карети, що звалися kocsi. Ось ця мадярська назва kocsi поширилася по цілій Европі для назви карети, пор. франц. coch, англ. coach, нім. Kutsche, пор. рос. кучер. Звідси й старе польське kocz,- карета крита, велика. Слово це відоме багатьом слов’янським народам : болг. кочия, чс. косаг і т. ін. Із польського kocz узяв своє слово й Шевченко. 
Костел - назва латинська, повстала від castellum (здрібніле від castrum) - фортеця, замок, твердиня. Справа в тім, що вдавнину церкви будували або в замках-фортецях, або в замкових містах, або самі церкви укріплювали, як замок. Від такого castellum повстало чеське ко-stel, а десь пізніше від чеського пішло польське kościół. Правда, вдавнину слово kościół було рідким, бо в польській мові все вживали слова cerkiew. У чехів іще за часів Гуса розрізняли: kostel - мурована, укріплена церква, a cerkev - дерев’яна. В українській мові слово „костел“ здавна знане. Так, уже в Луцькій книзі 1571 р. читаємо: - - -. 
Краватка. Про походження цього слова розповідають таке. За 30-літньої війни в австрійській армії існував т. зв. хорватський корпус. Вояки й офіцери цього корпусу носили на шиї кольорові хустинки (вояки полотняні, офіцери шовкові), зав’язані спереду в фантастичний вузлик. Ці хустинки населення Австрії назвало “кроатами” (хорват - по-німецьки: Kroate). В народній вимові слово “Kroat” із часом перемінилося в “крават”. В 1660 році хорватські ляндскнехти наймаються до французької армії. Хустинки на шиях хорватів загально подобалися французам. А коли на вулицях Парижа появилося кілька елегантів із цією прикрасою на шиї, ця мода прийнялася загально, і з Парижа перенеслася на французьку провінцію, а потім і за границю, як cravate, наше краватка. 
Краля див. король. 
Красний із найдавнішого часу визначає дуже гарний, вродливий, пор. краса, прекрасний. На сонце здавна кажуть “красне”, Володимир - красне сонечко. Старе значення “красний - дуже гарний“ широко знане й тепер в українській мові, особливо ж у західноукраїнських говорах. Так, в “Етногр. Збірнику” читаємо: Буде красно VI 56, Красно пітголив сє VI 113, Красна баба без єдваба X 13, При людьох і смерть красна XXIV 366. Франко, “З вершин” : Красна весна 5, “Зах. Беркут”: Яка то красна байка 6. В. Щурат, “Слово о п. Іг.”: Красних бранок половчанок занімаючи в неволю 23. Б. Лепкий, “З життя” : Ранок був красний 13. Ю. Шкрумеляк, “Огні з полонин”: Такий красний спів 31. “Укр. Голос” ч. 197: Комедійки відіграли красно. 
В старім значенні (“дуже гарний”) слово “красний” відоме і в східньоукр. говорах. Колядки : Ой ясна-красна калинонька в лузі, а ще красніша батькова дочка, Київщина; Соколе ясний, паничу красний, Полтавщина. Українські Думи: Весна красна 144, Красним цвітом 118. П. Куліш, “Чорна Рада”: Хто б мав таке слово пишне да красне 99. Б. Грінченко, “Під тихими вербами”: Оці поля красні 24. Пор. іще слова: краса, прекрасний, красномовний, краснопис. В російській мові: красная дівица. 
Кременчук. М. Ткаченко в своїй праці: Нарис історії Кременчуччини (“Записки Історично-Філологічного Відділу”, Київ, 1929 р. т. 24) на ст. 59 розповідає, що перша транскрипція була Кременчик. Саме слово це татарського походження. Ке (кыр), як пояснював Кеппен (О древностяхь Крыма, 1837 р ), визначає підвищення, чик - маленький. Саме татарське слово “Керменчик” народня мова переробила потім у Кременчук, бо місцевість біля цього міста має чимало каміння. Пояснення сумнівне щодо перероблення свого -чик на -чук. Повторює це пояснення й Є. Рудницький у своїй праці: “Складені слова в українській мові”, додаючи до цього ще й назви: Крем’янець, Кам’янець. 
Кролик. Повстання цього слова показує нам цікаву сторінку, як узагалі повстає й живе слово. Латинську назву звірятка cuniculus германці прийняли майже без змін, - Küniklin чи Küniglin, сучасне Kaninchen. Німецьку (латинську) назву Küniglin чехи зрозуміли неправильно, ніби kral, що й передали полянам, як król. Від поляків слово це пішло до нас - кролик, а від нас - до росіян: кролики. В середньовічній латині кролика звано rex herbarum. Слово загальновживане в Вел. Україні; західноукраїнське: королик. Східньоукраїнські говори мають іще добру назву “трусик”, бо кролик все труситься. 
Курінь у народній етимології звичайно зв’язують зо словом “курити” диміти; пор. І. Филипчак: „Кульчицький - герой Відня”: “Курені будовані на стовпках, без димарів; дим виходить через стелю, так і курить - за тим його куренем прозвали”. Слово походить із тюркського корен castra - табір, а з “куріти” немає нічого спільного. 
Л. 
Лазарет назву свою отримав від св. Лазаря, що працював коло хворих на проказу й сам хворував на неї. В середні віки, коли проказа сильно ширилась ув Европі, повстав осібний орден св. Лазаря, що будував шпиталі (lazaretti), а члени його ходили коло хворих. Перший такий шпиталь на ім’я св. Лазаря був збудований біля Єрусалиму, і від нього назва lazaretti широко розійшлася по Европі. В мові англійській слово Lazar ще й тепер визначає хворого на проказу. 
Ледащо - дуже поширене по цілій Україні слово, широко в нас розгалужене: леда, ледай, ледака, ледарство, ледар, ледацюга, ледач, ледаченький, ледачий, ледачина, ледачо, ледащий, ледащиця, ледащіти, ледащо і т. ін. 
Усі ці слова - польського походження, повстали зо старого польського leda - (нове lada). В українських грамотах XIV віку нема ще цього слова; нема його навіть і в наших Думах. В старій польській мові було leda, власне le da, бо le довго відчувалося як слово самостійне, як злучник, і тільки пізніш ізрослося в leda, потім lada; в XVI віці переважає ще leda. Ось від цього leda (не lada) й повстали українські форми ледащо, ледачий і т. ін. Само “леда” відоме вже в Крехівськім Апостолі 1560-х років: Леда як 320, Для леда причиньки 286, Не леда чуда чинил Бог 102, За леда чим 76, Метани леда вітром 436. Тепер саме “леда” поширене тільки в Наддністрянщині. Могильницький, Твори: Леда день 400, Припустити хоть леда запір 438. Франко: “З вершин” : За леда дотиком зривавсь 91. Маковей: “Ярошенко”: Не дали себе леда кому під ноги 316. “Український Голос”, Перемишль: Леда день скине ч. 201, Стидитися перед леда ким ч. 203 і т. п. На Наддніпрянщині це “леда” не відоме (крім Поділля), тут скажуть: будь-який, якийнебудь. Це “леда” (ле да) ставиться в зв’язок зо старим „єле“— ледве. Польське ledaco дало наше “ледащо”, а з цього пішли ледар, ледака, ледацюга, ледач і т. п. Куліш: “Чорна Рада”: В світі ледащо панує 420, Не попустимо гетьманської булави в ледачі руки 302. Пізніше, від нових польських lada, 1а-daco повстали наші нові лядащо, лядачий і ін., але не перемогли старих ледащо, ледачий і ін. Але форму з а знає вже й Крехівський Апостол 1560-х років: Жону ляда с причини покинувши 503, хоч ув оригіналі польськім було: leda z przyczyny. Ось два приклади, що дуже проречисто показують старе значення нашого „ледащо“. Крехівський Апостол: - - - носит и для зыску ляда што вточуваєт 94. Полтавські судові акти 1668 р. (видання Модзалевського, 1912 р.): Много звикли шинком бавлячиєся и ледащо плести 135, - тут “ледащо” - будь що. 
Липень див. календар. 
Листопад див. календар. 
Лице в українськім праві з найдавнішого часу визначає “поличне” - крадена річ, доказ, довід переступу, полика, прилика, рос. улика. Так, уже в “Руській Правді” маємо це значення: Оже не боудеть лица, тогда дати єму желізо. В Полтавських судових актах 1665-1669 р.р. повно прикладів на таке значення “лиця”: Злодій з лицем пойманий 32, Пойман быль, з лицем волов двухь 148, Мене притом лицу поймали 101, 3 лицом овцами пойманий 29, Подсвинка взял и лицем вернул 128, Тоє лицо шкоди моєй власной 168, Москвитина поймали у КЛІТІ ЗТз лицомь 62. Пізніш “лице” в цім старім значенні почало потроху забуватися й замінюватися на загальний “доказ”, “довід” (без матеріяльного значення). “Лице”, як крадена річ чи взагалі довід, доказ, знане й сучасній живій мові. Словник Б. Грінченка II. 365 подає такий приклад: Так що, як він і бив його, але в його нема ніякого лиця, знаків нема. “Словник правничої мови” 1926 р. ст. 210 рос. слово “улика” прекладає нашим “лице”. У “Приповідках” Франка, “Етногр. Збірник” т. XXIV ст. 351-352 знаходжу декільки виразів, які можна глибше зрозуміти тільки зо старим значенням „лиця“ : Лиця не мати, Лице не бреше, Яким лицьом ти міні то говориш. А до прикладу: „Тут усе на лице“ Франко додає правдиву свою примітку: “Принесено до суду всі докази сповненого злочину: вони так і звуться лице”. Пор. рос. “изобличать” - доказати, довести; “єсть на лицо” - всі присутні. 
Лицемір. Встаровину тільки цим словом перекладали грецьке ypokrites, а те слово визначало актора. Слово “лицемір” поширилося з Євангелії, де воно дуже часте й визначає: нещирий, лукавий, хто тільки вдає, притворник. Словом “лицемір” Христос часто називав книжників та фарисеїв, що тільки лицем вдавали (міряли) праведність свою. 
Любисток дуже поширена в українській мові назва пахучої рослини. Джерело назви - лат. ligusticum, цебто рослина з Лігурії, середньолат. livisticum. Звідси пішли італійське libistico, нім. liebstöckel. З німецького пішло до чехів, а з італійського й чеського до поляків, а від тих до нас. У нас слово зв’язали з “любити”; пор. пісню: Чи в любистку ти купався, що ти мені сподобався, Чуб. V 75. Пор. барвінок. 
Люди встаровину мало кілька значень, і всі їх зберегла наша мова аж дотепер. Головне значення - це нижча класа населення, селяни, слуги, челядь, і тільки пізніш “людьми” стали звати все населення, народ. Крім цього, “люди” - це світські люди, миряни, не духовні. У всіх випадках “люди” - то християни. Форма однини була “людин”, але з часом зовсім загубилася, ми вже віддавна знаємо тільки збірну форму множини “люди”, а для однини вживаємо “чоловіка”. Наш Словник П. Беринди 1627 р. так пояснює це слово: “Людинь - мірскій чловекь, ляикь; людянинь - особный, посплытий человекь - смерд, простянище”. На Київщині я часто чув таке: Що то за люди пішли? питає один. “То не люди, то жиди”, відповідає другий. Або: “То не люди, то пани”. І в цій відповіді не криється ніякої насмішки, - подається тільки стародавнє значення слова. - Це саме значення широко відоме скрізь серед нашого народу, й глибоко відбилося в його світогляді. Напр. Приказки Номиса: Дивись - пан, а ба-лака як люде ч. 1244; Чи пани, чи люде ч. 1138; То пани, а ми люде ч. 1139. Від давнини всі слова на -ин у множині кінчаться на -е, а тому й людин - люде, але сучасний правопис із причин усталення одного закінчення для множини наказав писати “люди”. 
Лютень див. „Р. M.“ 1933 р. ч. 5 ст. 183. 
Лютий див. календар. 
Лямку тягнути частий в Україні вираз, менше знаний у Галичині. Ляма чи лймка - шлея, що нею тягнули човни або й малі кораблі, або дерев’яний прилад, із прив’язаною до нього такою шлеєю; також ремінь чи шлея у носіїв речей. Бурлаки колись, коли не було пароходів, тягли в Росії лямками кораблі по більших річках. Тепер “тягнути лямку” - гірко працювати, горювати. У Б. Лепкого “Мотря” І: Треба тягнути лямку, поки не викопають ямку 174, Тягнемо чужу лямку, поки не покладуть у ямку 299.