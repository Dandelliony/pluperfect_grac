Чистота й правильність української мови.
18. “Недобрий воронів гам”. Недобрий гам - сполучення штучне. Речівники семасіол. типу „гам“ годі зв’язувати з епітетами: добрий, недобрий. Ці прикметники окреслюють завжди 1) всяку їжу (страву) й напитки, нарівні з прикм.: смачний, несмачний, 2) характер людей: добрий чоловік, хлопець, добра дитина, душа, добре серце, 3) те, що про людей говорять: добра, недобра слава, вістка і т. п. Але крик: великий, несвітський; стогін: страшний, зловісний; свист: гострий, пронизливий; гук: глухий, голосний; гомін: лункий, далекий; луна: стоголоса, лайка: погана і т. п. То й гам: бурхливий, нестерпний. 
19. “Розтоптали полки половецькі у п’ятницю рано”. Цій фразі поставити б два закиди стилістичного й синтактичного характеру: 1) розтоптати (розчавити, роздушити) можна: грудку землі, червяка, жука, муху. Тут замало було б сказати : побили, поконали, тут треба міцнішого бойового слова, але муза-пустунка зажартувала з поета, підсунувши йому слово: розтоптали. Воно на цьому місці в тексті наче недоросток. Краще було б потоптали. 2) Невідомо, хто кого розтоптав: чи хтось полки половецькі, чи полки половецькі когось. Надто вільне й штучне порядкування словами, що призводить до непорозумінь, видно на багатьох місцях переспіву. 
20. “Задрімав між полями Олеговий рід”. Образ, що його трудно собі уявити. З одного боку ростуть поля-дуби, з другого поля-берези і між тими тополями задрімав Олеговий рід, - хіба так? Цікаво, чи перекладач умів би краще пояснити, бо воно зовсім не те, що нпр.: задрімав вівчар між вівцями, між двома горами, між кущами; або: Між двома високими стінами молодого очерету (І. Нечуй-Левицький: Микола Джеря). А тим часом ув оригіналі дуже гарно по-сучасному сказано: в полі. 
21. “Світ на другий день криваві повідають зорі, дуже рано”. Зорі світ заповідають, а не: повідають. Повідати й заповідати — не те саме, заступати одне одним не можна: 1) Повідають мудрі люди: прибудь розум, щастя буде (Іван Франко: Лис Микита), Кому повім печаль мою (О. Олесь) і 2) Заповіли нову програму в кіні, заповідається зміна уряду, гостра зима і т. п. Дуже рано, т. зн. рано - вранці, удосвіта, - так далеко відбилось від свого синтактичного місця, що стоїть в другому рядку, як непотрібна причепа. 
22. “Блискавиці тріпотять блакитні”. Через оте: “тріпотять” пропадає відразу поважний і грізний момент, що виступає на цьому місці в оригіналі. Тріпотять хіба метелики на шпильках, але не блискавиці. Блискавиці: мигочуть, чи мигтять, — нпр,: “Блискавка знай блиска,... як осяє,... очі осліпля..., очі палить” (Г. Квітка-Основ’яненко: Перекотиполе). Майнула блискавиця (Зайдель-Бургардт : Смерть Ахіллеса). 
23. “Бути в полі безконечнім великому грому”. Цебто в такому полі, що не має кінця? Трохи незвичайне поле з кінцями, чи без кінців. Палиця (кийок, ціпок) має два кінці; з кінцем, без кінця, може бути: спис, кинжал, меч, ніж, шило, голка. Кажемо теж (метаф.): кінець нашій роботі, розмові, балачці, біді, турботі, казці, нашому слову кінець (сватання); а кінець стола — значить: край стола. Розмови, турботи, жалі і т. п. можуть бути безконечні, але з полем в’яжутьсся інші епітети: широке, безкрає (бо має: краї = береги = боки = межі), незнане, чуже, своє. 
24. “Половці з-над Дону й моря полчищами тягнуть, І навколо обступають русичів безліку”. Полчища — не вудочки, ані шнури, і половці ними з-над Дону й моря нікого не тягнуть (ciągną, nadciągają). Вони: наступають, ідуть, сунуть. А до чого те: безліку? обступають безліку? половці безліку? І одне й друге - синтаксичний нонсенс. Русичів безліку? Нехай би було, та тільки нелогічно (й ніяково) казати, що русичів було аж так багато, коли знаєм, що вони сьогодні ще будуть переможені, побиті. 
25. “Там умить лягають долом стяті голови ворожі”. Справді диво: стяті голови самі йдуть долом і хутенько (умить) лягають. Сцена трохи несамовита, — бо звичайно живі істоти лягають, а не стяті голови. Оживляти їх запізно. Та ще й з іншого боку неприродне: трава, нпр., може лягти, бо вона стояла, а голова, опука, гарбуз, куля і т. п. круглі речі можуть впасти, покотитися, а потім лежати. Про стяті голови можна сказати: летять, стеляться. Аналогічно: полягли головами, скільки війська лягло (трупом), скільки лягло трупу. Нас тут триста, як скло, Товариства лягло, І земля не приймав (Т. Шевченко). Ой заплачуть братіки по братовій голові, що братова голова в чужім краї полягла (Чумацька пісня). Правда, полягла Кішки Самійли голова, але слава не вмре, не поляже (Дума про С. К.). 
26. Дев’ять останніх рядків без закінчення думки (синтаксична недоладність): “Бо хоробрим Що криваві значать рани, Хто зумів забути, браття, І життя своє, і шану, І Чернігів свій багатий, І престіл золотоясний, Де вичікує кохана Глібівна його прекрасна, Із коханням - милуванням !” Хто забув життя, Чернігів, престіл, де чекає Глібівна з коханням, то що? Надаремне чекаємо на відповідь. А граматичного зв’язку двох перших віршів з дальшими теж годі дошукатися. 
27. “Святополк також з Каяли батька полеліяв На угорських іноходцях вбитого у Київ, До Софії”. Не порушуючи на цьому місці архаїзмів, треба зазначити, що автор зміняє текст оригіналу, бо в переспіві каже нам вірити, що батько вбитий був на угорських іноходцях (отаке то з поетичним розміщенням слів!). Слово “леліяти” в сучасній мові либонь далеко відійшло, може не так значенням, як своєю функцією, від цього самого слова в давнину. Тому й “полеліяв у Київ” - штучне; краще було б: беріг-леліяв на конях аж до Києва. В дужках питання: чи не забагато леліє себе перекладач на парнаських іноходцях до... поетичної ліценції? 
28. “Рідко гейкали по землях руських плугатарі, Тільки з криком трупів рвали гайвороння хмари”. Можна б сперечатися, що краще: гейкали, чи гукали; і хоч окликом - гей І - орачі дійсно поганяють коней, волів (пор. А гей, бики! С. Руданський), проте слово “гейкати”, “погейкувати” має забарвлення якесь неповажне, вуличне. Цікаво, що сам вигук “гей!” такого забарвлення не має. Непорозуміння маємо в другому рядку: “з криком трупів хмари рвали гайвороння”... Певно, розумно думаючи, ніхто не повинен би так собі уявляти; хмари не можуть когось рвати, а трупи не можуть кричати. Але ж оте надто вільне (сказати делікатно: балаганне) розташування слів накидає читачеві, власне силою позиції, фальшиві синтаксичні групи, або в кращому разі текст переспіву через це трудніш розуміти. Чи не можна б поставити в такому порядку: тільки з криком рвали трупів… 
29. “І свій говір лиховісний галич говорила”. Говір говорити — це трохи з-німецька. Говорити: про кого-що, за кого-що, до кого, рідною мовою, телефоном (Огієнко: Словник місц. слів); говорити що: дурниці, розумні речі, молитву, слова, - але не мову, ані говір. Може замінити б на: і свій гамір лиховісний галич заводила? 
30. “То було в часах жорстоких воєн”. В тих часах, у давніх часах - це нормальні вирази в польській мові. В укр. літ. мові вони рідкі. Ми творимо в таких випадках орудний, або родовий з прийменником за, або й без нього. Нпр.: останнього часу, останніми часами, давнього часу, давніми часами, за давнього часу, за війни, за воєн (І. Огієнко: Словн. місц. слів). За часів Ярослава він увесь був обведений земляним валом (Г. Хоткевич: Старий Київ). 
31. “І шаблі грюкочуть об шоломи”. Грюкочуть - не віддає достотного враження ударів шаблями по шоломах і панцирах. Краще було б: дзвонять, бряжчать. 
32. “Поміж половецькими степами”. Справа подібна, як: між полями, то й увага така сама. Повинно бути: в степах, на степах, або: серед степів. Пропадуть, щоправда, рими (-ами), та що вдієм… 
33. Гарний, глибокопоетичний образ: чорна земля, як та рілля, копитами зрита і т. д. Г-ий передав (скажім щиро: зіпсував) трьома такими віршами: “Вся земля, засіяна кістками, Чорна простелялась під копита, Кровію червоною полита” Чому то земля: простелялась, а не простелилась, або прослалась, коли вона не засівана (а: засіяна!), ані поливана (а: полита!)? Чого дія недоконана між двома доконаними? З чорною землею вийшов теж - через славне розміщення слів - синтаксичний курйоз. Ото: чорна земля простелялась під копита, а нечорна? ховалася, втікала, або простелялась теж — але не під копита.
34. “Скрізь для руської землі важкою Посходили ті кістки журбою”. Для землі руської посходили - трохи ненатуральне. Краще давальний: кому посходили, або просто: посходили на землі. На вгороді коло броду Барвінок не сходить (Т. Шевченко) Ой по горі ромен цвіте (Т. Шевченко: Черненку). Правда - і в Шевченковому переспіві маємо: І журба - туга на тім полі Зійшла для Руської землі, - але ж відомо, що Шевченко сам ніколи не був задоволений своїм переспівом Слова. 
35. “Крильми лебедя над морем почала плескати”. Зразкова літературна мова, де може, обходить посесивний родовий: братів садок, батькового сина, маминій доньці, сусідовими кіньми і т. п. Тут невигідно ще й тому, що а) плескати можна когось, б) форма: лебедя - може бути й причиновим. 
36. …“Бо мовить брат тепер до брата: Ні - моє це, і моє то!”. Не можна сказати, що той заздренний брат щасливо сформулював свою думку. Певно, що другий брат зрозумів його (і без слів зрозумів би), але читач не кожний зрозуміє. Чи не простіше було б: і це моє, і те моє! “Плачучи жінки на Русі кажуть із сльозами: Вже не здумати нам наших милих лад думками”. 
37. “Плачучи, жінки на Русі - ... сідають за столи й пишуть листи до хана. Трудно інакше докінчити речення, що від його віє сухим канцелярським стилем, де дієприкметник тепер, часу розлогим дубом розвернувся, а за: жінками на Русі - годі вже й настрою й поетичних образів шукати. А могло б бути: по всім краю жінки плачуть, плачуть і голосять і т. д. Здумати, змислити, когось думками - стилістичний архаїзм, тепер непридатний. Сучасна мова творить від слова “думати” такі зложені: подумати (подумай і скажи, дай йому часу - хай подумає), роздумати (хотів був їхати в Америку, але роздумав), передумати (за ніч скільки він передумав!), придумати (він завжди щось нове придумає), надуматись (вже я надумався, піду з вами), задумав (задумав збудувати гарну школу). 
38. “Вже Київ застогнав у тузі”. Туга - це не одна хвилинка, не мент, а довший психічний стан людини. Коли кажем: у тузі, в нещасті, в горю - тоді: стогнав; а якщо хочем зазначити, що це сталося в даний момент, одноразово - тоді: застогнав із великої туги, бо застогнати (дія доконана, одноразова) можна від удару, сильнішого болю і т. п. Інша справа з реченнями в часі майбутньому: ти ще з горя (біди, жалю) застогнеш, заплачеш. Тут розуміємо так, що дія в майбутньому нераз, у певних моментах, повториться (пор. Фальківського: Попокрутить тебе, по-повертить. “Полісся”). 
39. “І харалужними мечами нераз лякав він: у похід на половців пішов він…”. Не знаю, що сказали б мені на таку мову: він приходив до нас, він нераз обідав з нами: геть усе, що було на столі, з’їв він. Мабуть не похвалили б. Як таки: нераз він обідав і — з’їв він? Щось вражав дисонансом. Аналовічно до авторового: нераз лякав він: у похід пішов він. З чого ж дисонанс? Власне з якогось неприродного синтаксичного-темпорального скоку. Нераз обідав - то хіба й: з’їдав, поїдав усе, якщо це траплялось раз-у-раз; а коли це сталось один раз, - тоді треба цей випадок зазначити: аж раз (одного разу) поїв геть усе, що було. - Ще приклад: він бігав, бігав: упав він у грязюку — відразу бачимо, чого нема: бігав і (вчора, ось тепер) упав. Двокрапка цього заступити не може. - Хоч наша граматика не знає окремих законів щодо стосування часів у реченнях, як нпр. латинська мова, все ж таки ми повинні пильнувати, щоб певна координація й залежність часів та їх зв’язкових елементів були збережені. 
40. “На Святослава темний сон найшов”. Не знаємо, що цей сон найшов (знайшов) на Святослава (на календарного Святослава, як: на Петра, на Миколу, на Великдень), і не знаємо, чого він такий темний, чому не ясний, зелений? 1) Про сон - спання (фізіологічний акт) говоримо: бере, змагає, напали соньки-дрімки, нпр.: Ой не спиться, не лежиться, І сон мене не бере (нар. пісня). Знеможений сном (Леся Укр.: Лісова Пісня). Сон мене змагав ( “ ” там же) Епітети стосуємо тут такі: міцний, камінний, глибокий, солодкий і т. п. Нпр.: Міцно і солодко ...сплять вороги (О. Олесь) Солодко, мабуть заснулося (С. Черкасенко: Воронько) Я спала сном камінним у печері (Леся Укр.: [Ліс. Пісня) 
2) Про сон, що підчас спання в нашій голові снується (мариво), кажемо: сниться, бачиться ві сні, мариться, нпр.: Я марила всю ніченьку Про тебе, мій паниченьку (Леся Укр.: Л. Пісня). Епітети стосуємо такі: дивний, чудний, гарний, поганий, страшний, тривожний, зловісний і т. п. (темного трудно знайти). Нпр.: Та й сон же, сон, На причуд дивний мені приснився (Т. Шевченко: Сон). Я бачив дивний сон (І. Фравко: Каменярі). Приснився раз Орисі дивний сон (П. Куліш: Орися). Я бачив сон... Цікавий сон? (М. Коцюбинський: Сон). Я бачив любий сон (А. Кримський: [Спомин про минуле) Ще, може, й приснилося гарненьке, хе! (С. Черкасенко: Воронько). Забуду сумний сон діброви (М. Філянський: І рідний гай). У вдови,... по прозванню Коновчихи, приснився сон чуден - пречуден… (Дума про Івана Коновченка).