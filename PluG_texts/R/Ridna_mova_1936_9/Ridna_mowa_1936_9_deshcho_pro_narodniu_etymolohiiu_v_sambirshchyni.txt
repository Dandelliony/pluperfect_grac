Дещо про народню етимологію в Самбірщині.
У Добромильських говірках — с. Квасеники пріма апріля зміняється в пріля василя. Це явище в’яжеться з тутешнім наголосом; тут, подібно до лемківських і польських говірок, наголос майже завсіди спочиває на другому складі (з кінця): Митро, Василя, нехто (ніхто), і для того етимологічно незрозуміле для народнього вуха “апріля” легко уоднаковлюється з поняттям “василя”, а приголосний м у неясному для народнього вуха “пріма” вподібнюється до ль дальшого слова (т. з. асиміляція на віддаль). 
Медичний термін абсцес перекручується в самбірських говірках на опцес (обцас). Недавно почув я таку нісенітницю від одного з наших селян: “Больіло мине горло, йду в Самборі до дохтора. Він подивив ми сьі в гортанку й кажи: Майити в горльі опцес, а я на нього видививсьі: Вітки там міг взьитисьі запіток”. Хворобу носа - поліпа звуть наші люди фільіпом. Німецьке Reithosen - це в нас “драйгози” (у зв’язку з тим, що такі штани скоро деруться). 
Революцію уоднаковлює народне вухо з поняттям “реґулюція” (бо в часі революції є наче урегулювання відносин у народньому понятті). 
Етимологічно неясне прізвище Уклєя уоднаковлюється з поняттям „сьіклєя“. 
Німецьке прізвище Rotter це наше „лотир“ (душею погана людина). Пригадується мені на цю тему такий анекдот: до дочки одного шляхтича залицявся якийсь міський пан Rotter. Представившися батькові дівчини, просить його про згоду на вінчання, а старий батько на це відзивається: “Ньи, паньцю, я за лотра свої доньки не дам”. 
Пригадую собі, що в нас, за української влади, четара звали наші бойки щотарем, а вістуна заступали поняттям “свистун”. Самбір. Дмитро Бандрівський.
Самбір. Дмитро Бандрівський.