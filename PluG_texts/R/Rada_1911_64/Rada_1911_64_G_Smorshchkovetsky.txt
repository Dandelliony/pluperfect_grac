Шевченкові роковини в Харбині.
Святкування 50-літніх роковин смерти Т. Шевченка одбулося в українському клубі в Харбині 26 февраля. Свято почалося о 9 год. вечора. 
Заля клубська, гарно прибрана рушниками та иншим, була повнісенька. 
Спочатку була одправлена панахида, в кінці якої о. І. Володкович сказав про Тараса Шевченка, як генія і народолюбця, чулу промову, якою зробив велике вражіння на присутніх. 
Далі йшла така програма: „Шевченко—його життя та діла" прочитав д. Панчоха, «Шевченко— какъ художникъ", прочитав реферата І. Большаков, надто зацікавивши слухачів, які, дякуючи д. Б., мали нагоду тут же розглянути десятків зо два малюнків (одбитків) Шевченкових.
 Хор клубський, під орудою П.Машіна, виконав спів „На смерть Т. Ш." (муз. Тележінського). 
Потім співала: „Ой, Дніпре мій, Дніпре"—П. Машін; „Зоре моя вечірняя"— д-ки Муравська, Помазан і д-ій Машін. Обидві пісні муз. М. Лисенка. Наприкінці „Заповіт’’ виконав хор клубу. 
Співи чергувалися з декламаціями з „Кобзаря", в яких брали участь д-ка У. Гіньковська, а великим успіхом і д-ії К. Белокур Та І. Бровко. 
Вечір мав цілком святочний характер і робив приємне вражіння поважним настрієм присутніх.
 Вхід на вечір був безплатний. По підписному листу зібрано на пам'ятник Т. Шевченкові бшьше 20 карб. 
Клуб мав намір одсвяткувати роковини по ширшій програмі і улаштувати продаж книжок, портретів і І листовних карток, прибуток з яких мав піти на будову пам'ятника, але не спроможний був здійснити це за браком коштів.
На другий день, 27 февраля, одбувся Шевченківський вечір в коімерційній зал.-дор. Школі. Програма була така: 
1) ‘’Шевченко—какъ поэтъ, реферував учитель М. Рубін. 
2) „Шевченко —какь художникъ’’, реферував учитель І. Большаков. 
3) Учень 8 класу Аршон прочитав свого вірша на честь Шевченка і сказав хорошу промову, звернену до своїх товаришів-учнів.  
4) Сказав слово про Т. Ш., яко людину, директор комерційної школи М. Борзов. 
Як реферати, так і промови досить задовольняли слухачів, яких набралася повна велика заля. Особливо сильне вражіння зробила на присутніх глибока вмістом промова великого красномовця й талановитого лектора д-ія М. Борзова. 
Ця частина вечора провадилася на російській мові через те, що сами референти й промовці люде руські, та й присутніх була переважна більшість таких, що зле, а може й зовсім не розуміли української мови. 
Далі, гуртком „самоосвіти учнів" на чолі з педагогом М. Рубіним і під орудою учителя співу при школі П. Машіна, виконано таку програму: 
1) 2-й акт з „Назара Стодолі"; 
2) „Як би ви знали, паничі" декламувала учениця Пальчевська; 
3) „Чи ми ще зійдемося знову" (муз. М. Лисенка) співав М. Рубін під акомпанімент скрипки (Машін) і рояля (Вуїч). 
4) „Ой чого ти почорніло, зеленеє поле" і уривок з поеми „Сон" деклямував учень Брушевський. 
5) „Заповіт" співав хор школи під орудою П. Машіна. 
Звичайно, як і треба було ждати,  вечір в школі мав занадто благодійний характер, через те і співець наш не був освітлений всебічно. 
Але й цього досить, щоб бачити, що і між великоросами є багато освічених людей, що не менше люблять  і навіть ліпше розуміють нашого генія, ніж багато хто з земляків, що перебувають тут. 
Для нас приємним є те, що на  далекій чужині згадують і шанують пам'ять нашого співця не тілько українці, а й великороси. 

