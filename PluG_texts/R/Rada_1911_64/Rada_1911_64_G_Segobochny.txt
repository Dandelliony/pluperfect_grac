


Зраділи. 

В останнім засіданні Держ. Думи закінчено обміркування роспису державних прибутків і видатків на 1911-й рік. Усього, як заявив голова засідання Волконський, на обміркування бюджету пішло 17 засідань, тоді як на обміркування торішнього ропису пішло 29 засідань. Торік, знов, обміркування бюджету скінчено 23 марта, тоді як цього року обміркування скінчено 17 марта— на 6 днів раніше. Вислухавши це, Дума зробила голові бюджетової комісії Олексієнкові довгу і шумну овацію.  Значить, дума цілком задоволена? Очевидно. Та, здається, особливих причин радіти ніби й немає. Розуміється, приємно членам Думи, що обміркування бюджету скінчено на 6 днів раніш, ніж торік, але ж обміркування все-таки скінчено не 17 ноября й не 17 декабря 1910 р., а 17-го марта 1911 р., себ то через два з половиною місяці після того, як наступів новий бюджетовий рік. Тут не радіти, а швидче сумувати треба було б, бо в Росії, очевидно, вкоріняється звичай обмірковувати бюджет post factum, після того, як власть виконавча вже встигла витратити значну частину ще незатверженого бюджету. Ні в одній иншій конституційній країні такого порядку немає. Отже, як бачимо, особливих причин радіти немає.

Так само нема чого радіти з того, що в цім році „з'економлено" 12 засідань: торік, мовляли, бюджет було обмірковано за 29 засідань, а цього року за 17. Коли б завданням Думи було побити рекорд на швидкість - тоді, розуміється, ріжниця в 12 засідань мала б велике значіння. Але, наскільки відомо, завдання Думи в справі бюджету цілком инші. Тут не в швидкости річ, а в тім, щоб як найкраще освітлити й обміркувати бюджет. Виходячи з цього погляду, більше число засідань служить гарантією кращого обміркування бюджету, а менше — гіршого. Значить, коли в цім році бюджет обмірковано за 17 засідань, а в тім— за 29, то це служить доказом того, що торік роспис було обмірковано краще й докладніше, ніж цього року. Отже знов, здавалося б, радіти нема з чого.
 Може, нарешті, Дума вітала Олексіенка за те, що бюджетова комісія дуже пильно переглянула бюджет, внесла в нього великі й корисні для людности зміни, зменшила непродуктивні видатки, полекшила податковий тягар? У дійсности й цього не було. Як відомо, бюджетова комісія поставилась цілком формально до свого завдання. Більшість „сметъ " вона затвердила в редакції міністерства фінансів, а як вона в деякі „сметы" й внесла зміни, то зміни незначні й другорядні. Доводиться припустити, що Дума радіє просто з того, що нудне обміркування бюджету скінчилось. Набридла їй ця праця, в значіння якої вона сама не вірить, і чим швидче цю працю скінчено, тим більше причин радіти. Як школярі, випущені після нудної й незрозумілої лекції на „перемінку", так і члени Думи, увільнені від неприємного обов'язку, висловлюють свою радість у бурхливій формі. Правда, що личить школярам, те, може, не зовсім личить законодавцям, мужам розуму й совіту. Але „конфуз" у російськім житті давно вже десь загубився; загубили його й члени Думи.









