Наші завдання.
Тернистим шляхом пройшла »Рідна Мова« півроку свого початкового життя. Коротесенький той шлях, а разом із тим — який же він був довгий, який же він був тяжкий... Час великих надій і гіркого розчарування...
Знайшлися люди, що кидалися на »Рідну Мову« всіма способами, — видимими й невидимими. І тільки майже однодушна опінія цілої української преси, що тепло привітала, а часом і глибоко оцінила культурну працю »Рідної Мови«, та сотні заохотливих листів щирих наших Прихильників перемогли те гірке розчарування, що його приносила нам неетична ворожа акція проти молодого журналу. Розпочинали ми свою культурну працю в повній надії, що ніхто бодай з українців свідомо руйнувати її не стане, бож праця та — збільшення культури літературної мови — така потрібна для зміцнення нашої цілої Нації. Надії ці не справдились...
Але ми сміло розпочинаємо друге півріччя, хоч може вже й без попередніх сподівань повної однодушности навіть у такій культурній праці. Розпочинаємо сміло, бо глибоко віримо, що чесно служимо розвиткові культури свого Народу, віримо, що правдиві Прихильники цієї культури обєктивно оцінять і нашу хоч малу, але реальну й щиру працю.
Вступаючи в друге півріччя свого короткого життя, нагадаємо ще раз про ті найближчі завдання, що ми їх собі ставимо в нашій праці.
1. Для одного українського народу, де б він не проживав, потрібна лише одна спільна літературна мова, одна вимова, а також лише один правопис. Так наказують нам найвищі потреби одности Нації. І доки цілий український Нарід не обєднається міцно в одній літературній мові, доти ця найголовніша ділянка нашої духової культури не буде дорівнюватись такій же ділянці інших культурних народів. Ось тому »Рідна Мова« й ставить собі завданням — працювати для такого обєднання українського Народу.
2. »Рідна Мова« ставить собі не менше важним завданням — подавати якнайбільше різного знання про рідну мову. І коли це знання піде глибоко до широких наших мас, то тоді, віримо, значно збільшиться й культура нашої літературної мови. Уже в перших сімох числах »Рідної Мови« подано не мало такого матеріялу, що буде корисним для праці нашого вчительства, а через нього — й для їхніх учнів. Збільшити знання про рідну мову серед широкого громадянства — це важливе завдання »Рідної Мови«; дати найкращі зразки рідної мови — це завдання наших письменників.
	
3. З особливим натиском підкреслюємо тут (як то писав проф. І. Огієнко в передмові до свого »Стилістичного словника« ст. 9 ще в 1924 р.), що ніде ми нвиступаємо законодавцями мови, — ми скрізь обєктивно й науково тільки досліджуємо те, що було і що є в житті нашої мови. Подаючи якусь форму, завжди ми вияснюємо, чому робимо так. Нічого не осуджуємо, нікому нічого не накидаємо голослівно, — хочемо все докладно вияснити, хочемо подати якнайбільше знання про мову, глибоко вірячи, що читач тим самим легко прийде до глибшого пізнання нашої єдиної спільної літературної мови, найдорожчої перлини нашої культури.
4.
Ставлячи собі за завдання збільшення культури нашої літературної мови, а разом із тим і вплив на мову мас, ми свідомо запрошуємо широкі круги нашої інтелігенції, а передовсім учительства, до співпраці в »Рідній Мові«. Бажаємо глибше знати, чого в мові тим широким кругам потрібно, і як найліпше впливати на вироблення доброї літературної мови серед них. Найбільші надії покладаємо власне на наше вчительство, — що завжди сильно впливає на виробленя літературної мови, — а особливо на вчительство молоде, що вже видрукували не одну добру працю на сторінках »Рідної Мови«. І мусимо тут голосно ствердити, що наше українське вчительство дуже часто глибоко знає свою рідну мову й охоче ділиться своїм знанням. І коли »Рідна Мова« обєднає коло себе це наше вчительство й молодих україністів, завдання наше буде виконане, а для розвитку літературної нашої мови будуть забезпечені щирі робітники. Щождо наших старших фахових україністів, то їх всіх ми сердечно запрошували й запрошуємо до співпраці в »Рідній Мові«, і більшість із них на цю співпрацю ласкаво погодилися.	

