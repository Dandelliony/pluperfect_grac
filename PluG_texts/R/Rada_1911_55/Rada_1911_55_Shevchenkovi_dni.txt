Шевченкові дні.
Шевченківський вечір у Москві. 6 марта відбувся в Москві, в великій залі консерваторії, великий Шевченківський концерт-спектакль. Вечір мав великий успіх. Білети завчасу всі були роспродані. Багато було глядачів в національній українській одежі. 
Роспочався вечір „Назаром Стодолею", в якому брав участь артист М. К. Садовський, що приїздив навмисне для цього з частиною своєї труппи з Петербургу. Чудовою „хазяйкою на вечорницях" у другій дії була артистка Імператорської опери, відома киянам п. Балановська. Гарна українська мова, жвава і інтересна гра, прекрасні співи — ось чим визначилася шановна артистка. Усі хорові №№ виконані дуже гарно. 
По виставі почався концерт. Велике вражіння зробив „Заповіт". Усі в залі повставали і так слухали скільки разів цей жалібний спів. Величезний успіх мав славнозвісний М. В. Лисенко, який насамперед грав свою „думку-шумку", а потім инші композіції. Ціла низка артистів співала далі пісні на текст „Кобзаря" (муз. Лисенка): п.п. Балановська, Нежданова, Донець, Павловський та инші. Закінчився вечір в 2 год. ночі кантатою Лисенка „Бьють пороги". 
Концерт відбувся при декораціях художника Н. Дмитрієва; високий беріг Дніпра з могилою Тараса Шевченка. 
Сміда (Київщина). 26 февраля в Покровській церкві пан-отцем Я. Ботвиновським було одслужеао панахиду по Т. Г. Шевченкові. На панахиді були місцеві інтелігенти-українці й селяне. На жаль про панахиду мало хто знав і через це народу було не дуже багато.
Черкаси. (Київщина). На панахиді по Т. Г. Шевченкові було кільканадцять чоловік місцевих гімназістів, котрих начальство шкільне переписало і зробило з приводу цього їм „строгое внушеніе". Напевне ще невідомо, на чім скінчиться начальницький гнів для гімназістів. 4 чоловіка гімназістів, знаючи наперед, як начальство поставиться до цієї справи, попросило розрішення піти на панахиду і начальство їм на превелике диво роврішило. Пан-отець Ковальов, що служив перед панахидою службу Божу, панахиду служить одмовився, а регент, що управляв хором, учитель Дундук, прочувши, по кому будуть служить панахиду, пішов з церкви, залишивши хор на волю Божу. Довелось для панахиди запросити о. Кудріцького, а хором взявся керувать д. Макавейський. 
Харьків. 6 марта відбувся присвячений Ш—ві концерт в Народньому Домі. На початку д. Кулжинський прочитав за Доманицьким про життя Ш— ка; потім грали 1 дію з „Назара Стодолі", а тоді була декламація й співи соло, дуети й хорові. Хор виконав „Заповіт", „Бьють пороги", кантату Лисенкову та останню кантат — гимн Лисенка на слова Самійленка „Умер поет". Ці останні речі, виконані мішаним хором в 80 чоловіка, з оркестром, робили велике надзвичайне вражіння. Гарна була жива картина „Думи мої, думи". Театр Народнього Дому був повнісінький од гори до низу. Збор піде на пам'ятник Ш-ві. 
Ще одбулося ушанування Ш—ка в жіночій недільній школі. Гарне слово про Ш—ка сказав д. М. Добре співали соло і хором, і читали поезії Ш—ка. Особливо мусимо одмітити сольовий спів д. Т., що й акомпанувала собі на кобзі. Велика світлиця була прикрашена гарно вбраним портретом Ш—ка і була повна малих і дорослих у —ць. 
г. Житомір. З приводу 50 роковин смерти Т. Г. Шевченка, як відомо, житомірська „Просвіта" 27 февраля влаштувала в Михайлівській церкві панахиду. Людей було повна церква. Багато було городових і сищиків. Прохали о правити панахиду настоятеля пан-отця Бурчака, але він чомусь не служив. Місцеве духовенство налякано арх. Антоніем, який дуже вороже ставиться до українців. Учням теж заборонено було бути на цій панахиді. 
6 марта в двох місцях м. Житоміра відбулись безплатні народні читання життепису і творів Шевченка при участи хору „Просвіти", а саме: в будинкові городської думи і на передмісті „Мальованці" в будинкові „Вільного пожарного товариства". По незалежним обставинам й програми цих читаннів довелося дуже скоротити і навіть при цих умовах не легко було здобути дозвіл.