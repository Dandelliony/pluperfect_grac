ДОПИСИ.
(Од власн. кореспондентів).
	ЗВЕНИГОРОДСЬКИЙ ПОВІТ (на Київщині). Нещастя. Цими днями в с. Сосові (Миколаївка), трапилась дуже сумна пригода. У одного селянина служив за наймита круглий сирота, хлопчик років 12. Батько й мати його померли вже років 5 тому. Опекун його, як тілько він трохи піднявсь на ноги, став оддавать його у найми. Гірка доля наймита, а ще гірша вона вдесятеро наймитові-сироті. Така доля випала й цьому хлопцеві. Нераз він вмивавсь сльозами, нераз проклинав свою гірку долю, та не було кому пожаліти. А тут ще й хазяйка попалась дуже лиха. Натерпівся хлопець од неї, аж поки терпець не увірвавсь. Тоді він наклав на себе руки. У неділю, коли хазяї пішли до церкви, він пішов у клуню, виліз на засторонок й тут на очкурі повісивсь. Уже аж після обіда хазяїн спитав своїх маленьких дітей, де наймит. Ті сказали, що десь заховавсь од них на засторонок. Хазяїн поліз на засторонок і знайшов його уже холодного. На селі тіко й балачок, що про цю тяжку пригоду.
	Скрізь по повіті озимина гарно висходила й гарно зазеленіла. Але по багатьох місцях черви повиїдали парі, то прийдеться пересівати. Це дуже турбує хліборобів.

	С. ЯЦИНИ, лохвицького повіту (На Полтавщині). Сельсько-господарське т-во. Ще року 1905 у нашому селі було засновано сельсько-господарське товариство, але на початку свого істнування воно повинно було припинити свою діяльність і тілько року 1907 знову взялося до праці. Гуртом з другими такими ж товариствами воно мало загального агронома-секретаря, якого й держало на свій кошт. Але вже скоро рік, як наші товариства, за браком кошту, не мають агронома і діяльність як нашого товариства, так і останніх, іде якось кепсько. В ті роки, коли товариство працювало під керуванням агронома, воно все-таки зробило чимало. Було відкрито спробне поле, котре хоч не багато, а дало користи. Прошлу осінь, дякуючи заходам того таки агронома, у нашому селі була улаштована сельсько-господарська виставка, де селяне, не тілько з нашого, а й з багатьох сед повіту очевидячки побачили ріжницю між культурною роботою й роботою „по батьківському“. Окрім сього, хоч і рідко, а все-таки агроном давав деякі поради, що до хазяйства, иноді ще й з чарівним лихтарем. Бувало з ним приїздять і інструктори. Діяльність товариств йшла тоді якось жвавіше, а тепер нема нічого, все завмерло, а повітово земство відноситься до сього якось байдуже: нема не тілько участкових, але, здається, й своїх земських агрономів. А треба було б потурбуватись трохи; зіма йде, а це добрий і гулящий час у дядьків, в який з охотою послухали б вони про господарство.

	Г. БЕРЕЗІВ (на Тобольщині). Засланці. З 20-х чисел августа подув північний вітер і стало зовсім похоже на пізню осінь. Холодно. Туман. Ночі темні. Всі ходять одягнені по зімньому. Пішли параходи на низ за рибою і робочими і скоро проїдуть назад і тоді зовсім почнеться зімній сезон: ні сюди, ні звідсіль ніхто. Люде ходять якісь понурі, невеселі.
	Восьмимісячна холодна зіма, яка не за горами, хоч на кого нагонить сум. Одні тільки крамарі радіють, що скоро можна буде дерти сім шкур з кожного замісць теперішніх трьох, бо тепер де-що можна достать на параходах і вони мусять трохи знижувати ціни.
	Голодні, з ледві прикритим старою одежиною тілом, засланці тиняються з кутка в куток, не находячи собі пристановища і сумуючи за своїм рідним теплим краєм. За плечима зіма, а їсти нічого і одягтись нема в що.
	„Адміністративні“ пороз'їзжались на літо хто куди і було затихло. Тепер же вони знов потроху стягуються на місця і, видаючи себе за „політику", кричать, п'янствують, картьожничають і наганяють страху на всіх, а особливо на засланців другої категорії, яка од їх одхрещуеться і не веде з ними „картьожної“ компанії. Учиняють вони сварки і бійки і требують для себе якихось привілеїв.