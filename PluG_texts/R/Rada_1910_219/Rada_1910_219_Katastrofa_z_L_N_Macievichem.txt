Катастрофа з Л. М. Мацієвичем.
	На трагичну, несподівану смерть авіатора-українця Л. М. Мацієвича вся преса озвалась теплими статтями, присвяченими пам'яти покійного. В „Нов. Вр.“ так описується останнє літання Л. М. Він довго літав з пасажирами і під кінець рішив полетіти, щоб взяти приз на висоту. Перед польотом він говорив, що втомився літанням і не буде летіти вище 500 метрів. Летів він на Фармані. Апарат зразу піднявсь в далеку височінь так, що здавався невеличкою плямою в небі. Потім став спускатись. Всі звернули увагу на крутий спуск. Одначе це нікого не здивувало, бо це був один з звичайних і любимих способів авіатора. Але тут сталося щось незвичайне: од крутого спуску Мацієвич почав опіратися, очевидно, на дріт, або навіть вдарив місце, на якому сидів і воно вирвалося з гнізда машини. Через це рівноваги не стало і Мацієвич випав з машини. Спочатку видно було, як його права рука хапалася за щось, а ліва нога була зігнута в коліні. Потім він одділився од машини. Машина стала хвилюватися, бо не було авіатора. Мотор все ще робив і машина одлетіла в бік, а авіатор лишився на місці і з страшенною скоростью падав на землю. Зразу він наче боровся в повітрі, а потім став неживий і через три, чотирі менти, перевернувшись в повітрі, впав грудьми на землю. Потім, оповідають офицери, очевидці, він підскочив на півтора сажні од землі і впав вже на спину. Апарат для міряння високости, який Мацієвич взяв з собою, одскочив од нього на п'ять, шість сажнів. Всі мідні часті машини погнулися і вивалилися. Машина лежала на землі крилами вгору, нагадуючи великий парасоль, перекинутий догори. Машина впала значно пізніше од авіатора і, коли вона торкнулася землі, почувся великий тріск і вибух. Не можно описать того жаху, який охопив всіх присутніх. Всі якось наче закам'яніли, дивлючись на це падіння тіла, не знаючи, що робити, чим допомогти. Потім разом всі кинулися туди, де лежало мертве тіло. Бігли через те, що далі стоять не сила було,— серце б не витерпіло і розірвалося. Лікарь оглянув тіло і повідомив, що Л. М. неживий. У нього розбиті були груди, череп голови, дереломана ліва рука. Праве око витекло. Велика юрба як один поскидали шапки. На труп Л. М. кинувся з криком і плачем учень його лейтенант Подгурський. Через кілька хвилин велика процесія рушила в місто. На місці смерти Л. М. поставлено хреста з шматків машини. Цілий день біля хреста було сила людей. На труну Л. М. покладено багато вінків. Од П. А. Столипіна вінок з написом: „жертвѣ долга и отваги". Од головного штабу—„отважному піонеру воздушной развѣдки“. Од товаришів-українців з написом: „дорогому Левкові від товаришів“. Були також вінки од школи „правовѣдѣнія“, од гімназій і т, ин. П. А. Столипін прислав вдові Л. М. телеграму з висловом спочуття. Городська дума вшанувала пам'ять Л. М. вставанням і поклала вінок на його труну. Слідча комісія не встановила чогось певного про причину катастрофи. Є скілька пояснень. Саме певне те, що в машині лопнув тяж і розколов пропелера, од чого апарат розпався. Маціевич хотів випрямить його і подався назад. В цей самий мент він і послизнувся і випав з машини.