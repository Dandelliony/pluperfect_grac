Пам'яти В. М. Доманицького.
(Голос селянства).
	До нас надійшла вістка, що нема вже Василя Миколаевича Доманицького. Тілько свідомим селянам зрозуміла ця велика, велика втрата. Неначе у мене брат умер. Думка не вірить, що його вже нема. Нема навчителя нашого, мученика за нас, темних, бідолашних селян. Він відомий був нам більше ніж инші письменники, ми знали його і стежили за кожним його друкованим словом. Ми розуміли його, розуміли як чоловіка, що хоче запомогти біді та лихові нашому. І ми вірили в його і йому. Робили, як писав і радив він нам. Майже всі околишні товариські крамниці ми завели по пораді його. Про крамниці він писав нам—вірили йому, про господарство—теж, про всякі потреби і краще все в житті—все вірили йому і, звичайно, прикладали його поради до життя. І тепер його нема. Ну, за що це? За що невмолима смерть забрала його від нас? Хіба так треба?.. Щож робить?.. Не сумувать, а сповнять заповіти його, йти до поставлених ним в житті цілів. Пером же тобі земля, дорогий навчителю. Спи спокійно в холодній хаті! Селянин тебе не забуде...
Селянин Гридько Омельченко. (З Київщини).