Роспуск фінляндського сейму.	
	Після того, як фінляндський сейм зрікся обмірковувати законопроекти, що торкалися зміни відносин краю до держави, доля його була рішена. 
	Чорносотенна преса підняла з цього приводу страшенний гвалт і у войовничому запалі закликала правительство „замісць безплодних слів послати ще один корпус в Фінляндію“. В звязку з подібними вигуками ширилися і всякі непевні чутки про наміри правительства що до Фінляндії. 
	Нарешті трівожна атмосфера розрішилася роспуском сейму відповідно фінлядським законам. 
	Вибори до нового сейму призначено на 2 січня, а відкриття сейму на 1 лютого 1911 року (нов. ст.). 
	Таким чином заклики чорносотенного табору на цей раз не вплинули на уряд. 
	Досвід попередніх роспусків сейму показав, що кожні вибори у Фінляндії давали все лівіших послів. Неможна сподіватися, щоб і тепер нові вибори дали сейм правіший, ніж той, що допіру роспущено. 
	Де ж виход з такого становища? Для правительства таким виходом є закон 17 іюня, що дає йому змогу „касающіеся Финляндіи законы и постановленія общегосударственнаго значенія" передавати на розгляд імперських законодавчих установ. Відношення до Фінляндії теперішньої Державної Думи не лишав ніяких сумнівів у тому, що законопроекти, обмірковувати які сейм зрікся, цею Думою будуть як найскоріше ухвалені.
	Таким чином російське правительство обійшлося на цей раз і без зміни виборчих законів до сейму. 
	Таку політику можна пояснити бажанням одсунути рішучий крок на далі, до більш відповідного моменту.