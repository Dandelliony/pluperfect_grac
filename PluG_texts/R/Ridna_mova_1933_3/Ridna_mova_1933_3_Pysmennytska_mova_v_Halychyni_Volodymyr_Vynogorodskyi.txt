Письменницька мова в Галичині. (Докінчення).
II.
Тепер хочу перейти до подробиць і подати декільки прикладів невдалих виразів, що їх багатенько знаходимо особливо в галицькій часописній мові.
Слова »узнати« частенько вживають у нас по-польськи. Українське »взнати, узнати«, це не польське uznać. »Узнати« це в нашій мові переконатися, зрозуміти, довідатися, зміркувати. Польське uznać — це наше признати, тому нема у нас »вироку з узнання«, тільки »вирок (ліпше присуд), засуд на підставі признання«.
»Вертати« не те саме, що »вертатися« Не буде по-літературному сказати: »вернув до Галичини«. »Вернути« — це віддати назад, а «вернутися« — це прийти знову.
Зовсім інакше зрозуміє негалицький українець наш вираз: »гість висів з вагону«. Всюди в Україні зрозуміють це так, що хтось на вагоні гостя повісив і гість з вагону висів... Натомість українець скаже: »гість вийшов« або просто »виліз із вагону«.
Нема в нас слова »пересістися« або »пересідатися«, це чистий полонізм; ліпше казати: »перейти, переступити«.
Недобрий також вираз: »поніс смерть, поніс страту, відніс побіду«. Адже ж смерть не можна нести, а скоріше можна б сказати, що смерть, як персоніфікація (уосібнення) сили, понесла когось. Я мав нагоду переконатися, що негалицький українець розуміє цей висказ дослівно, цебто, що хтось узяв смерть на плечі та й поніс її... Українець скаже просто: вмер, помер. Також не можна »віднести побіду«, тільки »здобути побіду« або просто: перемогти.
По всій широкій Україні нарід каже: »записати дітей у школу«, »запис«, а в наших оголошеннях можна вичитати; »вписи (wpisy) відбудуться«.
Галицький висказ: »директора завішено в урядуванні« часом розуміють придніпрянські українці дослівно, що підчас урядування директора повішено... Я був свідком, як на такий висказ галичанина українець із Курщини запитався зчудований: »Та защо його повішено, що він таке зробив«... Має бути: припинено в урядуванні.
У нас нема слова »викрити« злочинця, а є тільки, »знайти, вислідкувати, розшукати«.
Наші часописці часом не розріжняють »її« від »їй«. »Її« відмінок знахідний та родовий, »їй« — давальний (але в мові народній денеде й »її« — то відмінок давальний).
По-українськи »сміти« значить »мати смілість«, тому вираз: »ніякі крики не сміють перешкоджати виставі« не добрий.
Правдиву дивовижу творять у нас із словом »для чого«. Його вживають по-польськи [Часто й пишуть його по-польському разом: длячого, тоді як в літературі нашій принято писати: для чого. І. О-ко.] на означення причини, коли воно в українській мові означає ціль. Я читав у підручнику рахунків для народніх шкіл таке: »5х8=40. Длячого?« Це не добре, бо українець зрозуміє цей запит так, що треба відповісти, в якій цілі 5х8=40. Повинно бути: »Чому«.
Недобре вживається в Галичині прийменника »мимо«. Вираз »мимо великих зусиль не вдалося« не зовсім український. Ліпше казати: »хоч починено великі зусилля, без огляду, не зважаючи на зусилля«. У нашій мові »мимо« означає тільки »побіч, попри, біля«.
Вираз: »Bправді зібрано суму 20.000 зл., та ця сума є недостаточна для будови українського театру« невідповідний. Повинно бути: »хоч зібрано« і. т. д.
Також не по-українському сказано: »Багато людей відійшло від каси задля браку місця в театрі. »Українець зрозуміє це так, ніби багато людей відійшло від каси на те, щоби в театрі настала недостача місця, що очевидно є чисте непорозуміння. Повинно бути: »багато людей відійшло зпричини, або через брак місця«.
Вираз: »Через пять днів падав дощ« не український, а українець зрозуміє його так, що »пять днів була погода, а тільки по пятьох днях став падати дощ«. Має бути: »пять днів падав дощ«.
»Глядіти і дивитися« не однозначні слова. »Глядіти« визначає »пильнувати« (глядіти дітей).
Можна би навести ще багато прикладів невідповідного вживання слів у галицькій письменницькій мові, та повний їх збір не вміщається в рамцях одної статті [Охочих познайомитися з цим відсилаю до основного твору Д-ра Івана Огієнка: »Український стилістичний словник«, 1924 р., де ріжниці поміж галицькою й зазбручанською літературною мовою зясовані дуже докладно.].
У праці над поправою своєї мови найбільше послужить нам тісніший звязок із народом. Жива народня мова була й завсіди зостанеться у всіх народів оживляючим джерелом, що бє незмірним багацтвом найчистіших перлисто-красних узорів.
