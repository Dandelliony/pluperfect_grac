Орудний однини жіночих іменників в українських говорах.
У більшості українських діялєктів, як і в літературній мові, орудний однини жін. іменників кінчится на –ою, -ею, у південнозахідних говорах звичайно на -оу, -еу, -ом та інші.
Закінченння -оу, -ом знають також і інші словянські мови: сербохорватська, словінська (Вондрак: Vergl. slav. Gram.2 II 32) і словацька (говіркове середньословацьке -ou і -om у словацьких грамотах XVI і XVII ст., що однак рідко подибується; Полівка: Творит. падежъ единств. числа въ словацк. нарѣчіяхъ, »Сборникъ статей, посв. Ламанскому«, ч. І, Петербургъ, 1907, ст. 106 і далі). Це привело декого з мовознавців до думки про існування якогось центрального словянського перехідного діялєкту в часі перед приходом угрів у теперішні їхні оселі та перед витворенням румунського народу; одною з характеристичних ознак отого діялєкту мало саме й бути закінчення -оу, -ом в орудному жін. іменників у згаданих мовах (Нахтіґаль: Instr. sing, fem., » Časopis za slovenski jezik, književnost in zgodovino«, III 1921-22, фан Вайк: По поводу славянскихъ формъ творительнаго падежа ед. ч. на -ou, -ov, »Slavia« II, 1923-24, Рамовш: Eine slovenische Form des Instr. sing. fem., »Zeitschrift f. sl. Phil.« I. 1925, Штібер: Z zagadnień podziałów dialektycznych grupy zachodniosłowiańskiej, »Lud Słowiański« I, 2. 1930 ст. А 235-A 237).
Погляд отой, хоч має дещо за собою, навряд чи втримається; годі бо дошукуватись генетичного звязку-оу, -ом в українських говорах із таким же словацьким, сербським і словінським. Ті форми, хоч подібні до себе, розвинулись у згаданих мовах цілком незалежно, зокрема на українському ґрунті належать до утворень новіших. Тому про їх розвій, поширення, розміщення географічне не зайвим буде подати декільки завваг.
І. -оу, як відомо, розвинулось дорогою фонетичного процесу: -ою (oiu), з давньословянського -jo, по занику міжголосівкового й нескладотворчого і, дало -оу, при чому -у знайшлось уже безпосередньо по голосівці, і тому перетворилося в -у нескладотворче (у); фан Вайк у згаданій статті приймає чомусь між -ою і -оу перехідну стадію -оуу (оuu). Таку форму рукоу, ногоу, молодицеу виказують, як було згадано, південнозахідні українські говори, а саме: перед- і закарпатські, галицькі, говірка холмська і рідше поберезька (Побережжа — околиця між Мурахвою, Кодимою, Богом і Дністром — отже східнє Поділля. Михальчук, »Труды« VII 483).
Історичні памятники не засвідчують -ов; Соболевський (Лекцій3 122) згадує лише про кілька форм -ов, -ев у старих російських памятках, написаних у межах давньої Двинської землі з XV і XVI ст.
На українських землях історично не засвідчено форми -ов, коли не рахувати Псавтиря з половини XVIII ст. в перекладі на лемківську говірку, де поряд з -ою, ею, -u. дуже часто уживає перекладач і -ов: главов, тарчов, силов (І. Огієнко, ЗНТШ ХСІХ 110-111, »Поступ«, Львів 1923 ст. 210).
Найстарші українські граматики із західних земель подають -ов поряд з -ою: і так, Лучкай (1831) для Закарпаття подає тільки -ов, -ев: водов, землев, Левицький (1834) для Галичини -ов: мамов, і -ою, -ов: дітиною (-ов), а вже Осадця (1864) лише -ою, а -ов як говіркове: галицьке й гірське.
Не цураються таких закінчень і письменники галицького відродження, як от Шашкевич, Могильницький, Федькович і інші, що свою літературну мову основували на народніх говорах. Галицькі народні колядки й щедрівки, що сягають давньої давнини й зберігають чимало архаїчних форм, закінчення -ов не знають, хіба новіші або не народнього походження. Виходить отже, що явище те на українському ґрунті належить до новіших.
В народніх піснях подибується ще рідко -ойоу; горойоу, долинойоу с. Пужники Бучацького пов. (Етн. Зб. II, 48), Колиндяни Чортківського пов., де запримітив я -ойоу у звичайній бесіді (дорогойоу,) а також у говірці поберезькій родинойоу (Мих., »Труды« VII, 483). Огоновський (Studien 123) визначає для тої форми округи: Станиславівський, Бережанський і Тернопільський. Подає він іще -овю (горовю в піснях), а також -овйоу (руковйоу) з бойківських сіл Козова і Долина та з с. Покрівці біля Жидачова. Виясняє це сполученням -ою і -оу. Курило (»Записки« УАН ХХІ-ХХІІ 404) наводить іще ойо: рукойо з західнього Поділля без докладнішого подання місцевости.
Згадаю коротко й про закінчення -ой: рукой. З думкою Огоновського (ор. cit.), що воно майже чуже українській мові, не погоджується Ст. Смаль-Стоцький (»Archiv f. sl. Ph.« VIII 421). Однаково приклади, що він наводить, непевні (пушкой лустой, розбестиєй з Вороніжчини), хибні (»з шкурей« це род. множ., як виходить з контексту, а не орудн. одн.) або й цілком їх не має у джерелах, що він подає. Тому залишається думка Огоновського [Форми I на -ой часті в перших писаннях Івана Франка: Напр. у »3 вершин і з низин« 1887 р. читаємо: силой чудною 5, побідой 26, стежкой таємною 63, похідкой 115, градовою тучей 148 і т п.; здається, це вплив мови російської. В »Енеїді« вид. 1809 р. пісня 1 ст. 28 маємо: съ царицей, але це московізм. І. О-ко.].
