Рідна мова й лікар на провінції.
Ніби щò спільного має праця лікаря з питаннями розвитку й чистоти рідної мови? Адже ж сперечатися з хворим про мовознавство та про мову було б зовсім не на місці, — йому треба передовсім подати поміч та вернути громадянству здорового члена.
Але лікар, і взагалі кожний член медичного персоналу, є також член громадянства. У наших обставинах лікар — до певної міри навіть упривилейований член українського громадянства, бо незалежна професія звільнює його від жури за посаду й дає можливість говорити тоді, коли інші змушені мовчати. Тому здорове почуття національного обовязку не раз змусить його виступити в обороні прав своєї мови там, де ці права легковажать. Але виступаючи активно в обороні рідної мови, він іноді може стрінутися з недотепними закидами — мовляв, ваша мова »мужича«, вона ще неустійнена, нерозвинена тощо. Ці закиди доводиться чути від ріжних шовіністичних кол, що часто глузують собі з української мови. Тому кожний громадський діяч (а таким є кожний лікар) мусить знати, яку належить дати на це відповідь та як боронити свої національні права перед наступом чужого шовінізму.
Крім того, і в своїй фаховій праці лікар нераз несподівано для себе стане перед деякими питаннями живої мови. Збираючи, напр., відомості про попередній стан хворого (anamnesis), можна часто почути з народніх уст багато таких виразів, що для людини, необізнаної з народньою мовою, будуть незрозумілі; навпаки, для кожного, хто цікавився тією справою, вони дадуть цінний матеріял для української медичної термінології. З другого боку, вживаючи таких чистонародніх висловів на означення певних недуг чи хоробливих обявів, легше порозумітися з селянином: краще можна зорієнтузатися в діягнозі й скоріше переконати хворого та його родину про доцільність тих, а не тих методів лікування, про значіння народніх ліків (особливо рослинних), про шкоду від знахарів і взагалі нефахових дорадників і т. д. Тут уже й професіональна праця лікаря вимагає певного знайомства з розвитком народньої мови. Для прикладу вкажу на такі вирази, як ди́миниці (на Володимирщині — опух), ба́биці (біль у животі, дитяча недуга), госте́ць, ламани́на (ревматизм) і гостечник, пядич (lycopodium), миляник, стягач (saponaria), буркун, окладник (до чиряків, melilotus), як і безліч іншого лічничого зілля з народньої медицини (бобівник, чабрик-чебрик, бра́тіки, блекота тощо; деякі анатомічні назви — борлак (Адамове яблоко), склиця (зубна емаль) і т. д.
Лікар-практик на провінції серед українського моря, маючи безпосередню й постійну стичність із народнім життям, дуже легко може почути й записати також чимало цінного етнографічного матеріялу, якщо зверне увагу в цей бік. Такий матеріял має безперечну вартість для загальної науки про рідний край, про нарід і його мову — як дзеркало його душі. Іноді зовсім несподівано можна впасти на слід стародавніх народніх звичаїв і вірувань, відгуків ще до-христіянської доби.
Отже й національно-громадянський обовязок, і фахова праця, і чисто-науковий інтерес вимагають від інтелігентних робітників на ниві народнього здоровля — пізнання рідної мови, законів її розвитку, діялєктологічних відмін, і врешті — самої душі народу, цебто того ґрунту, що на нім зростає вся та краса.
