Граматика малої Лесі. Сторінка для наших молодших.
V. Як живе слово.
Одного погожого ранку, такого повносвітлого та ясновеселого, вибралися ми на річку купатися. Гостював тоді в нас татків товариш, глибокий знавець будови землі та мінералів. Беріг прудкої річки був камянистий, високий, — ми те літо раювали в горах. Наш гість був дзвінко-говірки́й і довго захоплююче розповідав нам про життя всякого каміння. А що найцікавіше, — він із камінців та з гірних скиб ніби з розкритої книжки читав і красномовно оповідав нам про давноминуле людське життя. Ми слухали, аж дух затаїли.
Викупавшись у холодній гірській водиці, веселі, як ранок, видряпались ми на круту гору й посідали собі в розкішній зеленій полонинці. Вуж ліниво грівся на сонечку, але злякався чужої ходи й стрілою шмигонув під камінь, засичавши не-задоволено.
— Дуже гарно й глибокоповчаюче розповідав ти нам про камінці, — зтиха почав мій татко. їх кожен бачить, та не кожен розуміє, бо людина все сліпа. Таких саме камінців, що свідчать нам про минуле, повно й у людській мові: кожен слова ті говорить, та не кожен їх розуміє. Бо ми замало вчимося, щоби глибоко розуміти свою мову. От послухайте, — розповім вам про життя слів, що зверху ніби мертві й немовні.
Як світ складається з людей, а ліс — із дерев, птаство — з пташок, так мова складається із слів. Кожне слово має й своє окреме життя; як про людину можна розповісти довгу історію, так само й про слово можна розказати цікаве оповідання. Слово зароджується, віки росте, множиться й потроху зникає. Як і все, що довкруги нас. Гей би тобі оте каміння, що про нього ми такі дива почули.
От, скажемо, було колись у нас слово уж (вуж, гуж) і визначало мотуз; а від нього пішли слова гуж (ним оглоблі до хамута привязують), гужівка. Через це слово уж-мотуз пішло в нас і слово вуж-змїя, бо на мотуза схожа, ота, що під камінь сховалася, а саме слово уж-мотуз давно таки зникло.
Так часом буває, що на старому трухлявому пні буйно відростають молоді паростки.
Давно-давно колись були дорогі шовкові пла́ти, — від них і слова пішли: платок, плаття. Ці плати були тоді як гроші, за них вимінювали, чого кому треба, і від цього слова »плат« повстало наше »платити«. Але давно вже й »плати« позникали, а стародавній промовистий камінчик полишився — це »платити«.
За тих стародавніх часів не було ще таких грошей, як тепер; торгували більше скотом, а слово скот визначало наше »гроші«. Гурт скота звався тоді, як і тепер, товар; ним торгували, тому й пішло слово товар, ніби то крам (товар у крамниці). До товару потрібний був добрий сторож; а що товар був дорогий, тому за сторожа до нього брали тільки близьку, чесну та вірну людину. Такий сторож коло товару став зватися това́риш. Минули довгі віки, пішли в нас усякі гроші, що замінили скот чи товар, а стародавні значіння — як ото твої голосні камінці — товар-крам та товариш, товаришувати живуть собі вільненько ще й тепер, розповідаючи, хто те розуміє, про свою долю.
— Дякую тобі за щирість, товаришу, — дзвінко сміючись, обізвався наш гість. — Виходить, коли я твій вірний товариш, то ніби я тобі пастух. Та де ж твій товар? Це щось пагане.
— Чого пагане? розповідав татко далі. Таж пастух удавнину був особою дуже поважаною, — це той, хто оберігав свій нарід, ніби цар, а тепер на отців духовних кажемо по-старому пастир. А що до слова »паганий«, то ми чули від тебе про колишніх римлян; отож по їхньому на »село« казали паґ (pagus), а хто жив у селі, звався паганий (paganus), і нічого недоброго в цім слові тоді не було. Згодом пішло христіянство, але заводилося воно перше по великих містах, а паґі (села) й паґані (селяне) довго ще були язичниками й не приймали христіянства. От через те й пішло тоді нове значіння слова паганий, і воно стало визначати не́христа чи язичника, а згодом паганий почали казати й на недобрих, хоч і охрещених людей, бо вони держалися паганських (нехристіянських) звичаїв. Від римлян це слово приблукало й до нас, — духовенство занесло.
— Аж тепер я розумію, чому ви, наддніпрянці, пишете паганий, — бо від латинського paganus; а ми пишемо поганий. Це ніби тобі теж стародавній камінчик. От воно що...
Гість дістав олівця й почав собі щось помалу записувати.
— А чим ти пишеш? питається татко.
— Як то чим? дивується гість. — Олівцем.
— Олівцем, кажеш? Але ж ти сам добре знаєш, що тепер цих олівців із олова не роблять. Колись робили з олова, а тепер сама тільки стара назва лишилася, знову таки наш мовний цікавий і промовистий камінчик. Пером уже так само давно не пишемо, а назва таки позосталася. Стріляти визначало колись — пускати тільки стрілу, а городити — город ставити, обносити тином місце для го́рода (міста), але старі значіння зчасом поширшали, а перші призабулися, тому тепер уже можна »стріляти« з чого хочете, а »городити« можна й свою невелику оселю. І сам го́род може вже бути й горо́д.
У такій милій гутірці дзвінкосвітлого ранку про мовні камінчики непомітно пробіг нам час, і ми поспішили додому. Йшли крутим берегом рвучкої річки. Навкруги повно було каміння, товариші любо собі гуторили, а нова думка про стародавні камінчики в мові глибоко запала мені в голову й не давала спокою. Веселе сонце сміялося вгорі, переливаючи в тіла людські запал до праці, а сердита річка бігла у безвість. Я тихо йшла, повними очима споглядаючи на такий прекрасний, але скрізь загадковий світ Божий... Чи я коли його зрозумію?
Завдання. Подумайте й скажіть, як склалися й що визначають такі слова: райдуга чи веселка, Великдень, верховодити, воловодити, правопис, азбука, речівник, прикметник, дієслово, добридень, добривечір, мабуть, сваволя, спасибі, помагайбі.
Від чого пішла назва чорнило? Чи добре буде сказати червоне чорнило? Чи правду ми кажемо, коли говоримо: я пишу олівцем, пишу пером? Як повстало й що визначає слово розмаїтий?
