Наші на переселенні.
Рушив наш народ з батьківщини й дідівщини, рушив і посунувся величезними

лавами. Идуть, сюди із Херсонщини, Полтавщини, і з Харьковщини. І все не на довго. Там десь далеко продаються, а сюди йдуть проїдаються тай квит. Ой, що тут робиться, аж мороз по шкурі дере! Везуть ступи, плуги, ночви, горшки, собак, котів, де які й гроші (тілько мало) і все сюди в окмолиньську область, а тут як приїхав ото й починає на всі гласи вопіяти, і туди сюди кидатися, а йому всюди одказують: „погоди, не одинъ ты, а вас чертей много". То от оце „погоди" їх тут доводить до „Йсуса“. Ходять ці бідні Вартоломеї та Прокопи та чухають потилиці, а до „окомолів",  —або до „отбасарані" дуже близько. Дивишся, — знялись, поїхали. Господи, „рвань коричневая!" як М. Горький каже. Діти голі, сами теж... Туди приїхали —і там такеж. Хоч свищи, хоч у долоні плещи. А там гульк —і Тройця пройшла, а грошей чорт-ма. А там далі знов лихо: землю вихлопотав, порізали і його різачка зарізала, бо скотину треба куповати, а защо? Хіба за штани? Там дивишся, — купив скотину, а годувать? Зима та ще окомолинька! Дивишся „перевів скотину на гроші, а гроші на воші". Біжять чим дуж до города. А в городі теж лихо. В наймити? Ну, щож: 10 карбов. на місяць, —тай то, щоб і дітей не було з тобою. Ого дивишся знов — чвалає по панах, знов — „шкребе, де не свербить". Просить щоб його одпровадили туди, де він у дурні пошився. Поїхали наші. А дуки —ті инакше трохи: цей землі нахапає, сяде й сидить, мов сова у дуплі, діжде весни, засіє й жде. А як уродить, то аж очі у його рогом лізуть. Дивишся, теж у город лізе: зараз торговлею займається, або млина будує. А там трохи згодом дивишся — млин не крутиться, а тілько він сам закручується, закручується і — закрутився... Ну, щоб тут помогти єден другому... Ні, „дудки"! —як москаль казав; тут така жаднеча, що й казать страшно. Тут така релігія й догмати: „не зівай". І так оден другого обфуркує, що держись... І всі обфуркані. Соломона приведи, то й той ладу не дасть. А зайдіть лиш у „переселенчеську". Боже, що там робиться! Діти чорні, як ганчірка, а сухі, як тараня. Старі—аж позеленіли; прямо цвітуть в цій землі обетованій. Одно лиш і знають — бігають до лазарета та звідти пляшками тягають хину, соду, касторку. Тут нею гоють і „од очей і од пличей", од чого хочеш —помога. Хлібець святий кусається: 1 р. ЗО к. або 1 р. 40 к. пуд.; молоко теж не ковтається; 30 к. четверть. Ну, оце піст прийшов, то 15 к. четверть. Та хто-ж його пьє? А чавунка пре людей. Чи тут греблю десь прорвало чи що? Отак терпить тут біднота. Чи довго оце так протягнеться? Дивишся на оце все —то аж утопився б... Іван Карахонька. Петропавловськ.








