Початок весінньоі сесіі в Думі.

Коли перед Великодними святами Державна Дума припинила свою роботу, то газети, подаючи з початку загальний перегляд того, що встигла зробити Дума з нового року до Великодня, а потім, обмірковуючи програму роботи, уложену на післявеликодня, висловлювали гадки, що друга половина сесії має бути цікава, бо на черзі стоять дуже важні справи. Одначе, не вважаючи на важність справ, післявеликодня сесія Думи почалася млявіше, ніж коли. Членів Думи поки що з'їхалася така обмаль, що засідання ледве одбуваються, бо нема законного составу і голові доводиться вживати особливих заходів, щоб цей состав був... А між тим зараз на черзі в Думі стоїть і справді не малої ваги справа, що зачіпає інтереси цілої армії, в якій мало не п'ять милійонів робочого люду,— справа розгляду двох законопроектів про прикащиків й служників по торговельних та ремесничих закладах. Як би третя Дума спромоглася встановити хоч один невеликий, але добрий соціяльний закон, то це було б оправданням її істнування. Намагаючись прихилити Думу до доброго вчинку, д. Маклаков добре сказав, що третій Думі, яка незугарна нічого путнього вдіяти на полі політичної праці, слід би було принаймні хоч щось невеличке зробити на полі соціяльного законодавства. Але марні, здається, й на це надії. Бо ще коли ці законопроекти були в комісії, то члени комісії з октябристів та правих повідкидали геть усі поправки, що хотіли додати до міністерського законопроекту депутати опозіції. І законопроекти подано до Думи майже такими, якими вони вийшли із міністерських канцелярій і увійшли в життя мало не два роки тому на підставі 87 ст. основних законів. Законопроект не дає ніякої полехкости робочому людові. Встановляючи 12 годин праці на день, новий закон робить з того стільки винятків, що хазяї однаково будуть визискувать прикащиків і служників, як визискували й до цього часу. Вже не кажучи про те, що в багатьох торгових промислах закон встановляє, як норму, 15 годин праці на день, він в багатьох випадках, коли „работы сверхъ нормы окажутся неотложно необходимыми", дає змогу хазяїнам накидати прикащикам і служникам по кілька годин праці на день поверх норми, зазначеної в законі. Не забезпечує новий закон також доброго і певного відпочивку і в свято, бо тільки на Різдво, на Великдень та на Зелених святках забороняє вести торг. Що ж до неділі та инших свят, то новий закон встановляє для торгових закладів 5 годин праці на день, а для ремісничих —8 годин. Нема що й казати, що при тих законах,

які нормують в Росії відносини між хазяїнами та прикащиками й служниками в торговлі та ремісництві, при повній майже неволі організуватися робочому людові в професійних товариствах, щоб обороняти свої інтереси й права, при недостачі поліцейського догляду за торговими та ремісничими закладами,—що при всьому цьому новий закон нічого не дасть робочому людові, як що тільки його третя Дума ухвалить в такому виді, в якому він вийшов із комісії.

