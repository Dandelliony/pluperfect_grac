Троянівське т-во "Взаємодопомога".
Хутір Гай, Троянівського району. Нас, біля 80 незаможників з хутора Гаю, вступили пайщиками до Троянівського с.-г. т-ва „Взаємодопомога". І от тепер пайщики — хуторяни висловлюють незадоволення на цей кооператив. Хочуть назад забрати свої пайові внески, кажуть, шо „на наші гроші наживається купка спекулянтів, а нам, пайщикам нема з того ніякої користи". Це до певної міри — правда. Наш кооператив увесь крам продає по такій же ціні, як і на приватньому ринкові, а то й дорожче. Далі, в містечку наш кооператив освітив усі спекулянтські хати електрикою, від чого селянину нема користи. По-трете —наш кооператив провадить заготівлю лісового матер'ялу. Ото-ж, приватнім покупцям, що гуртом брали ліс у кредит—була дана можливість заробити добрі гроші, тоді як де кому з селян, за паганенький опилок узятий у борг, довелося переплатити разів удесятеро. Селяни незадоволені кооперативом —що він тримає так багато службовців. Це ж відбивається на дорожнечі краму, бо утримання зайвих службовців побільшує накладні видатки. Крім того, чому Троянівська кооперація не закуповує селянської пашні на ярмарках, яку загортають завжди до себе приватні крамарі. Є ще багато й инших хиб у роботі Троянівського т-ва „Взаємодопомога". Вкажу ще на один мент: чому так довго (більше півроку) заготовляються членські квитки пайщикам? Селяни кажуть, що „коли в пайщика на руках буде книжка, то треба знижку на крамові давати, а правлінню не вигідно".
 „Взаємодопомога", дай відповідь!. 
Коопкор Іванюк.
