На маскараді. І.
"Не стая вороновъ слеталась"- то відбувалось 3 січня зібрання київських націоналістів з повідомленнями й бучною резолюцією з приводу галицьких справ. "Кіевлянинъ" не задовольнився докладним звідомленням про те зібрання (в ч. 6), а ще виступив і окроме з двома передовицями-"Руссификація Галицкой Руси" (ч. 5 і 9). Правду кажучи, краще б він і не виступав: перемудрив, неборака, і згадані статті тільки псують справу, яку досить виразно поставлено на зібранні у націоналістів. Анонімний автор статей без кінця й нудно ростягає, ніби резинужує, те, що міг сказати в двох фразах, і робить таке вражіння, ніби навмисне тягне, аби більше написати. Українці за москвофильство в Галичині винуватять поляків, а поляки українців-оце і все, що можна вицідити з довгого та нудного лементування "Кіевлянинскаго" передовика. Не багато... Більше наїдку дає зібрання в клубі націоналістів і можна тільки подякувати "Кіевлянинові" за те, що він так широко про його росказав. 
Найцікавіше було повідомлення д. Флоринського на тему про новітні утиски на москвофильство у Галичині та погрози "українців-мазепинців" проти Росії. Темними фарбами малює д. Флоринський становище москвофилів: їх проганяють з посад, їхні інституції касують, їхній пресі дихати не дають конфискатами... Ще темніше малює д. Флоринський діяльність українців. Хоча їм "временами достается также",- значить, не на трояндах і вони спочивають, але за якусь сотню рядків д. Флоринський иншу їм уже долю приділяє: "однимъ словом'ъ, (це після "достается также!") "украинцЫ" осЫпанЫ особЫми милостями и правительствомъ и мѣстнЫмъ кореннЫмъ (!) польскимъ населеніемъ". І за ці "особЫя милости" вони платять, певна річ, тим, що тиснуть без жалю нещасних москвофилів та бряжчать зброєю проти Росії... 
Так уявляє собі і так росповів своїм слухачам про становище в Галичині д. Флоринський. Уявляє й росповів не зовсім по правді, бо зразу ж зробив кардинальну помилку, скористувавшися з самої лиш чорної фарби. Життя сднотонности в фарбах не знає, -це раз, а ще коли такі однотонні фарби попадають до рук людей типу д. Флоринського, то виникають цікаві парадокси, на які хіба тільки дальтонисти з клубу націоналістів можуть не звертати уваги. Репресії проти москвофильства, - каже д. Флоринський, -так широко тепер розгорнулись, що "дальнѣйшее существованіе дѣлается буквально немЫслимЫмъ , такъ какъ всѣ средства признаются дозволеннЫми". І проте москвофили, з ласки божої, не тільки не перевелись ще, не тільки любенько собі животіють на світі, але й почувають себе зовсім не так зле, як здається д. Флоринському. З другого боку "осЫпаннЫе особЫми милостями" українці ніяких особливих ознах тих "милостей" досі не дістали. Отже більш по правді буде, коли до чорних фарб д. Флоринського домішати трохи яснішого тону: не такі то вже нещасні москвофили, і не такого то вже великого щастя доскочили українці. І ще більш було б по правді, коли б у повідомленні д. Флоринського замість москвофилів з Галичини поставити... українців з Росії. Коли вже скаржитись кому на те, що проганяють з посад, касують інституції і взагалі дихати не дають, що "всѣ средства преслѣдовання признаются дозволеннЫми", то тільки їм, і кому-кому, а д. Флоринському це повинно б добре по знаку бути. Що ж, може він, що взяв у свою оборону галицьких москвофилів, протестує теж проти "галицьких" з його погляду порядків і в Росії? Звичайно, ні-і сама думка про це бренить таким парадоксом що д. Флоринський просто в живі очі зареготався б, як би її поставити йому на увагу. 
А тим часом... візьмімо лиш один приклад. У своєму повідомленні д. Флоринський кілька разів спинявся спеціяльно на тих репресіях, що зазнає москвофильська преса в Галичині ("преслѣдованія русской печати", "привлеченіе къ отвѣтственности публицистовъ и журналистовъ", "газетЫ систематически конфискуются"). Ми таке обурення розуміємо, бо раз-у-раз стояли проти репресій і взагалі і спеціяльно, коли доводилось торкатись репресій на галицьке москвофильство. Ми думаємо, що нічого путнього репресіями досягти не можна - отже, не можна ними боротися й проти москвофильства.І в наших устах-в устах людей партикулярних - такий протест має рацію. Але в устах людини офиціяльної, як голови київського цензурного комітету, це, -хай пробачить мені д. Флоринський - навіть не парадокс, а просто пікантна сміховина. Нехай би хто сказав йому, щоб він не тяг "къ отвѣтственности публицистовъ и журналистовъ", не конфискував напр. ювилейної кантати на честь Шевченка або брошюри про скасувяння кріпацтва, або хоч календаря (було й це!) - уявляю, яким оком поглянув би голова цензурного комітета на такого божевільного! А от галицькі товариші його за те тільки, що ретельно справляють ту саму службу, яку має й д. Флоринський у Київі, не спочуття й не хвали од його діждались, а догани..
  Парадокс... Та не що инше, як парадокс чи якийсь маскарад з передяганням уявляє з себе і все зібрання в клубі націоналістів. Вони, що тільки репресіями й звикли орудувати, що тільки до них і накликають,- вони виступають з протестами проти репресій і висловлюють спочуття тим, хто їх ніби то терпить! Ах, облиште передягання й маскаради, панове, - нікого ними вже не здивуєте!... Протестуйте, висловлюйте спочуття, коли єсть до того охота, але почніть же з протесту проти себе самих, покажіть спочуття насамперед жертвам свого власного тероризму. Бо ваше становище логично підказує вам спочуття не товаришам вашим у Галичині, а австрійській прокураторії, а протести ваші, пущені проти неї, вас же самих і поцілили зненацька...
 І нічого дивного, коли хочете, нема в цьому: це ми зараз побачимо на прикладі одного з пророків того-ж таки маскарадного напрямку, тільки більш одвертого й щирого за своїх товаришів. Він не тільки з себе, а й зних машкару зриває. 

