
За кордоном. Справа Дюеза.
Останніми днями газети всього світу дуже багато пишуть про нещастя, яке спіткало пануючу політичну партію Франції на передодні парламентських виборів. Ще не встигла публіка забути про виявлені в морськім міністерстві крадіжки, як виплив новий скандал з ліквідацією церковних маєтків. Відомо, що кілька років тому у Франції було заведено закон про одібрання в казну всіх церковних маєтків. На чолі ліквідаційної комісії було поставлено трьох чиновників, у тім числі й Дюеза. Вже давно ходили чутки, що одібраними маєтками порядкують не зовсім чисто. Говорили про заплутані рахунки, про зловживання, але ніхто не підозрівав того, що діялося в дійсности. Парламент призначив ревизійну комісію. Вона працювала довгий час, і здавалось, що з того нічого не вийде. Й тільки останніми днями комісія прийшла до несподіваного висновку. Виявилось, що Дюез з своїми товаришами на очах у всіх кілька років безкарно розкрадав церковні маєтки. Відбувалась ніби подвійна експропріація: держава експропріювала маєтки у церкви, а Дюез експропріював їх у держави. Скільки саме покрадено добра — тепер сказати не можна, бо справа тільки починає розплутуватись. Можна, одначе, сказати, що покрадено немало. Сам Дюез після арешту признався, що він програв на біржі більше 5 милійонів церковних грошей. Прем'єр-міністр Бріан рішучо заявив, що уряд зробить усе можливе, аби розплутати цю брудну історію й покарати злочинців. „Скандал не в тім, що ця історія виплила на світ Божий, — сказав він у парламенті — скандал буде тоді, коли злочинці зостануться непокараними. Шкодливі мікроби розпложуються в темряві; сонце вбиває мікробів". Папа римський дуже зрадів, коли довідався про цю історію. „Що неправдою наживається, — сказав він,—-те неправдою прожинається".
