Лист з Владивостока.
Наш Владивосток, хоч і займає майже перше місце між иншими городами Далекого Сходу, але на українців він дуже бідний, не кажучи вже за свідомих українців. Тут не то що не знайти якої-небудь української інституції, або що, а навіть ніколи не почуєш рідного слова. Хіба тільки инколи, дякуючи заходам тутешнього українця д. Мови, почуєш в якому-небудь театрі пієсу на рідній мові, та й тільки. Але й це дуже рідко. Правда, торік ненароком завітав до нас один український артист і в спільці з де-кількома тутешніми аматорами ставив українські пієси, але через де-який час він, через „незалежні обставини", мусів покинути наш Владивосток. І наше громадянство хоч і не задовольнялось естетичним смаком його репертуара, але після його воно, здається, й не чуло більш рідного слова... Тільки аж оце, через величезну прогалину часу, 19 февраля, дякуючи заходам д. Мови, тутешні українці влаштувала концертний вечір, присвячений смерти нашого Великого Кобзаря Т. Г. Шевченка, чистий прибуток з котрого повинен піти у фонд по збудуванню пам'ятника йому ж... Цей концерт склався з ріжноманітних №№ української пісні і музики. Між иншим було виконано „Вечерниці" з „Назара Стодолі", „Чи ми ще зійдемося знову" і „Широкую долину"... Ввесь концерт пройшов, як для аматорів, — чудово. Тільки иноді було помітно де-які грішки. Але беручи взагалі, то все виконано досить гарно. Глядачі, котрих було майже повнісінький театр дуже щиро вітали виконавців. Особливо д. Розсуду Пер..., за декламування вірша „Розрита могила". Після цього вечора можна помітити, що владивостоцькі українці стали більше цікавиться своїм рідним, ніж перш. Між иншим де-котрі з них хотять згуртувать український хор на перший раз, і вже є чимало згодних на це. Але чи вийде з цього що-небудь, чи ні, — побачимо... С. Тур—ало.