Перестановка.
В думських кулуарах, як повідомляють газети, ходять уперті чутки про поєднання октябристів з націоналистами. Поки що докладних звісток про умови поєднання нема, але переказують, що частина октябристів, з д. Хомяковим на чолі, не пристала на поєднання й лишається з старою програмою. Власне кажучи, коли чутка про поєднання справдиться, в цьому нічогісенько несподіваного не буде. Октябристи, ця партія „загубленого документа",з перших же виступів своїх на політичному полі показали, що практично вони нічим не одмежовані од своїх сусідів з правої руки. Що ж до де-яких пунктів у програмі, то хто ж з „реальних політиків" звертає тепер увагу на такі дрібниці? І от ми бачимо, що вся історія октябризму, а надто вже за істнування третьої Думи, зводиться власне до того, що октябристи підпірали всі заходи реакціонерів і ставили свої штемплі на таких актах, які цілком суперечать ніби-то їхньому документові. Поєднання з націоналистами з цього погляду було б тільки останнім ступінем до того, щоб „національное лицо“ октябризму виявило себе без  тих таємничих покривал. якими досі себе силкувалось (хоч і нещасливо) закутувати. З поєднанням октябристів і націоналистів войовничий націоналізм запанує в політиці по цілій лінії і серце Меншикова радітиме ще більше, ніж тепер. Хоча, певна річ, практичної ваги ці перестановки на правій частині думської шахівниці не матимуть. Все одно хазяїни в політиці робитимуть своє, і октябристи новим ходом своєї репутації не поправлять.
