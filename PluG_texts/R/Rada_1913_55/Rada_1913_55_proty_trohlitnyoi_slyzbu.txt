Повертання до трьохлітньої служби у Франції має своїх прихильників і ворогів. Проти законопроекта були досі демократичні верстви громадянства головним чином соціалісти. Тепер до них прилучилась ще ціла низка академиків і професорів, що на чолі з відомим письменником Анатолем Франсом виступили з відозвою до громадянства. 
Автори відозви застерігають од надто поспішного вирішення питання вказуючи разом на те, як шкодливо може одбитись на добробуті Франції трьохлітній строк служби. „Нижчепідписані — говориться у відозві, — дуже занепокоєні тим хвилюванням і палкістю, з якими обговорюється така великої ваги річ, як зміна воєнного закону. Вони гадають, що закон цей буде мати великий вплив на духовне і матеріальне життя краю і може призвести до занепаду французької культури. На основі цього вони невідступно домагаються, щоб законопроект був докладно обміркований". 
Відозву, окрім професорів і академиків, підписало багацько і вчителів середніх шкіл. 
Та про те мало надії, щоб ця відозва мала серйозний вплив на долю законопроекта.
 При внесенні воєнним міністром Етьєном законопроекта про введення трьохлітньої воєнної служби і при читанні ним пояснительної записки до проекта в палаті представників счинився страшенний лемент, якого там давно не бувало. Не вспів міністр вийти на трібуну, як соціалісти почали вигукувати: „Геть війну! Хай живе республіка”! 
Незабаром після цього підвівся найстаріший з членів соціалистічної партії, Вальян, і заявив од імени партії протест проти внесення законопроекта. Після цього знов почалась обструкція; депутати кричали, стукали. З великими труднощами дочитав Етьєн законопроект і його здали до комісії. 
Під час докладу бюджетної комісії так само счинився лемент, що закінчивсь бійкою між докладчиком і соціалістом.
