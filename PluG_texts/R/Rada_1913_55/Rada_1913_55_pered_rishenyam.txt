(Од власного львівською кореспондента). Львів, 4 марта.
Вчорашній день показав, що оправдані були сумніви тих, які не вірили, щоб справа виборчої реформи до галицького сейму була полагоджена вже без всяких перешкод. 
 За ці перешкоди постаралася знов польська консервативна група, яка вчора відбула свої наради. А при тім виробила вона план своєї кампанії проти виборчої реформи так, щоб він звертався виключно проти українців.
 Як відомо, між поляками консерваторами, демократами й людовцями з одного боку й українцями з другого заключено в Відні компроміс в справі повітових рад і на тій основі, що компроміс уже заключений, уложено програму сеймової сесії.
 Коли-ж сесію уже офіціально скликано, консерватори взялися компроміс розбивати. Отже компромісову формулу, що правда, приняли, щоб не компромітувати свого провідника Абрагамовича, який на неї у Відні згодився, але за те поставили додаткове домагання, щоб при виборах до повітових рад в сельській курії східної Галичини „забезпечити польські меншости". Ми вже пояснили, що де значить. Якби українці здобули й цілу сельську курію, то все таки вони будуть в повітовій раді в меншости. А тепер цю меншість хотять поляки зробити ще меншою. 
Та на цім не кінець. Далі поставили консерватори домагання, щоб одкинути приняту вже в сеймовій комісії для виборчої реформи постанову про склад Краєвого Виділу, що, як відомо, мав би складатися з 5 поляків і 2 українців, та й ухвалить, щоб поляків було 6. 
В кінці заявили консерватори, що не згодяться вже в комісії на те, щоб українцям признати 62 місця в сеймі, тільки оставлять рішення що до цього повному сеймові і дадуть свою згоду аж тоді, коли українці згодяться на всі инші польські домагання. 
З такими домаганнями прийшла польська консервативна група на нинішнє засідання польських клюбових провідників. Це очевидне спинювання справи виборчої реформи викликало такий настрій, що зразу стало ясно, що засідання сеймової комісії для виборчої реформи не може відбутися в полудні, і його відложено на вечір. 
На нараді польських клюбових провідників стали проти себе два табори: демократи й людовці настоювали на тім, щоб додержати компромісу з українцями, консерватори і вшехполяки домагались нових „переговорів“ з українцями. На це презес польського кола Лєо заявив, що в тих нових „переговорах“ не може бути посередником, бо стоїть на тім, що компроміс повинен бути додержаний. Тоді для посередництва вибрано провідника консерваторів Абрагамовича. 
Та ці „переговори“ ні до чого не довели. Українці заявили, що компроміс мусить бути додержаний, инакше на завтрішнім засіданню сейму залунає така обструкція, що навіть намісник і краєвий маршалок не зможуть одкрити сесії. 
Після цих „переговорів“ відбулося засідання провідників усіх сеймових клюбів. На цім засіданню українці заявили, що коли поляки хотять, щоб польських членів Краєвого Виділу було не пять, тільки шість, то й українських членів мусить бути не два, а три. Так само вже в комісії мусять бути признані українцям 62 місця. Тай що до повітових рад українці не згодяться на дальші уступки. 
З польської сторони виникло предложення, щоб в справі повітових рад приняти додаткову резолюцію, що „через ухвалені вже постанови не передрішається справа забезпечення національних меншостей в повітових радах. На це українці заявили, що протестують проти нових додаткових резолюцій, якими можна до безконечности спинювати справу виборчої реформи. 3 окрема ту додаткову резолюцію голова українського клюбу обіцяв предложити клюбові.
 Зараз потім відбулося засідання парламентської комісії українського клюбу. 
По полудні хід нарад буде такий: найперше зберуться ще раз польські консерватори, потім буде нарада клюбових презідій, потім засідання сеймової комісії для виборчої реформи, а в кінці засідання українського клюбу, який відповідно до ухвал комісії порішить тактику на завтрішній день одкриття сеймової сесії. 
Значить все ще не знати, чи завтра, замісць спокійних нарад, загремить у сеймі обструкційна музика українських послів. М. Лозинський.
