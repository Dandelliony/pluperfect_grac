Розмова міністра внутрішніх справ Маклакова з співробітником французької газети „Temps" викликала зрозуміле заворушення в урядових, громадських і навіть фінансових кругах. Біржа відповіла на програму пониженням російських державних паперів. Вже це одне може служити доброю оцінкою програми, бо політика за теперішніх часів перше всього робиться на біржі. Але й по всій лінії програма викликала „пониження"—в пресі, громадянстві, політичних кругах і серед самого уряду. Красномовним доказом того, заворушення, яке викликала програма д. Маклакова в урядових кругах, може служити той факт, що «освѣдомительное бюро" почуло себе змушеним виступити з спростованням у справі чуток про близькі зміни в раді міністрів і про можливу одставку премьєра. 
Характерна також та одностайність, з якою російська преса всіх напрямків осудила програму д. Маклакова. На кажучи вже про поступову пресу, навіть такі газети, як „Новое Время“ й такі публіцисти як Меньшиков, не вибіраючи слів критикують програму дуже гостро. Одна тільки „Земщина“ „премного довольна" й ще від себе подає практичні поради, як краще, „уловляти" крамольну пресу. Та з цею огидною рептилькою так мало у нас числяться, що на її виступ в оборону д Маклакова ніхто напевне не зверне ніякої уваги. І коли навіть до цього одинокого голосу прилучиться ще голос якого-небудь „Колокола", то й тоді вражіння від програми не зміниться.
 Не зважаючи, одначе, на одностайний осуд, викликаний виступом д. Маклакова, реальні наслідки цього виступу можна вважати досить несподіваними. Справді, коли програма нового міністра зустрінута так неприхильно у всіх кругах, що мають той чи инший вплив на напрям нашої внутрішньої політики, в тім числі й в кругах урядових, то логичним наслідком цього непорозуміння могла б бути тільки одставка д. Маклакова. А проте чутки про можливу одставку Маклакова займають дуже скромне місце в порівнянні з чутками про можливість инших змін у раді міністрів. У всякім разі, про одставку Коковцова пишуть і розмовляють далеко, більше, ніж про одставку Маклакова. Більше того, виступ Маклакова ставлять у певний звязок з заходами правих депутатів у напрямі скасування Державної Думи й з візітом Маклакова зьїздові союзників, а з цього роблять належні висновки. Що ж до Коковцова, то пишуть, що він не тільки покине пост премьєра, але відмовиться й од портфеля міністра фінансів, причім вже називають імена тих особ, що мають його замістити. Сам Коковцов, як повідомляють столичні газети, не заперечує можливости серйозних змін у кабінеті міністрів. 
Це все могло б показатись дуже дивним і незрозумілим, коли б справа, на жаль, не була така ясна. На жаль —бо очевидно, що програма Маклакова, при всій своїй непродуманости має все-таки більше шансів на здійснення, ніж яка-небудь инша. Маклаков не настільки необережний, щоб зважитись на відповідальний виступ, не будучи певним, що за цей виступ доведеться заплатити міністерським портфелем. Коли ж він зважився на цей виступ, то очевидно, що він почував під собою твердий грунт. І дійсно, тепер всюди говорять не про одставку Маклакова, а про одставку Коковцова, до справи зовсім непричетного.
