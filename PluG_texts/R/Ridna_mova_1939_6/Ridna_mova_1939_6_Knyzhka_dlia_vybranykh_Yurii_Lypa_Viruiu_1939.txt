Книжка для вибраних.
Юрій Липа: Вірую. 1939.
І.
Переживаємо часи тяжкого розчарування, часи дощентного розторощення не однієї задушевної мрії особистої й всенародньої. Не один із нас, зачинаючи з незабутнього 1917 р., з глибин душі багатонадійно кричав:
Ех, виорю небо орлами, Засію поля самоцвітами! 
Тим часом груба сила обнизила наш орлиний полет на землю брудну та бездушну. Двадцять останніх літ навчили кожного, хто хоч трохи вміє мислити, сучасної людської правди: суворої, безсердечної, зрадливої... Та й що то сучасна наша правда? Який критерій для неї? Ось власне ця жорстока безідейність сучасних прагнень великих переможців цього світу допровадила багатьох мислячих людей до того, що бачимо в новій книжці Юрія Липи, — до релігійности. Це власне книжка того безвиглядного часу, коли
Забагато підлих днів 
Облягає душу самотню! 
Нова книжка поезій Ю. Липи — не буденне в нас явище своїм змістом: уся вона присвячена життю нашого духа. Кожен рядок цієї книжки, кожне її речення прагне збагнути головне з нашого духа й життя, все потрактоване з філософським аналізом. Зміст книжки часто такий, що кожен вірш треба добре передумати, щоб збагнути й зрозуміти його. Безумовно, книжку правдиво зрозуміє тільки той, хто вміє й хто любить мислити, - вона не для широких читацьких мас. Вона головно для тих, що „закон пізнали Божий і людей“. Липину книжку треба глибоко передумати й пережити, треба її відчути душею, крім цього, — треба мати й віру в ті ідеали, що їх проповідує поет, і тоді тільки ця книжка, як єрихонська троянда, зацвіте й заговорить у наших руках. Філософія пізнання Бога й себе — це головний зміст книжки. Бог — Україна — Сильна Людина — трійця цієї філософії.
У цій статті своїй хочу дати не тільки оцінку нового твору Ю. Липи, але й докладніше познайомити своїх читачів з її не легким змістом, подаючи з неї приклади кращого.
II.
Головний зміст книжки — релігійна поезія, що й дало назву їй: „Вірую“. Це надзвичайно важкий рід поезії, бо тільки відповідно наставлений поет може їх писати; пригадаймо „Книжку Лева“ Антонича, що не вдалася йому, бо видно, не походила з переповненої поетової душі. Ю. Липа має сміливість публично сказати: „Вірую!“ а на це треба не тільки самої молодечої відваги, але й відповідного змісту, пережитого й відчутого.
Душа наша завжди прагне Бога, як квітка роси. Злитися з Богом — панівна ідея Липиної нової поезії. „Прийди й оселися в нас“ молимося ми щоденно, не завжди розуміючи, чого власне ми хочемо цим проханням.
В покорі просять поколівня:
Зійди до нас і освіти,
Як розуміть Твої веління, 
Як покоряти їм світи?
Повстань не в сявві корови, 
Не в сріблі й золоті, — в серцях, 
Щоб потвердити вам закови, 
Щоб показати правди шлях. 
Бог — Провідник світу, й ясне життя з Ним:
Пребудь в мені! Все ближче ночі тінь
І тьма густіша. Боже, в далечінь 
Відходять блага й сили помічні, — 
Безпомічному поможи мені!
Наш день малий, він швидко проплива.
І тихне сміх, і слав минуть слова, — 
Нехай же змінні загасають дві, 
Ти, що незмінний, о пребудь в мені!
Молю Тебе: не будь лишень на мить, 
А, як до учнів, злинь, щоб говорить. 
Як лагода, як визвіл заясній, 
Не проминай, — зоставь в душі моїй! 
З’явись і сповнись мною! Борони 
Від страху жить, від труду, що як сни, — 
Хто ж, як не Ти, підпора й провідник. 
Що й сонце й бурю вестиме повік?
Свій хрест подай, як звідси буду йти, 
Шлях освіти, верхівлі освіти, 
Де рай цвіте, а не чуття земні.
Життя чи смерть, — а Ти пребудь в мені! 
Покора Божій волі — гартує людину й народ:
Тюрми і голод, нещастя, убивства й помори 
Шли нам. Найвищий, бичуй нас, — нам 
певне потреба 
Раз покоритися волі небес і молитись, 
Раз у нужденність тілесности вчутись і впасти, 
Твердеє серце скрушити й наново почати Ще раз, ще більш так, як досі такого не було, Більш, як гетьманства, король чи великі князівства,
Божиїм троном поставити край свій і нарід, 
Біль перелить на молитву, що в битві і в мирі тривав.
Душа наша рветься до Бога завжди, і завжди перешкодою до цього — тіло людське:
О, вийти б несподівано з неволі 
Тілесности — на простір, виднокруг, 
І бути, як вітер і як день у полі... 
Радіймо, серце, — ось приходить Друг, 
Той Друг, що лагідний, що — в брамі, 
на сторони 
До світла іншого, де інші квіти. Божі. 
Життя наше — занадто тимчасове, і людина вдумлива шукає інших світів: 
Усе ніщо на світі: бенкети веселі, 
Уквітчана зрадлива гра любови 
І здобуття прихильности людської... Я
 смертю вирізьбив, — ти стань і прочитай: О
дно святеє в світі — кров людей хоробрих, 
Одні живуть могили — вірних Батьківщині.
Та й що то людина в світі:
Бо що в світ і що ти в нім, людино? 
Ти тільки тля земна і більш нічого!
В книжці багато релігійних гімнів, що змістом своїм нагадують Книгу Псалмів. Напр. „Хорал Бетговена“:
Хай небо хвалить Творця не словом,
А громом Його ім’я, —
Всі землі й води — Його престолом, 
О муже гордий, глянь!
Хто держить рух неба, незлічені зорі, 
Хто сонце провадить у простір, 
Що сяв воно ув іскристім просторі, 
Мов вийшов з шатра багатир.
Дозрілій людині його призначення конче відкриється свого часу: 
Коли прийшла пора і ти дозрів 
У муках днів, у боротьбі з собою, 
Як образ берегів в імлі, на морі, 
В одній хвилині з’явиться тобі 
Твоє призначення земне і зміст. 
То лиш приходить раз, але назавжди, 
Не стерти образу цього тобі, — Т
и не втечеш, дивись вперед — і знай: 
Одно тобі й зосталось тільки: жити ним,
 І сповнитися ним, воно — від Бога. 
Якже ж не чув призначення свого, — 
Ти ще не жив, і ще не вартий вмерти!
Для людини, що може голосно сказати: „Вірую!“ нема смерти, бо людина живе й за гробом, а сама смерть-не страшна. „Наш день малий, він швидко проплива“,  а далі-вічне позагробове життя. Але хто повно не жив, той „не вартий вмерти“, бо смерть-початок кращого життя. Мертві живуть, а як часто живі бувають... мертвими! Голоси бойців з того світу кричать:
Ні, це мертва, людино, твоя
Безнадійна, вбога надія,
Ми — саме життя, земля, буття,
Не тліємо — вієм,
Ми — істота днів, ми — Дія! 
І то не важно, що я згнию,
Що люди затопчуть плоть мою, —
Таж пливе мій прапор над вами! 
Поет прагне навіть по смерті своїй, 
Тоді, коли моїми кістками 
Будуть збивати малі діти 
Грушки з дерева,
А в черепі моїм десь у кущах терну 
Будуть ховатися веселі їжачки,
стати шпіцрутою для людства там, де продажність, підступ, млявість (ст. 23).
Вірш: „Монах і смерть“ глибоко з’ясовує нам християнське розуміння смерти. Монах каже:
Смерть — мій учитель, мій брат і мій рід, 
З смерти зродивсь я, до смерти мій хід. В
се, що глибоке, то смерти слова, 
Все, що найкраще, то смерти жнива! 
Балада: „Біси й ловець“ (ст. 15-16) прекрасно змальовує людські цьогосвітні гріхи в образі семи бісів, яких побиває ловець,
І він ходить між нами 
В погоні за бісами, 
І як, чоловіче, в душі легко стане, 
То вбив біса твого 
По слову від Бога Ловець безустанний.
Розпочинається книжка гімном до Бога, і закінчується тим самим мотивом:
Шукайте правд відвічних
1 будьте вірні. Бог поможе вам! 
III.
„Мої хотіння — Божі веління“ 16, але поруч Бога в людини завжди є — свій рідний край, для нас — Україна. Багато сторінок у новім творі поет присвячує Україні, її величному зривові 1917-1920 років, опису краю й народу. Яскравими фарбами поет малює нашу визвольну боротьбу, коли Україна ясною зорею засяяла на цілий здивований світ, що зрештою, часте й у попередніх Липи-них творах. Змальовуються нелюдські страждання нашого народу за останні десятиліття, але поет спокійно дивиться на них:
Жоден крик не пропав в порожнечі,
Жоден зойк, Україно!
Ті слова завислі — Предтечі,
Ті зачини — нариси Речі, Що гряде невідмінно! 
Не спинятися над невдачами, хоч які дошкульні ні були вони, не хилити голови в покорі перед ворогом, але вперто прямувати до своєї мети:
Розстріляного закопати, — 
Над ним ридатиме ще мати
І проговорить панотець!
Три сальві в мутне небо з криці: 
Засни, дитино! Спи, аж ниці
Уславлять твій кінець!
Вона живе, та Україна, 
Вона — над ним, Вона єдина
І в ній корона душ!
А ви, що стали тут довкола, 
Шапки здійняти, нижче чола, — 
Спи брате...
Кроком — руш! 
Поет прагне зрозуміти й описати нам великого українського духа й його завдання, почасти дати опис краю й народу („Селяни“ 26-27, „Зайди“ ТІ і т. ін.). Яскраво описує наші міста: Полтава, Одеса, Кам’янець. Ось опис Ялти: 
Заквітчана у білий цвіт магнолій. 
На дні долин зелених Яйли голубої, 
Вона заслухалася лагідної волі 
Пінистої, грайливої, морської, 
І гомін п’є, питаючися потай: 
Чи то птахів з Єгипту чую льоти, 
Чи мелюзин золотоокі чати, 
Чи то пливуть по учті невиспані 
Галери Трапезонського башати, 
Б’ючи в тонкоголосії тимпани? 
Невдача нашого визвольного руху переповнює поетову душу, і він часто коротко, але яскраво змальовує нам трагедію, може й передчасного зриву: 
Україна: Хто ж знав, що ви такі сміливі, діти? 
Українці: Хто ж знав тебе, найпрекрасніша з країн? 
Наприкінці книжки вміщено поему: „Сон про ярмарок“ (ст. 53-58), — їдка сатира на методи нашого визвольного руху, коли провідники наші говорили: 
Ой тяжко, брате, 
Меча брати!
Якби так зробити війну без пожару!
Якби так зробити націю обережно, потихеньку, 
Годувати її книжечками у затишному курничку 
І вивести на світ готову, першорядну, без боротьби
Перехитривши всіх?
Коли задовольнялися всі забаганки ура-патріотів:
Зробити усіх президентами: 
Любиш, Саво, сало? — 
Маєш, Саво, сало!
 Іще тобі мало? 
Один із вислідів нашої невдалої боротьби — велика українська еміграція по цілому світі:
Вони розсипались по гранітах Европи,
Як стовп іскор з огню
Великої легенди.
Гостроокі шофери з Авеню д’ Опера, 
Що бліднуть од радости на звуки заблуканих вистрілів, 
Сірі шахтярі на Шлезьку, що в мокрих підземеллях 
Чують дзвони останньої години чужинців, 
Лісоруби в Бразилії, студенти в Празі, 
Фармери Канади, робітники на Кубі, 
Вірять, задихаючися від хворостей, утоми і порожнечі
„Ми билися не надаремно!“
IV.
Третій головний мотив Липиної поезії — сама Людина. Вона мусить виплекати собі характера сильного, духа міцного, душу високу, виплекати головно на любові до Бога та до Батьківщини. Ось людина в „Простовіч“ ст. 8: 
Просто дивитись в лице усьому, що довкола, 
Все, що в рідне — то рідне, вороже — ворожим зостане. 
Йди без вагань і без схибу, і вдар там, де треба, 
А ще частіш — пожалій, відвернись і не думай. 
Часто людина змалів і варта поправи, 
Шкода на неї часу, ти будь тим, чим належить. 
То найважніше: ти будь і дивися простовіч! 
Вічне вдосконалення — завдання такої людини:
Будь тим, чим еси, — це в заповідь вища із неба, 
А потім, як зможеш буть тим, чим ти в, — будь ще ліпшим! 
„Чин хвалить, не людина“, але чинім мовчазні, бо
Нас неназваних, мовчазних Господь 
Утверджує й провадить, і ми чиним.
Усяка пиха непристойна сильній людині:
Боже, Владарю душ, не дозволь нам у пиху вбирати життя, Не дозволь у брехливість надуту вбирати сваволю!
Дай тверде, і спокійне, й послушне словам Твоїм „я“,
Щоб однаково приймати і малість, і велич від долі!
Поет любить людей, бо це провадить до Бога:
Я люблю людей! А що в них найлюбіше? 
Вітання усміхом людини до людини. 
А з усміху любов зростав, правда? 
Будь із людьмй, як в морі, їх пізнай, 
І все, що ліпше, забери для себе.
 Праця — одне з головних завдань людини, праця невпинна й послідовна. Гімном про це й розпочинається книжка: 
Будуччина — у Бога. В тебе — тільки труд Виснажний, безустанний і відданий. 
Пророцтв не жди, не вір. 
Ото життя твоє:
Як моря даль — розгорненая праця
І Божий зір над тим!..
Найбільше завдання людини — гартувати собі міцного духа, будувати свою душу:
Будуй найбільше душу. Гордий дім
В безсонних ночах архітект узрів,
Вгадав у камені пропорцію і міць.
Людська душа, як дерево гіллясте,
Як дерево гіллясте при дорозі.
Із вихором дорожнім прилітають
І осідають біси на деревах. 
Зростання людини — найбільше добро (ст. 22), і до того треба прагнути „зусиллям людей".
На тих, що розтлівають душі, поет кличе найбільше прокляття:
А тим, що злочин тління розсівають, У
бійникам душі з’явись у гніві, 
Указуючи путь, що безконечна. 
Хай з божевільним поглядом од жаху 
Покинуть справедливу Батьківщину 
І іншої довіку не знайдуть!
Поет не раз підкреслює родину, як цілість. Ніжними словами згадує свою матір та батька, давно вже покійних. Матері присвятив найкращий свій твір — „Троянду з Єрихону". Ці поетові підкреслення своєї любови до батьків такі вимовні за наших часів, коли діти занадто легко кидають свій родинний дім...
З цього погляду гарний і змістовний вірш: „Ланцюг ніжности“ (ст. 12), що в порядку, мати — батько — дитя повторюється в вічність:
Від самих початків життя, коли пружно в колисці
Ти пнешся до сонця угору, побачиш тоді:
Всміхається разом із сонцем ще сонце, — то Мати!
А потім прийде, наче грім і потуга, до тебе 
Згори голос Батька. І в цім ти зростеш, і дозрієш, 
Дозрієш, підеш і забудеш...
Але пізніше схопиться дитина, згадав батьків, та пізно... І віддає ніжність, отриману від них, власній дитині...
Взаїмовідносинам чоловіка й жінки поет присвячує багато місця в своїх віршах. Чоловік і жінка — нерозірвальна цілість, і в цій цілості вони двоє творчі:
Все збудували тільки Двоє. То є знак,
Що один одного доповнюють взаємно, 
Мов Промінь творять з Блиску і Тепла, 
Один лиш Промінь радісного Сонця.
Не легко мужчині так дивитися на жінку:
Аж може прозрів. Аж може дозволить Господь
 Побачити в тілі жіночім не те, що, як світ, 
А те, що безсмертне, — побачити душу жіночу... 
Мужчино, смирися, бо стервом в мужеське тіло, 
Бичів йому мало, і мало нещасть, щоб смирити, 
Все прагне безоглядно стрічні жінки для забави, 
Впаде під бичем, підведеться — і прагне наново... 
Вірна жінка — як мати, що стереже кожний крок свого чоловіка:
Я з тобою завжди,
Я так, як вітер свіжий, що довкола тебе,
Як та земля, що ходиш, і вода, що п’єш…
Книжка закінчується величним гімном вірній жіночій любові, — це драматична картина: „Троянда з Єрихону“, чи не найліпше зо всіх творів Ю. Липи. За сьомого хрестоносного походу граф Моріньоль покинув удома в замку свою молоду жінку-красуню. Її скоро захопив сусід, а що вона не погоджувалася з ним жити, замкнув її до темної в'язниці. Але графіня позосталася вірна своєму чоловікові, хоч за три роки тяжкої неволі втратила всю свою красу. Коли граф вернувся й визволив жінку, — не пізнав її... Але єрихонська троянда, символ воскресіння, вчинила чудо: розцвіла в руках вірної дружини, а тим вернулася й краса її...
Людина мусить пам’ятати, що прийде час, коли наше сумління покличе нас на суд:
І прийде час, коли твої учинки 
Обернуться й повстануть проти тебе, 
Як вояки, зберуться довкруги 
І Зброєю грозитимуть тобі Нагому й безборонному...
І до цього суду людина все мусить бути готова!
V.
Бог — Україна — Людина — це головні мотиви поезії Ю. Липи. По за цим полишається ще в книжці поезія суб’єктивна й загального змісту, де часто знаходимо ліричні перлинки, особливо в ліриці любовній. Напр.:
Серпанки крапелин.
Розквітлії сади,
І легіт — сон один: 
Далекая, прийди!
Я ввечері прийду,
Як білі пелюстки 
Здригаються в саду 
Від дотику руки.
Я ввечері прийду, 
Щоб до світанку нам
У тихому садку 
Гукати далинам. 
Ось пісня рибалки з „Єрихонської троянди“:
Як дві перлині 
В однім намисті 
Були ми, кохана!
Як пара квітів 
З одного віття 
Були ми, кохана!
Як сплетені руки 
Людини в молитві 
Були ми, кохана!
В книжці чимало легких і простих поезій, напр. таких, як Легенда про шевця Кожум'яку ст. 25, Про св. Софію 26 і ін. Правда, Кожум’яка виведений тут з руїнницькою ідеологією, що не пасує до панівних ідей збірника. Щодо легенди про св. Софію, як будували її 12 лицарів і як вибудуване за дня входило в землю, — це легенда не про св. Софію, а про височенну дзвіницю Печерську.
Ще взірець простого народнього віршу:
Випала нині пороша 
На кривавий слід! 
Ех, земля ж ти наша хороша 
Та й відважний рід!
Ген ген поскакали коні, 
Шабельки бряжчать. 
У цім краї — сонні, 
Не давайте спать!
Пішла, пішла піхота:
 Наказ! Наш наказ! 
Гей, кому охота, 
Приставай до нас! 
VI.
В попередніх розділах цієї статті я коротко подав зміст нової збірки поезій Ю. Липи, щоб читач легше зорієнтувався серед них. Тут, накінець, спинюся ще на темних боках цієї нової книжки.
Найбільшою недостачею книжки є її форма, що не йде враз зо своїм змістом, — глибокий зміст віршів мусів би виливатися в таку ж досконалу форму. Багато віршів не оброблені так, як треба було б, а де-не-де знати невикінченість та поспіх. Від письменника такої міри, як Ю. Липа, маємо право вимагати звертати на форму своїх писань значно більшу увагу. Тут чимало віршів таких, що оживуть хіба в добрій та вмілій декламації. Взагалі занадто кидається в вічі, що автор філософ значно переріс поета й
письменника, чому тут часом завелика диспропорція поміж змістом та формою поетичного твору, тоді як вони — нерозірвальні.
З недосконалої форми випливає й друга недостача збірника (а може й взагалі Липи-поета): темність його думки. Релігійна лірика Липина завжди глибока, але не все ясна. А власне цей рід поезії потребує ясности й огня та Євангельської простоти. Пор. напр. притчу про нерозумного багача Єв. Луки 12. 16-21 та Липин вірш такого ж змісту „На долі й на горі“ ст. 9, — яка між ними різниця в простоті! А ось на ст. 6-7 глибокий вірш „Виноградник“, але який він не легкий до зрозуміння! І власне через темність, правдивіше — через відсутність прозорої ясности, ця книжка не зможе притягнути до себе широкого читача.
До недостач збірника треба віднести й те, іцо в розміщенні віршів у збірці не видно продуманої системи. Безумовно, не всі вірші мусіли піти до цієї збірки, а коли пішли, то їм не відповідає титул книжки: „Вірую“.
Недостачею книжки вважаю й не скрізь однакове пильнування поетове про культуру своєї поетичної мови. Поруч ліричних перлин з виробленою поетичною мовою подибуємо мову мало вироблену. Поет не скрізь однаково дбає про блискучі порівняння, мальовничі епітети. А вже на риму поет звернув хіба найменшу увагу, часто переходячи просто на білий, безримовий вірш.
Так само варто б більше дбати про багатство своєї мови взагалі, що тут не все однаково вирізьблена. Наголоси нерідко не літературні й мають по декілька форм аж занадто часто.
Але ці критичні замітки — це замітки мої суб'єктивні, замітки читача, що хотів би бачити в творах Ю. Липи досконалу форму, яка відповідала б їх глибокому й виховному змістові.
Іван Огієнко.