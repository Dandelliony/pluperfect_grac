Глядіти — глянути.
В нашій сучасній літературі помічається загальна епідемія, — поплутання значення деяких слів. Візьмімо для прикладу слово: глядіти, гляджу і глянути, гляну. Певно, що обидві ці слові одного кореня (походженя), проте значення їх розгорнулися різно. Різниця тут не тільки в недокінченій чи докінченій дії, - важне те, що одноразове докінчене „глянути, гляну" залишилось при своєму давнішому (здебільшого одному) значенні: подивитися. Нпр.: Боже, з неба високого глянь на мене молодого (нар. пісня); Ой, як гляну на хустину, — згадаю дівчину (Метл. 23); Стану я, гляну я (П. Тичина: Арфами); Вправо глянь! (військ, ком.); складені не виявляють теж більших відхилень від основного значення, нпр.: Переглянь образки (перегляд); Сонечко-сонечко, заглянь у віконечко; Заглянь до нас на хвилиночку (в значенні: прийди); Поглянь, яка краса; Як погляне — серце в’яне (погляд); але: Погляди діток — від: глядіти; Соколиним оком доглянув у небі орла (в значенні: побачив, завважив); Не доглянув помилки (те саме); але: доглянь діток — від глядіти, пор. Шевч.: „А хто нас догляне?“ Найм. (іменн.: догляд, недогляд); Оглянь книжку (огляд); Зглянься в значенні: пожалій помилуй; Підглянь; Наглянь і т. п.
Зате недокінчене, протяжне глядіти, гляджу, еволюціонувало й розвилось у кількох напрямках, майже цілком затративши своє давнє значення в безпосередньому розумінні. Нпр. глядіти в значенні:
1) Уважати: Гляди ж, півнику, як прийде лисичка — не одкликайся (Руд-ченко: Казки II, 4); А гляди, не упадь де в грязь! (Луцьк, пов).
2)Погрозливому: пам’ятай, чекай: Ну, гляди ж мені, халамидро! (Виннич.: Федько Халам.); Ну, гляди! краще додому не приходь! (Луцьк, пов.).
3)Шукати, розвідати: Молода сховалася й дружба виходить на двір і глядить молодої, а не може сам найти (Грінч. III, 507); Нам уже докучило їсти пшеничний хліб, ідім глядіть житнього (Чуб. II, 336); Вгородив свердло в землю, а... щось за бороду лап. Перемовчав мій батько, тільки боїться тим свердлом більш глядіти (скарба, Драгоманів 57); Ти свекорку годи, в головці гляди (Грінч.III,502); Коли кінь не глядить дороги, то гляди ти! чом не глядиш? (Лохв. пов.); Гляди себе, то й буде з тебе (Ном. Nr. 9586); Я її розуму навчала і добра її гляділа (М. Вовч. Оп.); Та ти б не глядів празника, та поїхав би у поле орати (Рудч. : Казки І, 165).
5)Шанувати, берегти: Треба глядіти п'ятниці й середи (Осн. 1862, IV, 92); Гляди її, як ока в голові (Крем, пов.).
6)Піклуватися, опікуватися: Треба глядіти діток, щоб не були голодні, босі, голі (Луцьк, пов.); То чом ти не глядиш її, що така вона задрипана ходить, ота твоя пані (там же).
Як із прикладів видко, глядіти сполучується звичайно з генітивом, тільки зрідка стоїть самостійно. Тому неприємно вражають такі неприродні змішання у Ю. Шкрумеляка, М. Погідного й ін., як: „Де глядиш так, люба биню?“ „Глядить на мишку“ (Добрий Івасик).
І хоч у Глібова що-крок читаємо: „глядить“ в значенні: дивиться, то все ж воно стоїть самостійно, як речення для себе (а не частина його, що зв’язана була б з акузативом, прийменником чи прислівником); а надто й це „глядить“ — дивиться в Глібова місцеве.
Рівне.        Б. Кобилянський.