Земельні справи.
Запитує Федір Сметанюк з Фасової.—Чи може бути скасована в судовому порядкові угода на обмін землею, складена два роки тому. 
Відповідь. Така угода недійсна. Обмін землею не дозволяється, крім тих випадків, що земля міняється по землеустрієві. 
Запитує М. Бойко.—В громаді є запасний земельний фонд. Як розподілити цю землю й чи не можна в першу чергу віддати малоземельним господарствам. 
Відповідь. Земельна громада, наділяючи землею з запасного фонду, повинна керуватися: потребою в землі, господарчою доцільністю, віддаючи перевагу найбіднішим господарствам. 
Запитує Левонтій Куликовськнй з с. Дермань. — Чи може бути відібрано од мене землю в кількості 0,75 десятини, якою я користаюсь 19 років. 
Відповідь. Відбирати землю можна лише при тій умові, коли втрачується право на землекористування, що передбачено Земельним Кодексом. Щоб докладніше вам дати відповідь, треба знати докладніш про цю справу —хто відбирає землю, як і чому. 
Запитує Ганна Бойчук з с. Щиборівки, Красилівського району. — Мені 60 років і я живу при одному з синів, який знущається надо мною й я жити з ним більше не можу. Чи маю я право виділити свою частку землі й перейти до другого сина. 
Відповідь. Як-що ви брали участь на протязі більш двох років під ряд своєю працею, чи коштами в господарюванні двору, то ви маєте право вимагати розділу двору (арт. 76 Зем. Кодексу). 
Запитує селькор Б. з с. Курчиці, Городницького району.—Мій дід перед смертю видав мому братові документ на 2 десятини землі, якими я користуюсь. Чи має він право відібрати від мене землю без суда, коли він живе в другому районі. 
Відповідь. Землю тепер забрано з приватнього обороту й на неї угод не можна складати. Тому ніякий документ на відчуження землі не має сили.
