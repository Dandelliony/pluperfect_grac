Конференція в справі гарантійної угоди.
На дальших засіданнях конференції (наради) представників буржуазних держав, що відбувається в Локарно (в Швейцарії), обговорювали справу про вступ до Ліги Націй (спілки держав) усіх країн, що підпишуть гарантійну угоду. 
Представник Німеччини, міністр Штреземан заявив, що роззброєна тепер Німеччина не може бути рівноправним членом Ліги Націй. Він вимагав, щоб инші держави теж перевели в себе роззброєння, тоді лише буде рівність. 
Французький міністр Бріян відповів, що насамперед Німеччина мусить підписати гарантійну угоду й вступити до Ліги Націй, а тоді вже зможе домагатись загального роззброєння. 
Далі й Бріян, а також англійський, італійський та бельгійський представники висловились, що в дальшому можна буде думати про „повільне роззброєння “ (себ-то, коли рак свисне, бо сама буржуазія на це не піде). А тим часом, усі представники рішуче заявили, що Німеччина мусить погодитись на ті умови, що їй зараз пропонують. 
Ці засідання конференції довели, що буржуазні країни бажають таки примусити Німеччину без заперечень виконувати їхню волю.
