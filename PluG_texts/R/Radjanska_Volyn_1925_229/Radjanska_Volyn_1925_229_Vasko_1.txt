Огляд стінних газет.
„Червоний Юнак“ Ч. 4.
(Щомісячна газета Селищанського осередку ЛКСМ, Малинського р).
Газета має півтора аршини завдовжки та аршин із чвертю завширшки. У заголовкові газети стоїть малюнок, узятий з колишньої газети „Юнацької Правди“. Газета вміщує 15 дописів та 10 малюнків. Зміст їх освітлює життя молоди та ті завдання, що повстають на селі. Так, говориться про те, що молодь почала ходити до хати-читальні, що треба звернути увагу на втягнення дівчини до ЛКСМ то-що. Освітлюється й життя кооперації та сільського господарства. З газети видко, .що дуже гарно осередок заклав зв'язок з Червоною армією. Вміщені листи говорять про те, що Червона армія вділяє багато уваги свому підшефному комсомольському осередкові. 
Коли роздивлятися зміст стінгазети, то він—нічого, навіть гарний. Але пагано те, що зовнішній вигляд нікуди не годиться. Правда, хлопці скажуть, що нема в нас коштів зробити гарну стінгазету, але діло не в коштах. — Замість того, щоб всі малюнки скупчувати там, де є заголовок, краще візьміть ті малюнки й розташуйте там, де дописи. Тоді газета буде жива та й краще виглядатиме. 
Друга хиба селищан—та, що дописи не розбито на відділи, а також невміло дано заголовки. Передова, в якій відмічається досягнення осередку на селі, заголовлена «Життя молоди», а під ним другий відділ, що вміщує в собі життя молоди, вже заголовлений „Сваволя“, а через який 5-тий відділ знов про молодь говориться („Заклад“). 
Треба завжди заголовок передовиці давати про те, що пишеться в ній. Наприклад — дати не „Життя молоди“, а „Наші досягнення“, або „Що нами пророблено“. 
Відділи газети треба розмалювати. Як видко, в редколегії фарби є, але не вміють їх використовувати. В кожний відділ, як «Наша кооперація» та инші, може входити не один допис, а кілька дописів на ту-ж тему. Влучно підібрано відділ, що пишуть червоноармійці. Але страшенно довгі дописи, їх ніхто не читатиме до кінця. 
Дуже пагано та безграмотно написані всі дописи. Майже в кожному слові є помилки. Коли нема письменного хлопця, то краще запросити місцевого вчителя, або когось з освічених, щоб грамотно написати газету.
„Червоний Юнак“ освітлює також і життя селянське, але не притягає селян до газети. Нічого там не говориться про організацію гуртка дописувачів, про „Рад. Волинь“. 
Треба поправитись, притягти до газети селянство, зробити газету не лише для молоди, а й для всього села.
„Червоні Репʻяхи“ Ч. 2.
Кіно-часопис Черняхівського сельбуду. Часопис має 19 малюнків-карикатур та одну лише маленьку замітку. Карикатури дано в фарбах та досить уміло, висміюють вони переважно місцевих представників установ, що роблять ті чи инші хиби. 
Часопис складено селькорами „Радянської Волини“. Малюнки вдало зробив селькор Ф. Барашівець. Вони дають картину праці й життя радянських та культурних робітників м. Черняхова. 
Але хиба часопису —те, що ці малюнки не пристосовано до селянства, не взято з їхнього життя, почасти не зрозумілі їм. Це треба виправити, бо, селяство цікавиться малюнками. Й ця новина — кіно-часопис, — може притягнути до себе багато селян. Через нього можна розгорнути велику роботу на селі. 
Редколегії кіно-часопису треба це взяти на увагу й вести далі свою корисну для Черняхова роботу. 
Васько.
