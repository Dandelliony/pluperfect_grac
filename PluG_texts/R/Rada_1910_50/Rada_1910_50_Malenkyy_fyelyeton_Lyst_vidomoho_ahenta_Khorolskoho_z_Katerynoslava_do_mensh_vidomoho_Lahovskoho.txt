Маленький фєльєтон. Лист од відомого агента Хорольського з Катеринослава до не меньше відомого Лаговського.
Сердешний приятелю! Давно вже кортить мене побачитися з тобою, товаришу, порадитися про всякі справи. Та шкода, що ти зараз не вільний, через отой капосний лубенський процес. Через те мушу вдатися до тебе з оцім секретним листом і спитати тебе, —як ти думаєш? Був час, коли мені й тобі доводилося найбільше дбати про робітників, про їхні гуртки і діяльність. Мені й тобі пощастило заложити не один певний процес, не одного чоловіка по тюрмах гноїти. Тому помагали добре підроблені прокламації, бомби. І коли ми нарешті попалися, то знаєш, через що? Я довго про це думав. Усе йшло добре, щасливо, аж тут і попалися... Видно, щось одмінилося в громадському і державному житті. Ти-ж учився в гімназії, знаєш історію, любиш філософію, то й розбери: через що так сталося?

Ось тобі моя історічна філософія; наша справа з підкиданням бомб, підроблюванням прокламацій, для зруйаування робітничих організацій, — ішла добре, аж поки ті організації було зовсім зруйновано і наша праця в тому напрямі стала вже зайвою. Через те ми й попалися. Ми спізнилися: треба було завчасу шукати инших шляхів, наших об‘ектів. І я вже знайшов! Не журися, брате. Як тільки одбудемо це лихо, зараз до праці. Тепер настала черга руйнувати буржуазні організації, Найкористніші для нас об‘екти, — инородчеські товариства, особливо ж всякі українські. Вони здаються начальству страшенно шкодливими і через те небажані. Таким чином самим ходом історії їх засуджено на погибель і ми будемо лиш знаряддям в руках історії. Треба дати ясний, бучний, голосний привод до зруйнування всього українського. Бо закрити яке небудь українське товариство, хоч би „Просвіту “, так собі, і без особливого приводу, за саму культурну працю, —ти знаєш, незручно. І ми поможемо! Треба скомпромітувати все, не виключаючи навіть українських пісень та плахтів! У плахти можна запхнути добре зложені прокламації; на нотах пісень для хору подописувати гострі кінці (у хор нам можна буде записатися під чужими призвіщами)! Само начальство не знатиме, звідки така благодать прийшла і як це так скоро погубили самі себе оті гайдамацькі гнізда. Тільки ми та наші приятелі знатимуть, що це наших рук діло, що це ми були знаряддям в руках історії... Не журися та поки-що мовчи. Іще нас жде славна доля! Твій приятель Хорольський. Переписав Гризько К.