З газет та журналів.
Шевченкові дні для київської поступової російської преси в цьому році не істнували. — принаймні ні в „К. В.“, ні в „К. М.“ не було за цей тиждень ні одної статі про Шевченка та про пам'ятник йому. Російські органи, що виходять не в самому осередкові України, а по періферії її, поставилися до справи трохи уважніше. Ми вже згадували про статю „Одес. Нов." та „Газ. Гадяч. Земства“; тепер перед нами лежать газети катеринославські й кубанські — повні заміток, статей і цілих фел‘єтонів, присвячених пам'яти великого українського поета. „Нов. Заря“ (ч. 997) в фел'єтоні „Пѣвецъ скорбей украинскаго народа“ пригадує найголовніші моменти з життя поета і найвидатніші прикмети його творчости. „Свобода громадянська і відсутність родової сословности, що помічались на Україні до заведення кріпацтва, більш за все допомогли тому, що українське племя дало своїй отчизні цілу низку людей з видатними, часто навіть з геніальними здібностями. Ці кращі „сини України“ принесли величезну користь своїй отчизні в сфері прогресу. До таких видатних людей, безперечно, належить і геніальний співець скорбот українського народу, світоч, що освітлює всю Україну, Тарас Григорович Шевченко, 49 роковини смерти якого шанує сьогодня вся освічена Росія“—пише в своєму фел'єтоні д. С. П—ъ. Статю свою про Шевченка він закінчує такою увагою: „Треба зауважити, що оцінка творів Шевченка уперше з'явилася за кордоном. Як це не дивно, але за гряницею Шевченко має більше слави, ніж у нас. В австрійських провінціях з українською людністю немає ні одного письменного русина, який не знав би, хто такий був Шевченко і не читав би його творів. Там з творами Шевченка знайомляться починаючи з найнижчої сельської школи і вивчення їх закінчується в університетах у Львові, Чернівцях та Кракові“.
„Куб. Край“ у Шевченковому числі (№ 46) дав чотирі статі: „Памяти Т. Шевченка", „Почему намъ грустно при воспоминаніи о Шевченкѣ?" (переклад з українського), „Нѣсколько словъ о могилѣ Шевченка“ і „Шевченковскіе дни в темрюкскомъ театрѣ народной трезвости“. „Дорого заплатив український народ за свою любов до волі, на протязі віків одбиваючись од ворога, що душив його з усіх боків. Кровавими сторінками списано всю його історію, і все ж таки український народ так таки нічого й не добився... Довелось йти „подъ руку" старшого брата по вірі — Великоросії, прохати допомоги й захистку. Оборонив старший брат Україну, але за те прийшов край козацьким вольностям... Запровадив він свої порядки у меншого брата“... Такий вступ робить газета до статі про Шевченка. Про Шевченкову могилу „Куб. Край“ додає своїм читачам такі відомости: „Чернечу гору знизу й до верху (6 десят.) тепер закуплено і вона належить властителеві могили Шевченка. Всю цю місцевість засажено рядками молодого дерева. Сходи з західнього боку самої могили перенесено на той бік, що виходить до Дніпра, Загороду з могили перенесено до самого низу гори. За сторожа на могилі служить вже років з 20 Іван Ядловський, але він далеко не відповідає тим вимогам, які на цьому місці можна йому ставити. Бракує йому того, що повинна б мати людина, яка доглядає єдиного пам'ятника і місця вічного упокоєння великого страдника, —він не хазяїн, а наймит. Всю свою увагу звертає він, очевидно, на догляд „за добрими панами“, од яких сподівається мати добрий заробіток „на чай“. Відношення городської канівської думи до могили теж сумне. Не зважаючи на те, що Канів тільки й славний тим, що біля нього лежить могила Шевченка, без якої про істнування його, запевне, за межами Київщини ніхто й не згадав би, канівська городська управа не рахується з цим і ставиться до могили зовсім байдуже. З головою міста і членами управи боязко навіть забалакати про могилу; „они, стало быть —тово... не признають ничего подобнаго“... 
 Звертає на себе увагу наскок „Нов. врем.“ на нашу палату лордів
— Державну Раду, яка гальмує роботу Державної Думи. „Чого ж власне Державна Рада не може поспішитися за Державною Думою? — питає газета. Скажуть може, що більшість членів Ради вже не молоді люде, але ж за те вони й досвідчені в державних справах. Окрім звичайної черепашиної техніки, вихованої в канцеляріях та департаментах, в їх повільности виявляється ще й традіційне одалення од життя, звичайна бюрократична глухота до його запитань і вимог. Чого поспішати, коли в просторій залі так тепло і зверху не капає. Найбільша причина малої продуктивносте праці високої колегії чисто психологична: одірваність од реальних інтересів країни. Ветерани департаментів непомітно для себе втрачають мірку з'явищ, починають жити спогадами минулої слави, не можуть примиритися з перемінами у своєму становищі, об'єднуються в партії не на підставі прінціпів, а по своїм особистим сімпатіям і віддають свої сили „обманчивымъ миражамъ брюзжащаго и завистливаго честолюбія“. Неодушевлена ніякими громадськими або державними ідеалами, дрібна боротьба „бывшихъ“ з „настоящими“ набуває форму хроничних, нескінченних і безплодних суперечок, непомітно сходить на безідейну, гнітючу і затяжну нудну волокиту, що гальмує законодавство і життя країни і однаково шкодить як інтересам держави, так і репутації „представительныхъ учрежденій“... Очевидно в сферах повіяло холодним вітром на державну Раду і „Н. В.“ взяло зразу тон якого небудь „лѣваго листка“. Та чи на довго ж? До першої зміни вітру з сфер...