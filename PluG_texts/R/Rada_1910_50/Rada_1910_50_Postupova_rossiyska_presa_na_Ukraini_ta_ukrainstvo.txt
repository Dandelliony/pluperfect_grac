Що російська інтелігенція та її ідейне представництво російська преса — ніколи не грішили увагою до українства, розумінням його завдань і знайомством з ними, це вже стало таким „избитымъ мѣстомъ“, таким трізмом, що просто не хочеться про це й нагадувати. Од часів тургенєвського Пігасова і до теперішнього „поступовця “ кадета Євреїнова, на протязі трохи не півсотні літ, українство звикло зустрічати з боку російського письменства і преси або холодне мовчання, або отверте ворогування. В найгірші часи утиску над нашим словом і національним рухом, російський інтелігент знаходив для свого українського собрата тільки одну пораду-розвагу: „не тратьте, куме, сили, пускайтеся на дно!“ Прочитайте передмову до недавно виданої відповіді К. Михальчука Пипінові, і ви побачите, якими гіркими пілюлями було присмачено спочуття до нас навіть таких світлих представників російського громадянства, як небіжчик О. Пипін. Скільки шкоди, скільки взаємного непорозуміння й незадоволення наросло в справі російсько українських відносин, через таку байдужість і замовчування, —це тільки тепер почало виявлятись на світ Божий, коли українство вже так зросло на силах, що просто обійти його або замовчати неможна. І коли тепер російські поступовці беруться говорити про українство або навіть обороняти його, то виявляють так мало ознайомлення з українством, що мусять червоніти перед яким-небудь Шульгіним, як це було з промовою Родічева перед Різдвом в Думі. Візьмемо хоч таку високої для українства ваги справу, як збудування памятника Шевченкові у Київі. Ми не претендуємо на увагу до цієї справи яких-небудь вятських або ярославських газет, може це й справді для них занадто далека і чужа справа. Але коли мовчать про цю справу поступові російські газети, що виходять в самому центрі України і ставлять собі метою „обороняти й освічувати всі місцеві потреби“, то тут уже можна трохи здивуватись. Коли, скажемо, якась велика київська газета вважає для себе потрібним говорити щодня про коробочний сбор, про вибори „общественнаго раввина“ в якихсь Пацюківцях та про якусь „дехтеріаду“ або „Іозефіаду“ і при тім знаходить для справи памятника Шевченкові місце раз на тиждень, десь серед заміток про крадіжки та відкриття таємного дому роспусти, то тут уже маємо прояв якогось планомірного і сістематичного ігнорування місцевого життя, що стосується національного українського руху. Коли що-дня одводиться багато місця питанням польському, єврейському, і ці питання стоять як

„кити“ газетної програми, то збувати мовчанкою українство, згадуючи про це „питання“ тільки тоді, як вдарить якийсь ціркуляр або заборона, —це вже щось більше, ніж просте „не добачили“, „не зауважили“. Нічого вже згадувати про всі дрібні російські газети на провінції, що служать тільки підголосками київських або столичних. Коли не зважати на назву міста, де видається газета, то, читаючи місцеві російські газети, можна подумати, що газета виходить десь у Пскові або Калузі, так мало там говориться про життя місцевої української людности й її духовні потреби. Українські твори перекладають на європейські мови, видають книжками у Відні та Стокгольмі; європейські наукові академії входять у взаємини з нашими науковими товариствами; а чи багато зустрічаєте ви перекладів з українського по російських газетах і чи згадують вони коли-небудь про український літературний і науковий рух? Не вперше доводиться нам говорити ці прикрі слова, ці дорікання, і коли ми знову зняли про це мову, то тільки, щоб підкреслити, що навіть така широкого громадського значіння справа, як Шевченків монумент, не вивела російську пресу на Україні —і особливо київську —з її байдужости що-до українства. Нехай частина докору впаде на тих земляків наших, що пишуть по російських виданнях, що часто редактують їх і взагалі мають там певний вплив, і так мало, або й нічого не роблять для того, щоб зачепити в тих виданнях українську справу і ознайомлювати з нею систематично своїх читачів. Гадаємо, що крайня пора російським газетам, що виходять на Україні і широко росповідають про свій намір „обстоювати місцеві, краєві інтереси, обороняти всі круги місцевої людности без ріжниці національности“, — пора їм позаводити спеціальні українські рубрики особливо ж „з української преси“ і подавати в цих одділах усе, що стосується культурно-національного життя українського народу. Тоді тільки всі їхні широкошумні програмові обіцянки перестануть бути порожнім звуком, коли йде мова про „місцеве життя“.