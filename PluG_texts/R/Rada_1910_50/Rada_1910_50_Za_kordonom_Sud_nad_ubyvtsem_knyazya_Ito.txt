За кордоном. Суд над убивцем князя Іто.
Між 26 січня й 1 лютого в Порт-Артурі обмірковувалась справа корейця Ангая, що вбив у Харбині князя Іто, й трьох його товаришів, В помешкання суду пускали тільки тих, хто мав особливий білет; опріч того, перед входом усіх трусили, чи нема при них зброї. Навіть вищих сановників прохали залишити шпаги при вході. Робилося це ніби для того, що японці не витримають і своїм судом на місці убьють обвинувачених. Коли підсудних привели перед суд, присутні корейці в знак пошани встали перед ними. Серед оборонців зпочатку був один англієць, сер Дуглас, і один росіянин, д. Михайлов, адвокат з Владивостоку. Та голова суду, користуючись своїм правом, не дозволив цим оборонцям виступити на суді. Таким чином, оборону вели два японських адвокати, яких призначив для цього сам суд. Підсудний винуватим себе не признає. „Я убив князя Іто, правда, свідомо, але не за себе, а за свій рідний край, який цей Іто поневолив і вкрай зруйнував“. Ангай до цього додав, що його не по правді судить японський суд, бо він убив князя не на теріторії Японії. Ввесь час, поки тягся суд, у залі були родичі Ангая — старенька мати й двоє братів. Усі вони дуже бадьоро поводилися. Коли дебати скінчились, суд виніс постанову: Ангаєві — смерть, а його товаришам по 3 роки каторги. Підсудним було заявлено, що вони можуть подати апеляцію. Тоді мати Ангаєва звеліла переказати синові: „Хай він нікого ні про що не прохає. Коли доводиться вмірати за рідний край, то хай він умре з честью. Посилаю йому своє благословеніе“. Вислухавши це, Ангай сказав: „Я й сам не думав прохати милости. Я вміраю спокійно за рідний край, бажаючи йому щастя й добра“.