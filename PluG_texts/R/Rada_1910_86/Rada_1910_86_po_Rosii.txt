ПО РОСІІ.
— Крадіжка з патріаршої ризниці. Як відомо, патріарша ризниця найбагатший скарб на всьому православному Сході. Ризниці цій ціни не можна скласти: таке велике її художнє значіння і коштовність. Московська синодальна контора запросила спеціялиста гірського інженера, щоб він розглянув всі ці коштовні речі. Отут і виявилося несподіване для самої синодальної контори. Гірський інженер встановив, що сила коштовного каміння на стародавніх речах підмінена простим склом та фальшивими камінцями. Наприклад, на обкладинці стародавньої евангелії, яку подарувала цариця Наталія Кириловна і на якій було сила коштовних, без ціни, діамантів, не лишилося ні одного справжнього діаманту. Всі замінені звичайним склом і недбало поприліплювані воском. Те саме було і на иншій старовині, де були окраси з дорогих самоцвітів. Одна певна людина, яка добре знає звичаї і порядки московського духовенства, заявила співробітникові „Утра Р.”: „Можливо, що де-які благочестиві люде, які близько стоять до синодального відомства і служать біля охорони православних святинь, вжили свій досвід і знання на користь свого тимчасового життя, через підміну коштовних діамантів патріаршої ризниці”. Таж сама людина висловила бажання, щоб було розслідувано і оглянуто і все инше безцінне добро манастирське і взагалі церковне. Разом з тим треба, щоб вже зробили ревизію і манастирського господарства. Ця ревизія,— казала ця людина, виявить далеко більше зловживання, ніж які викриті в інтендантстві. Як десь у манастирі не найдуть рострат на тисячі карбованців то буде диво. В городі Ярославлі недавно передали воєнному відомству одну православну церкву Миколи Морського. Військовий священик, оглянувши коштовні речі цієї церкви, заявив військовому начальству, що він не може прийняти цієї церкви, бо там по описі всі речі вважаються золотими, срібними та оздобленими діамантами, а справді вони мідні, позолочені, та з простим склом замість діамантів. Після ревизії цієї церкви виявилося, що заява священика справедлива. Ревизор узяв одну правіску з ікони, яку по описі оцінено в 15.000 карб. і дав знавцеві обдивитись. Той заявив, що тепер вона коштує 15 карб. Шукати винуватих тут не прийшлося, бо священик, який довго був в цій церкві, вмер. Військове відомство прийняло церкву, тільки установивши, що все найдорожче в ній попідмінювано.
— Виселення єврейських дітей. 8 апріля в засіданні сенату йшла річ про виселення з Москви дітей єврея Райціна—дочки—4 років, і синів 8 і 10 літ. Ще за генерал-губернатора Гершельмана в Москві оселився єврей Райцін. Він мав дозвіл од генерал-губернатора і служив за прикащика у купця Талалая. Дозвіл цей не стосувався семьї Райціна. Через якийсь час приїхала в Москву і жінка Райціна, яка мала право жити там, бо була акушерка. Це право стосувалося і до її дітей, що визнала і московська адміністрація. Але не так дивиться на справу міністерство внутрішніх справ, яке приказало виселити дітей з Москви. На приказ цей подано скаргу в сенат. Перед сенатом поруч з принціпіальним питанням стояло ще і друге—як виконати це виселення, як що діти по своїй охоті не скоряться адміністрації, і чи можна висилать етапним порядком малолітніх? Після обміну думок, з 17 сенаторів 16 висловилося за те, щоб припинити виконування наказу міністерства. (Н. Р.).
— Український вечір. З Петербургу нам пишуть, що 8 апріля там відбувся благодійний вечір на користь полтавського земляцтва при університеті. Програма його складалась з російських та українських номерів. Співав хор міського українського зібрання „Громада". Брали участь в вечорі д. А. Г. Гешетнікова, Є. А. Могалевська та инші. В кіосках, ятках, куріні і в хаті продавались українські вироби опошнянських гончарів, полтавські рушники, українські картки і т. ин., що і розкуповувала публіка. Вечір мав художній і матеріальний успіх. (Од власн. коресп.).
