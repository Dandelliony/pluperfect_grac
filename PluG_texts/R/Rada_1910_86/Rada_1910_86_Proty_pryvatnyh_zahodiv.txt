Проти приватних заходів.
В тих сторонах, де освіта народня стоїть дуже низько і темнота широко розлилася серед людности, величезну вагу має приватна ініціятива в справі народньої освіти. Справді, держава через ті або инші причини не може задовольняти потреби в освіті широких мас людности, не може постачити шкіл стільки й таких, щоб ні одна дитина, яка хоче вчитися, не пішла од школи без науки. Приватна ініціятива тут повинна бути натуральним додатком до того, що дає держава на народню освіту; силами самого громадянства вона додавала б тих засобів, яких не спроможна постачити держава. Але поруч з таким, здавалося б, натуральним з'явищем помітно й друге: як-раз по тих державах де освіта стоїть низько і держава не виконує своїх обов'язків що до просвітник заходів,— там як-раз найдужчі перешкоди поставлено і приватній ініціятиві. Можна вважати навіть за непорушне правило, що приватна ініціятива найменша там, де найбільша буває в ній потреба.                                В Росії приватні заходи для поширення народньої освіти ніколи не мали того простору, що давав би запоруку якоїсь систематичної діяльности. До самих останніх часів рідко де навіть можна було зустріти приватну школу, а права просвітних товариств так обмежувались, що вони тільки крихотку просвіти могли давати людности. Роки 1905—1907, правда, трохи збільшили були і число приватних шкіл і просвітних товариств, але тепер ми стоїмо в періоді ліквидації і тих, і других. Товариства просто закриваються; що ж до шкіл, то на них накладав свою важку руку не хто инший, як міністерство народньої освіти.                                                                     Цього вже досить, щоб наперед сказати, чим одіб'ються міністерські заходи в справі народньої освіти. Шкіл безперечно знов поменшає; міністерство й у приватних школах позаводить (вже власне й позаводило) ту непотрібну дріб'язкову регламентацію, якою воно вбило живий дух у школі взагалі. Починаючи з шкільних програм, підручників і кінчаючи детальними приписами що до шкільного і по-за шкільного життя учнів - усе буде введено в тісні рямці, усе піддано під пильний догляд знаменитих „человѣковъ въ футлярѣ" і все замре в тих обмежених рямцях. Живим людям, як і живим ідеям немає місця в такій школі, і натурально, що вона або перестане істнувати зовсім, або ж зробиться тільки мертвим сурогатом живого діла і потреби — справжньої потреби в освіті — не задовольнить.           Новий проект про приватні школи, з якими виступає саме тепер міністерство народньої освіти, можна назвати власне походом проти приватної ініціятиви. Дріб'язкова регламентація знов уб'є її, як убила вже була не раз попереду. Власне вже й тепер помітно зменшення просвітних заходів серед самого громадянства, бо тенденція до регламентації проступала все виразніше за останні два роки і нарешті цілком запанувала, Проект дає тільки загальну форму попереднім заходам міністерства і безперечно докінчить те діло, що воно почало було на власну руч. Перед людьми, що прагнуть науки, знов щільно зачиняться двері шкіл і нікуди навіть буде податись, щоб де инде ту потребу задовольнити. Казенних шкіл мало, приватні теж не ростимуть відповідно до потреби і... Наслідки сами собою виявляться.
