Економичне життя України. Діяльність сельсько-господарських товариств.
З опублікованих останніми часами звідомлень дрібних сельсько-господарських товариств найцікавішими являються звідомлення Єфремівського (Харьківщина), Жабківського (Полтавщина), Тимківського (Поділля) й Ненадихського (Київщина) т-в.                                                                                                              Загальні збори Єфремівського т-ва, волчанського повіту, відбулись 21 марта. Вияснилось, що люде зовсім инакше почали ставитись до товариської справи. Всі заходи т-ва тепер зустрічають з боку всіх селян повне спочуття. Бувають навіть випадки—коли сами селяне йдуть назустріч замірам т-ва. Так, 13 членів висловили бажання своїм коштом провести спроби з томасівкою, щоб „переконатись самим і переконати других, чи справді томасівка пользовита”. Для цих спроб т-ву замовлено 140 пудів томасівки. Після того других 12 членів заходились провести спроби з люцерною на своїх полях і огородах. Нарешті, всі присутні на загальнім зібранні одноголосно висловились за скасування толочного попасу, тоді як кілька часу тому люде про це й слухати не хотіли. Число членів т-ва також швидко зростає. На останніх зборах принято до т-ва 12 нових членів.                                                                                  Жабківське т-во, на Полтавщині, мало на початок 1910 р. капіталу 2646 карб. Прибутку від своїх операцій т-во мало за 1909 р. 660 карб., з яких 307 карб. призначено на дівіденд (10 проц.) пайщикам на закуплений крам, 196 карб. або 8 проц. на паєвий капітал, а решта 157 карб. — у запасний капітал. Паєвого капіталу т-во мало на початок 1910 р. 1176 карб., а всього обороту за рік—10.569 карб. Число членів—117. Т-во має завідчика-кабана (беркшіра), якого пускали за плату 50 к., і рядкову сіялку, якою члени користувались безплатно. Опріч того, т-во має 2 каракульських баранів. Весною в товариську отару записано 147 членських овець і нанято пастуха за 70 карб., так що утримання кожної вівці коштувало 50 коп. Барани ходили в одній отарі, й приплоду від них було коло 150 штук, з них на розплід зоставлено коло 100, а решту зарізано. Смушок вийшов багато кращий проти звичайного й цінився по 6—7 карб. за штуку. Інтерес до баранів проявився величезний і не тільки в Жабках, а також по сусідніх селах, причім останні купували у жабківчан полукровних баранчиків на завід.                                                                               Тимківський сельсько - господарський гурток, на Поділлі, хоча й заснувався зовсім недавно, а проте проявляє вже досить жваву діяльність. Гурток заводить злучний пункт, організує народні лекції про хліборобство, виноградництво, кооперацію, влаштовує показний виноградник, і майстерню цементової черепиці, відкриває комісове бюро зо складом хліборобського знаряддя, насіння, штучного гною й будівельних матеріалів, а також сподівається організувати скупку продуктів селянської праці. На склад гурток прохає у департамента хліборобства 500 карб., а на инші потреби призначено 1500 карб. Опріч того є думка поширити діяльність прокатного пункта хліборобських машин і знаряддя. Нарешті, гурток жваво захожується коло підтримання й розвитку місцевої кустарної промисловости. Є думка закласти серед місцевих ткачів-кустарів артільне товариство й дати їм трохи грошей для початкового обороту. Подано також прохання, щоб департамент хліборобства прислав інструктора, який навчив би тимківських кустарів, як розводити коноплі й як краще ткати полотно.                                                                                                                                                                                                                                                                                           Наймолодше серед усіх товариств, Ненадихське, на Київщині, також не гає часу марно. Воно випрохало у Департ. Хліборобства 300 карб., на які при т-ві незабаром буде відкрито зерноочистний пункт. Зерно селян очищатиметься або зовсім безплатно, або за невеличку плату, щоб тільки повернути свої видатки.
