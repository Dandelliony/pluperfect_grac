Наша Культура


Широкі кола сучасної української інтелігенції, особливо молодшої, не можуть похвалитися глибоким знанням і правдивим розумінням своєї культури. Сталося це головно через те, що наша інтелігенція виховувалась і виховується найчастіш по школах чужонаціональних, де нічого не чує ані про свій народ, ані про його минуле, ані про його духове життя. Національна освіта - головна основа нашого світогляду - набувається в нас найчастіш самотужки і звичайно прихапцем.

Наслідки такого ненормального стану дуже шкідливі не тільки для нашої інтелігенції, але й для цілої Нації. В більшості своїй ми, звичайно, не знаємо навіть головніших і важливіших основ своєї культури, мало знаємо свою історію, потемки ходимо в літературі. Прихапцем набута національна освіта не глибока й безсистемна, а це допроваджує до того, що національно-сильних характерів, надзвичайно потрібних у нашому тяжкому житті, тепер ми маємо не багато. 
Непослідовність, прихапцевість і безсистем-ність набутої національної освіти творить хиткі характери, що часто не знають, на що їм орієнтуватися, на чому ґрунтувати свій світогляд, як то особливо сильно помітно в поглядах повоєнного покоління. Так і мусіло статись, бо ж національно сильний характер вироблюється тільки глибокою, систематичною й послідовною національною освітою, такою освітою, що проймає цілу нашу духову істоту й творить для нас закінчену виховну цілість.

Щоб зарадити цьому ненормальному станові, закладаємо нову наукову станицю, - науково-літературний місячник "Наша Культура". Ставимо собі за головну ціль всебічне й глибоке наукове висвітлення нашої духової й матеріяльної культури, чому й будемо давати наукові статті зо всіх ділянок історично-філологічних і близьких до них наук, а саме: історія, література, театр, музика, мистецтво, філософія, мовознавство, етнографія, право, археологія, палеографія, педагогіка, архітектура й т.ін. 
Звичайно маємо наукові журнали тільки фахові, доступні обмеженому колу спеціялістів, ми ж закладаємо науковий журнал знайшишою програмою, - хочемо давати досліди зо всіх ділянок нашої духової й матеріяльної культури, давати все те, що конче потрібне для глибокої національної освіти й для повного зрозуміння своєї культури. В фахових наукових журналах даються статті тільки для небагатьох фахівців, ми ж хочемо дати такий науковий матеріял, що його легко розумітиме ціла наша інтелігенція, 
хочемо давати матеріял, конечно потрібний і цікавий усій нашій інтелі-
генції. Учитель, професор, священик, адвокат, суддя, інженер, лікар, кооператор, працівник пера, інтелігентна жінка й т.ін, взагалі кожний інтелігент, кожний свідомий громадянин знайде в "Нашій Культурі" цінний і необхідний йому науковий матеріял для вивчення культури цілої нашої Нації, для її відповідного глибокого зрозуміння й для вироблення собі широкого національного світогляду, як основи духово здорової людини.

Пильнуватимем усі статті "Нашої Культури" подавати доброю всеукраїнською літературною мовою, щоб наші читачі вже з самого читання привчалися до неї, бо ж літературна мова - то міцний цемент для об'єднання Нації й основа національного виховання. Час-від-часу міститимемо в "Нашій Культурі" й більші статті про нашу літературну мову. Ось через це "Наша Культура" стає конечним і не обхідним доповненням "Рідної Мови".

Віримо, що ціла українська інтелігенція відразу зрозуміє наші ідейні завдання, а зрозумівши - щиро й сердечно підтримає нас, і діяльно допоможе нам поширити "Нашу Культуру" справді серед наших найширших інтелігентських кол. Віримо, що в краю й на еміграції не буде інтелігентної української родини, яка не мала б у себе "Нашої Культури", як міцної основи так нам потрібного національного виховання. Цe причина, чому робимо журнал наш найдешевшим серед усіх подібних видань. Розпочинаємо "Нашу Культуру" 
чотирьохаркушевими книжками, але маємо міцну надію, що наше Громадянство своєю щедрою допомогою змусить нас у недовгім часі збільшити розмір журналу до репрезентаційного вигляду.


Трьохлітня практика "Рідної Мови" виразно показала, що наше інтелігентне Громадянство любить і цінить поважну й ідейну працю, а тому тішимо себе надією, що воно так само щиро полюбить і глибоко оцінить і "Нашу Культуру" та її ідейні прагнення. І справді, мова й культура - це ж наріжні стовпи духовного життя кожного Народу, як свідомої Нації, а тому ціле наше Громадянство щедрою й міцною рукою підтримає й "Нашу Культуру" й "Рідну Мову". Ціла інтелігенція наша розуміє й належно оцінить і той у наших стосунках
небуденний факт, що передплата на обидва наші місячники найменша, яку тільки можна було встановити, бо ми дбаємо тільки про створення незалежної наукової станиці, що чесно й сумлінно служила б своєму Народові. Робимо це в глибокім переконанні, що знайдуться й у нас шляхетні меценати, що щиро й щедро підтримають "Нашу Культуру". Стара Україна пишалася своїми щедрими меценатами, - знайдуться вони й тепер.


З такою глибокою вірою в найкращі творчі сили иашого Народу і з щирою надією на всенаціональну поміч, піднісши серце горі, радісно й бадьоро розпочинаємо свою тяжку працю на культурній службі Народові. Не зразять нас власні невдачі й людська злоба, не спинит нас матеріяльні перешкоди й надмір праці. Безмежно віримо в свій великий Народ і в його світле Воскресення


Висилаємо "Нашу Культуру" всім передплатникам "Рідної Мови" й сердечно просимо їх передплатити й новий наш журнал. Хто не міг би передплатити негайно, нехай повідомить про це нашу Адміністрацію. Хто залишить собі тільки першу книжку, просимо прислати за неї 1 зл.


Хто ж не хоче передплачувати "Нашої Культури", нехай поверне нам книжку.


Найсердечніше просимо всіх наших передплатників, прихильників і читачів конечно придбати для "Нашої Культури" нових передплатників. Нехай не буде в нас читальні, гуртка, взагалі організацій і свідомих родин без "Нашої Культури". Сила Нації - в силі її культури.


Передплата на "Нашу Культуру" в краю, а також у Чехословаччині, Австрії й Мадярщині: річно 10 зл., піврічно 5 зл., чвертьрічно 2,50 зл., місячно 1 зл. За границею: в Европі 12 зл., поза Европою З дол. річно. Окрема книжка в краю 1 зл., за границею 30 центів. До кінця 1935 р. 7 зл., за границю 2 дол.


