Наука про рідномовні обов' язки. 
Рідномовний Катехизис. 
XXV. Учений і рідна мова. 
1. Кожний учений мусить якнайкраще знати свою соборну літературну мову й вимо́ву та соборний право́пис, а також науку про рідномовні обов'я́зки. 
2. Кожний учений мусить бути зразком доброго знання́ своєї літературної мови. 
3. Учений мовознавець мусить усі сили свої віддавати найперш на ство́рення всенаціональної літературної мови. 
4. Учений мовознавець мусить завжди пам'ятати, що цариця мовознавчих наук — то складня, основа доброго розвою літературної мови. 
5. Кожний учений мусить писати свої праці, особливо ж шкільні підручники, 
тільки соборною літературною мовою, щоб вони тим самим ставали всенаціональним добром. Писати наукові праці місцевою мовою недопустимо. 
6. Кожний учений мусить працювати для вироблення й усталення найкращої 
наукової термінології з свого фаху. 
7. Кожний учений мусить непохитно дотримуватися засади: для одного народу — одна наукова термінологія. 
8. Кожний учений, пишучи в чужомовних виданнях, мусить конче дотримуватись правд своєї національної науки. 
9. Кожний учений, розмовляючи з ученим чужонаціональним, обов'язаний боронити правд своєї національної науки. 
10. Мова "наукова" — це та ж сама соборна літературна мова, тільки без ознак "поетичної мови". 
11. Кожен учений мусить пам'ятати, що ясний і простий стиль — то найкращий стиль, а "популярний" виклад — то найцінніший виклад. 
12. Учений, що пише неясно й "непопулярно", працює тільки для небагатьох вибраних. 
13. Недержавний народ мусить пильнувати, щоб його вчені спеціялізувалися головно в науках національних, що підносять свідо́мість народу й що ними чужа наука відповідно займатися не буде. 
14. Звичайно цитуємо дослівно. Але роблячи цитату з письменника, що не додержувався соборної літературної мови й одного правопису, можна в цитаті змінити правопис на сучасний, а то й повиправляти локалізми, якщо від того не зміняється зміст цитати. 
15. Цитуючи з чужої мови, не зловживайте довгими цитатами з оригіналу, — перекладайте їх на рідну мову. 
16. Оголосивши учений якусь працю чужою мовою, мусить подбати, щоб була вона оголошена й мовою рідною. 
17. Кожний учений мусить добре знати десять заповідей простого писання (див. розділ XXVI). 
XXVI. Десять заповідей простого писання. 
1. Ясний і про́стий стиль — то найкращий стиль. 
2. Пильнуймо писати так, щоб нас усі розуміли; думаймо про це, починаючи писати. 
З. Ніколи не забуваймо про те, що наше писа́ння може читати й селянин. 
4. "Популярний" виклад корисніший за виклад "науковий. 
5. Нема стилю "наукового" й "ненаукового", — є тільки стиль ясний і неясний. 
6. Хто пише неясно, той проповідує в пустині й мало допомагає розвиткові культури свого народу. 
7. Є два способи думати: складний спосіб "інтелігентський" і простий наро́дній. Таке розбиття надзвичайно шкідливе наро́дові й нації. 
8. Складного "інтелігентського" способу думати широка маса мало розуміє. Пам'ятаймо це, пишучи. 
9. Складний "інтелігентський" спосіб ду́мати сильно шкодить розвиткові нашої загальної культури, бо його розуміє тільки обмежений круг інтелігентних читачів. 
10. Кожний працівник пера мусить дбати, щоб у його писа́ннях запанував тільки наро́дній спосіб ду́мати, цебто спосіб про́стий і ясний, легко зрозумілий для широких мас. 
XXVII. Для одного народу — одна наукова термінологія. 
1. Як єдність літературної мови, вимови й правопису, так і єдність наукової термінології конче необхідна для кожного народу, бо допомагає розвиткові науки й витворює корисне почуття́ одности народу. 
2. Усі вчені в усіх своїх наукових працях, а надто в шкільних підручниках, мусять конче дотримуватися однієї для цілої нації спільної, наукової термінології. 
З. Єдність наукової термінології — це сильний двигун розвитку науки, а тим самим і культури народу. 
4. Єдність шкільної термінології: граматичної, математичної, природничої й т. ін. по школах, у підручниках і в наукових статтях необхідна насамперед; недотримання цієї вимоги сильно шкодить моральному розвиткові літературної мови. 
5. Шкільну термінологію складають учені мовознавці, до життя запроваджує уряд, а громадянство карно приймає її. 
6. Найкорисніша для народу наукова термінологія — своя рідномовна, на засадах своєї мови оперта.
7. Своя добре створена й усталена національна наукова термінологія сильно збільшує цінність культури народу. 
8. Кожний науковий термін мусить відповідати таким засадам: 1. мусить бути створений на рідномовній основі, 2. мусить найповніш віддавати вложену в нього думку, і З. не мусить викликати ще й іншого розуміння. 
9. Цілий наро́д мусить пильно дбати, щоб його шкільна термінологія: граматична, математична, природнича й ін. конче міцно усталилася й тим стала культурним дорібком усієї нації. Без найконечнішої потреби не вільно міняти шкільної термінології. 
10. З бігом часу можна міняти тільки другорядні невдалі шкільні терміни, завжди пам'ятаючи, що для розвитку культури й всенаціональної свідо́мости народу стокрот корисніш мати одну, хоч і недосконалу, але соборну термінологію, ані ж термінології індивідуальні (особисті), хоч би й ліпші. 
11. Недержавний наро́д, що прагне стати державним, мусить заздалегідь пильно вироблювати собі й найрізнішу технічну термінологію цілого державного життя: комунікаційну, військову, правничу, урядову, канцелярійну, шкільну й т. ін. У народу державного всю цю термінологію творить ціле урядове життя, а в недержавного — державна свідо́мість інтелігенції. 
XXVIII. Інтелігенти вільних професій і рідна мова. 
1. Кожний інтелігент вільної професії: лі́кар, адвока́т, інженер, дентист, кооператор, купець, агроно́м, ветеринар, землемір, нота́р, артист, маляр і. ін. обов'язаний знати свою літературну мову й розмовляти тільки нею зо своїми клієнтами й тим самим ширити знання́ цієї мови й підносити повагу до неї. 
2. Свої судові промови адвока́ти мусять виголошувати, де того закон не забороняє їм, тільки своєю соборною літературною мовою. 
З. Усі інтелігенти вільних професій мусять дбати про добрий розвиток своєї фахової термінології. 
4. Кожний інтелігент, що виправдує своє незнання́ соборної літературної мови нефаховістю, прикриває тим тільки своє мовне лінивство та рідномовну політичну несвідо́мість.
5. Маляри-артисти, ску́льптори, компози́тори й т. ін. недержавного народу, що "служать виключно "чистому мистецтву", а свої національно-громадські мотиви оминають, чужі й некорисні для свого народу. 
б. Усі інтелігенти вільних професій у своїм родиннім житті обов'язані вживати тільки соборної літературної мови, щоб своїм прикладом заохочувати до того й інших. 
7. Інтелігент, що не знає Науки про рідномовні обов'язки, не є свідо́мий член нації. 
8. Кожний інтеліге́нт, виступаючи з публічною промовою, мусить виголошувати її тільки соборною літературною мовою. 
9. Усе громадянство мусить конче вимагати від своїх промовців-інтелігентів уживати в публічних промовах тільки соборної літературної мови. 
10. Кожний інтелігент, говорячи з селянами, нехай уживає тільки літературної мови, підносячи тим повагу до неї й заохочуючи й селян знати свою книжну мову. 
ХХІХ. Державна служба й рідна мова. 
1. Урядники на державній та громадській службі мусять добре знати свою соборну літературну мову й вимову й свій соборний правопис. 
2. В урядовім листуванні, а також у зносинах із петентами, урядовці вживають соборної літературної мови й вимови й соборного правопису. 
З. Коли урядник служить на чужонаціональній службі, то в своїм приватнім житті мусить конче виконувати всі рідномовні обов'я́зки свого народу. 
4. Якщо урядник служить на чужонаціональній службі, а в своїм приватнім житті не виконує всіх рідномовних обов я́зків свого народу, то він дошкульно зраджує свою націю й уже не є її членом. 
ХХХ. Десять рідномовних заповідей для емігранта. 
1. Тільки рідна мова найсильніше в'яже тебе з Ба́тьківщиною, а тому вживай цієї мови скрізь, де можливо й де того не забороняє тобі місцеве право. 
2. Хто забував чи не шанує рідну мову, той рве зв'язо́к із Ба́тьківщиною й тим дошкульно зраджує її. 
З. У себе вдома розмовляй тільки рідною мовою. Усе принесе тобі душевний спокій і насолоду в житті. 
4. Шануй земляка свого й розмовляй із ним та пиши до нього тільки рідною мовою. 
5. Зберегай своє особове ім'я́ й родове прізвище в національній формі, й ніколи не міняй їх на чужі. Найменша зміна їх — то вже крок до винародовлення. 
б. Сумлінно навчай дітей своїх рідної мови й рідномовних обов'я́зків. Пам'ятай, що невикона́ння цієї заповіді стане найбільшим непроще́нним гріхом твоїм супроти Ба́тьківщини. 
7. Сумлінно подбай, щоб закласти рідну школу для дітей твоїх, яка навчила б їх не тільки рідної ови, але й рідномовних обов'я́зків. 
8. Пам'ятай, що побратися з чужинкою чи з чужинцем — це початок забування рідної мови, непроще́нної зради Ба́тьківщини. 
9. Закладай "Гуртки пле́кання рідної мови" й сам діяльно працюй у них. Кожного року конче уряджуй "Свято рідної мови".
10. За́вжди пам'ятай, що наймиліша мова в цілому світі — це твоя рідна мова. 
ХХХІ. Рідномовні обов'язки в стосунку до чужинців. 
1. Шануй чужу мову, але вимагай і від чужинців так само шанувати й твою мову. 
2. Перед впливовим чужинцем ніколи не ховай своєї народности й сміло борони свою рідну мову. 
3. Живучи серед чужинців, сміло розмовляй зо своїми скрізь: на вулиці, в публічних домах, в вагоні, в трамваї й т. ін. тільки своєю рідною мовою. Тільки національно несвідо́мий ховається перед 
чужинцями з своєю рідною мовою. 
4. Приходячи до дому чужинця, говори його мовою. Але коли до тебе приходить чужинець, що розуміє твою мову, він мусить ушанувати твій дім, й ти розмовляй із ним своєю рідною мовою. 
5. Заходячи до чужого склепу на твоїй землі, говори тільки своєю рідною мовою. Як тебе не зрозуміють, піди до іншого склепу й купи там, де тебе зрозуміють. Це право твоє.
б. Продаючи речі своєї праці на своїй землі, розмовляй з покупцями тільки своєю рідною мовою. Якщо тебе не зрозуміють, продай тому, хто тебе зрозуміє. Це право твоє.
7. Коли до тебе на твоїй землі звертається хто з запитом чужою мовою, а ти не маєш перекона́ння, що він твоєї мови не розуміє, відповідай йому своєю рідною мовою; 
8. Кожний свідо́мий громадянин, говорячи з чужинцем або пишучи в чужомовних вида́ннях, мусить боронити правд і добра свого народу. 
ХХХІІ. Рідномовні обов'язки в мішаних подружжях. 
1. Ціле громадянство мусить пильнувати, щоб його члени не входили в мішані подружжя. 
2. Мішане подружжя звичайно провадить до мовного винародовлення, найбільшого гріху супроти своєї нації. 
3. Кожний член мішаного подружжя, коли не хоче винародовитися, мусить виконувати всі рідномовні обов'язки свого народу. 
4. Коли дружина твоя чужомовна, ти мусиш пильно подбати, щоб у родині панувала твоя рідна мова й щоб діти твої навчилися рідної мови ще з першого року життя. Без цього — діти твої страчені для нації. 
ХХХІІІ. Чужі слова в рідній мові. 
1. В кожній мові, особливо в літературній, багато чужомовних слів. 
2. Чужі слова діляться на дві групі: а. Слова давнопозичені, сильно в мові засвоєні й загальнознані,  — це активні чужомовні слова, і б. Слова нові, в мові малознані й легко заступлювані своїми словами, —
це слова ялові.
2. Кожна літературна мова пильнує не вживати ялових чужомовних слів, все замінюючи їх своїми відповідниками. Збагачуйте свою літературну мову, й не вживайте чужих ялових слів!
4. Хто легковажно вживає чужих ялових слів, той сильно шкодить нормальному розвоєві своєї літературної мови. 
5. Механічний переклад слів чи виразів із чужої мови зветься калька. Не вживайте в вашій мові кальок, бо вони сильно й глибоко занечищують літературну мову. 
6. В виданнях, призначених для широкого вжитку, а особливо в часописах та журналах, конче оминайте 
ялові чужі слова, заступаючи їх своїми рідними. Коли ж такого слова вживаєте, конче поясніть його коротко й зрозуміло, як що це в виданні популярнім.
(Кінець буде).
