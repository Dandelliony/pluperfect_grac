Канадійська часописна мова.
Шкоди від мовного хаосу в Канаді.
Ось перед нами чотири канадійські українські часописи з року 1935: „Канадійський Фармер“ ч. 46, „Український Голос“ ч. 45; „Українські Вісти“ ч. 46 і „Новий Шлях“ ч. 45.
Як прочитаємо бодай редакційні статті тих часописів, то побачимо, який мовний хаос панує ще в нашій канадійській пресі.
Далі подаємо деякі місцеві слова й нелітературні вирази. В дужках — поправки.
„Новий Шлях“. Осінню (восени), залежно від (як до), підчеркують (підкреслюють), проекти (проєкти), заховуватисямуть (заховуватимуться), відносно (щодо), з померших (з померлих), хаосу, який повстав на Україні (що повстав в Україні), принишкла внаслідок жорстокосте (притихла через жорстокість), пять літ (п’ять років), південній фронт (південний).
„Українські Вісти“. Вісти (вісті), є учителі (є вчителі), священиків, котрі (священиків, що), людей, котрі (людей, що), зі своєї (з своєї, зо своєї), приміром (наприклад), зі згаданих (зо згаданих), дільниці, які (дільниці, що), підсумки, яких (підсумки, що їх), печатались (друкувались), зі своїм (зо своїм), ріжниці (різниці), слабости (слабості), практичного значіння (значення), за 15 літ (за п’ятнадцять років), справу, яка (справу, що), зі становища (зо становища), степенем (ступнем), на університеті (в університеті), прецінь (все таки), поучати (повчати).
„Український Голос“. Посла, якого мали (що мали), завсігди (завсіди), булоб (було б), кождий (кожний), щоби (щоб), зачинають укладання своїх планів (зачинають укладати свої плани), належуть (належать), поріжнені (порізнені), ріжні (різні), звести до купи (докупи), колиб (коли б), в більшости (в більшості), в меншости (в меншості), примір (приклад), Українці є приготовані до використовування й розбиття не-українських голосів (українці приготовані використати й розбити неукраїнські голоси), лекшого (легшого), при партії, яку репрезентував (що репрезентував), що-ж (що ж), українського імени (українського ймення), ігноруванням своїх приятелів, або підляганням противникам (ігнорувати своїх приятелів, або підлягати противникам), люде (люди), минувша війна (минула війна), значіння (значення), кожда (кожна), зі способів (зо способів), жолудок оден (жолудок один), таке виходило з проповідий (проповідей), колишне (колишнє), нинішний (нинішній), на совітській Україні (в совітській Україні).
„Канадійський Фармер“. Українському загалови (загалові), приміщуються у будинку (в будинку), всі они (вони), річі (речі), кождий (кожний), на всеуслишеніє верещить (голосно верещить), колиж (коли ж), потреба здійснення того клича (потреба здійснити те гасло), сегорічне (сьогорічне), чиж (чи ж), зі спільною (зо спільною), організації, які ізза особистих упереджень (організацій, що через особисті учередження), як найбільше (якнайбільш), зі свята (зо свята), пошкодити святови, яке устрою-вали (пошкодити святові, що справляли), трох (трьох), торжество (свято), суму, яка (суму, що), булоб краще і достойніше (було б краще й гідніше), не поносять вини (не винуваті), зарядів, які (зарядів, що), ті людці розібгать найшляхотнійші починання включно з комітетом для ратовання голодних на Україні, який на весні ceгo року впав жертвою довголітних шкідників (ті людці розіб’ють найшляхетніші початки рятувати голодних в Україні, започатковані комітетом, що на весні цього року впав жертвою довголітніх шкідників), українського народа (народу).
Вище подані приклади показують, що згадані часописи пишуть без апострофа; замість „в Україні“ пишуть „на Україні“; замість сполучника в підрядних прикметникових реченнях „що“ пишуть „який“, „котрий“; замість дієйменників уживають іменників на -ння й -ття; багато місцевих слів та невідповідного писання.
Така розбіжна писанина приносить українському народові великі шкоди. А саме:
Перше — вона понижує особу редактора. Бо як є одна українська літературна мова, що нею наші найліпші письменники й фахівці тієї мови пишуть, то святим обов’язком кожного редактора є не тільки тією мовою писати, але також бути на сторожі тієї мови, пильнувати, щоб нею писали й говорили інші. Коли ж редактор не старається той свій обов’язок належно виконати, то він не на своїм місці, і як такий, повинен відступити те місце тому, що буде роботу цю провадити, як слід.
Друге — така хаотична писанина підкопує престиж часопису. Ось на українській лекції розбираємо правильність мови даного часопису. Учні середньої школи, що опанували деякі правила нашої літературної мови, сами бачать, що той часопис неправильно пише. Про це знатимуть батьки, знатиме околиця. І тоді як той часопис апелюватиме на „пресовий фонд“, або на „ювілейний фонд“, — чи люди можуть його підтримати, як він навіть не старається писати взірцевою мовою!
Третє — така писанина педагогічно шкідлива. Психологія вчить, що ми найліпше пам’ятаємо, як писати слова, через враження зору й слуху. Цей досвід ми набираємо читаючи. Читати — значить тихенько говорити. Отже тут наші два найголовніші змисли, зір і слух, обопільно один одного підсилюють і регіструють написані слова в нашій пам’яті. Неправильно написане слово, або не-літературний термін, лишаються в нашім умі так само, як і правильні слова. Отже, ми, чи хочемо, чи не хочемо, як тільки прочитаємо, то несвідомо навчаємось неправильних слів, нелітературної мови. Пізніш, якщо хочемо йти з духом часу, мусимо ці небажані слова переучувати. Яка тут страта часу й енергії, і скільки плутанини ! Чи ж не ліпше одному редакторові вивчити мову, як слід, писати тією мовою й не засмічувати тисячі голів? Ось тут власне лежить велика духова відповідальність редактора ! Воно так виглядає, що як кожна професія вимагає приготування, іспитів, то редакторська в цім випадку винятково відповідальна. Видно, щоб бути українським редактором, то на те непотрібно ніяких мовних кваліфікацій!
Четверте — така хаотична писанина не естетична. Українська літературна мова—  це краса й гармонія. Краса ушляхетнює душу. Шляхетність — ознака культурносте. Отже часопис, що не пише по-літературному, замінює культуру на вульгаризм, затуплює естетичне почуття читача, і тим способом не ушляхетнює його душі.
П’яте — нелітературна часописна мова — це неморальна трансакція. Англійський практичний сенс вимагає, щоб за добрі гроші дістати добрий крам. Читач за український часопис платить більш, ніж за англійський у такій самій формі. Отже він має право вимагати, щоб той часопис був хоч взірцевою мовою написаний. Бо чи ж головно не для мови він його передплачує? Новинки він вичитає в англійськім часопису; а ідеологія, що плекає тільки ненависть і роздор до свого брата, таксамо йому вже надокучає. Він передплачує український часопис головно тому, щоб учитися з нього своєї рідної мови; а ще, щоб показати приклад своїм дітям і заохотити їх вчитися тієї мови. Отже, як даний часопис не задоволить цієї мовної вимоги, він тоді  — фальшивий крам.
Шосте — часопис, що не пише взірцевою мовою, але говірковою, не має права ставати в обороні українського патріотизму й соборництва. Бо як же має він підбирати міну національного пророка й кричати, щоб українці в Канаді плекали українську мову, як він сам тієї мови не шанує, бо нею не пише! Як має він бідкатися українською культурою, коли сам душі культури — мови, не культивує! Як же грати на патріотичній струні, торочути про соборність України, коли нема соборности в мові? Ось наш правопис: Один часопис пише „тож“, другий — „то-ж“, а третій — „то ж“.
Всі фахи мають свої З’зди в Канаді. З’їжджаються на конференції робітники, фармери, учителі, священики, крамарі, тільки не з’їжджаються канадійські українські редактори — ті, що беруться всіх навчати. А добре було б вже раз з’їхатися й постановити хоч писати одним правописом.
Сьоме — може найголовніше — така хаотична писанина показує, що в нас брак дисципліни. Бо що ж є освіта, як не умова дисципліна? Що виховання, як не дисципліна поведінки? Краса — дисципліна чуття; культура — дисципліна людської енергії; організація — дисципліна ідеї; нація — дисципліна волі всіх своїх племен. Народ без дисципліни — не народ, а товпа, етнографічна маса. Ось де наша Ахілева п’ята. Державу творить нація; націю творить дисципліна волі; таку волю витворює дисципліна ідеї; а таку ідею творить дисципліна слова. І де ж нам до держави, як ми навіть не хочемо причинитися до дисципліни нашої мови (див. про це статтю Ів. Огієнка: „Без спільної літературної мови нема нації“. „PM“ 1936 р. ч. 9). Отже, тут власне та наша розлізлість, розхлябаність, отаманія. Ми тримаємо розлив нашої енергії на мілині, і не хочемо її скупчити на вузьке русло, щоб вона швидко плила й рвала береги наших перепон. Ми ще думаємо про мілку калюжу нашої розхлябаности, і жаль нам її лишати!
Дисципліна нашого слова нам конечна. До тієї дисципліни прилучилися наші найбільші письменники, поети, авторитети - україністи, інституції й видавництва. Хоч ця праця йде поволі, однак усе ж вона прямує до того, щоб ми мали одну, добре вироблену, здисципліновану нашу українську літературну мову.
Остаточно, мусимо бути справедливі, щодо української преси в Канаді. Не згадати додатньої сторони було б односторонньо. Потішаюче — що канадійські часописи вже стараються писати літературною мовою, хоч декотрі дуже поволі. Найбільш зблизилися до літературної мови „Новий Шлях“ і „Західні Вісті“. „Український Голос“, а особливо „Канадійський Фармер“ не поспішають. Приємно запримітити, що „Новий Шлях“ і „Украївські Вісті“ правильно чергують сполучники і і й, та прийменники у і в. „Новий Шлях“ передає букву ґ в чужих словах через г і в них же не м'якшить л.
Мусимо також признати, що це переходовий період історії нашої літер, мови. Отже не диво, що покищо панує в нас такий мовний хаос. Маємо надію, що цей мовний хаос незабаром ізникне. Ми вже й так зробили величезний поступ в нашій мові. Сподіваємось, що дороку ті наші канадійські часописи, що взяли собі за ціль опанувати літературну мову, будуть писати на сто відсотків тією мовою. Ми більш, як певні, що дороку вони навіть не злякаються апострофа, як тепер вже не лякаються таких слів, як: різний, флота, географія, тієї, звідкіля. Як це станеться в Канаді, то це буде велике культурне Свято наше. Свято Рідної Мови. Це буде угольний камінь під нашу державу.
Канада.	ІЛЛЯ Ш К Л Я H К а.
