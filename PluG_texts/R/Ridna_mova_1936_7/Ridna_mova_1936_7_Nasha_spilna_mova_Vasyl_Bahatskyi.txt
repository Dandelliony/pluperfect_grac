Наша спільна мова.
Оповідання.
„Для одного народу — одна літературна мова“. І. Огієнко.
Вони перейшли Збруч, востаннє з невимовним жалем глянули на рідні ниви й пішли собі шукати щастя в чужій стороні. Крім рідної мови й мови російської, на якій вони виховувалися в російських школах, вони ніякої іншої мови добре не знали. Але ж вони вступили в край, де люди говорять нашою ж таки мовою, хоч трохи відмінною від тієї, яку вони звикли до цього часу чути щодня, але все ж таки нашою.
— Ну, як трапиться нам розмовляти з поляками, то хоч польської мови ми зовсім не знаємо, все ж таки й з поляками зможемо скоро порозумітися, бо польська мова — то ж таки слов’янська мова, так, як і наша, а слов’яни ж усі говорили колись однією мовою.
Так думали всі вони.
Дорога вилася поміж житами й шла на гópy. Куди саме — ніхто з них не знав.
— Куди ж ми підемо? — спитав Хропко.
— А ось ходімо цією дорогою, — відповів йому Стецько.
— Куди ж вона йде?
— Певне, до якогось села, а, може, й до містечка.
Вечоріло. Всі були змучені й мало хто з них мав якісь особисті наміри. Всім хотілося одного — вернутися до рідного краю, до родинного спокою, до минулого щастя... Але вернутися можна було хіба на смерть, а не на щастя. Всіх їх було чоловіка з двадцять біженців, викинених громадянською війною поза межі рідного краю.
Треба було йти далі. Куди? Хіба не все одно? Аби тільки дійти хоч до якої-небудь хати, щоб переночувати й хоч трохи відпочити. Залишатися в полі серед непевних обставин надграниччя було небезпечно. Послухали Стецькової поради й пішли далі тією дорогою. Незабаром зустріли селянина, що віз снопи з поля. Спитали, як тут дійти до найближчого села.
— Або до містечка, — додав Гудзь.
— Село ось тут за горою, — відповів селянин, — а як хочете до місточка, то вийдіть тільки на гору, а там буде вам гостинець. [Слово гостинець по-наддніпрянському визначав тільки подарунок; значення "дорога", "шлях" цього слова тут зовсім не знають. І. О.]
Усі переглянулися
— Який гостинець? — здивовано спитав Шевчук.
— Та гостинець же, — відповів селянин.
— Це цікаво, який нас там гостинець чекає, — прогудів басом Джміль, — може, більшовики засіли в житі та на нас чекають.
— Ні, більшовиків у нас тут немає, —відповів селянин, — як є трохи по селах, то хіба ж вони вам страшні?
-Що ж це за лиха година? — скрикнув Трусенко. — Як же тут більшовики опинились?
— Та так, таки їх є трохи по селах серед молоді, — відповів селянин. — Ну, прощавайте, мені треба додому поспішати, бо вже таки вечоріє, — і хльоснув по конях.
— Мабуть, сам більшовик, — сказав Гайда.
— Про який то він гостинець говорив?
— Ну, на всякий випадок, хто має зброю, йдіть напереді
Люди були не лякливі — вже всього бачили під час війни.
Пішли. Вийшли на горбок. Глянули навкруги. Скрізь, скільки оком кинеш,—жита й пшениці й усюди по горбках поміж ними в’ються дороги в різні боки й широкий битий шлях лежить.
— Ну, слава Богу, ніякого тут гостинцю немає, — сказав Джміль.
Пішли тим шляхом. Назустріч їм їхали селяни, сидячи на навантажених чимсь возах. Поздоровкалися. Спитали, чи далеко тут містечко, й як до нього дійти.
— Та йдіть оцим гостинцем просто до місточка. Тут яких три кільометри, не більше.
— Яким гостинцем? — спитав Гудзь.
— Та цим же.
— Яким оцим?
— Та тим, що ви йдете.
— Та ми ж ідемо шляхом, а не гостинцем, — сказав сердито Шевчук.
— Та шлях же той і є гостинець.
— Що за чудернацька мова! — промовив Гудзь.
— А вже ж чудернацька, — додав Джміль. — Шлях — по їхньому гостинець, ніби хтось комусь його подарував. А в нас, дядьку, гостинцем подарунок зветься, — пояснив він селянинові, що показував дорогу до містечка.
— От тобі й спільна українська мова, — сказав Шевчук.
Пішли тим „гостинцем“ до містечка. Довідались, що містечко те зветься Коростяне.
Впросилися десь переночувати, розмістилися по кількох хатах. Переночували, відпочили, а другого дня почали міркувати, що робити далі.
Гудзь і Дубило, малярі з Чернігівщини, вирішили далі не йти, а залишитися на деякий час у Хоростяному, надіючись, що ситуація за Збручем зміниться, може, скоро на ліпше, й можна буде вернутися додому. Інші пішли далі шукати роботи. Гудзь і Дубило найняли собі кімнату без меблів, і маючи деякі грошенята, вирішили купити меблі й розпочати тут малювати картини на продаж.
— Насамперед треба купити нам кроваті, [Слово кровать - це ліжко, походить із гр. . nQaßßauov, відоме всім східнім та південним слов'янським мовам. І. О.] — сказав Гудзь, — бо, знаєш, нам треба таки добре відіспатися від тих військових походів.
Чернігівці Дубило й Гудзь уживали слова „кровать“ замісць „ліжко“.
— Добре, — сказав Дубило.
Вийшли на вулицю й пішли купувати ліжко. По дорозі спитали якогось жидка:
— Де тут можна купити кроваті?
— А ось тут у цьому склепі, [Для наддніпрянця склеп — це тільки гробовець або льох. Галицьке склеп — по-наддніпр’янському крамниця. І. О.] — показав він на крамницю.
Гудзь і Дубило переглянулися.
-	Що за чорт! У нас у склепі покійників тільки ховають, а в них кроваті продають.
-	Та то, мабуть, під час війни покійників із склепів повикидали, а склепи на крамниці попереробляли.
— То нехай йому чорт, я не хочу в склепу кроваті купувати. Ходім десь далі купимо.
Пішли далі. Спитали другого жидка, де можна купити кроваті. Він мовчки показав на другу крамницю. Пішли в ту крамницю.
— Прошу показати нам кроваті, — сказав Дубило.
Крамар ізняв із полиці кілька коробок із краватками й поставив на стіл перед Дубилом і Гудзьом.
— Та це ж кравати, а не кроваті, — сказав Гудзь.
— Які кравати? — сказав до Гудзя Дубило — це ж галстухи.
— Та то ж галстухи й звуться краватами. Це з польського „краватка“, а поляки взяли з французького cravate. Жид дивився на всіх здивованими очима.
— Ага, хіба що так- Але ж нам цього не треба. Нам, розумієте, таке, щоб на ньому спати, — звернувся він до крамаря.
— То то, може, простирало чи подушка? А, може, вам ковдра потрібна? Це в мене найдеться.
— А що ж то таке ковдра? — спитав Гудзь, — може то кровать по їхньому так зветься. А ну покажіть нам ковдру.
— Зараз. — І крамар побіг і виніс із другої кімнати ковдру.
—Та це ж укривало. Нам зовсім це не потрібне.
— То, може, вам коц дати?
— А це що таке? Ну, давайте. Може в них кроваті коцами звуться, — скавав Гудзь.
Крамар побіг і вніс коца.
—Та це ж зовсім не те. Нам, розумієте, спати треба. На чому в вас люди сплять?
— То, може, вам лужко потрібне? Гудзь образився.
— Що ж ми свині чи що, щоб спати в лужах? [По-російськи лужа — калюжа.]
— Чого ж ви ображаєтесь? — сказав крамар, — люди ж таки на лужках сплять. На ліжках — пояснив він по-українськи.
— Ну, то інша річ, — сказав Гудзь, — на ліжках, а не в лужках.
— Ну, то продайте нам ліжко.
— Та в мене ж нема, ви спитайте там, де меблі продаються, — сказав уже сердито крамар, що стратив стільки часу з тими чудернацькими покупцями.
— А деж тут у вас меблі продаються?
— Ідіть туди далі, — показав крамар уздовж улиці, — там спитаєте.
Пішли далі. їх перестріла якась жидівка й спитала:
— Чого пани шукають?[ В Наддніпрянщині скажуть: Чого вам треба? І. О.]
— Ми не знаємо, чого ваші пани шукають, а нам треба ліжко купити, — сказав Гудзь, вимовляючи це слово твердіш, ніж воно звичайно вимовляється : лижко.
— Лижки? — спитала жидівка. — Ось ідіть за мною, я вам покажу, де можна купити.
І вона повела Гудзя й Дубила до крамниці.
— Що пани бажають? — спитала крамарка.
— Що ваші пани бажають, ми не знаємо, а нам треба купити лижка, — сказав знову Гудзь.
— В тій хвилі.
Крамарка зняла з полиці й подала їм металеві ложки.
Дубило й Гудзь переглянулися й засміялися.
— Та нам зовсім не те треба, — сказав Дубило, — нам треба таке, щоб на ньому лежати.
І знов почалася довга розмова. Дубило й Гудзь силкувалися пояснити, чого їм власне треба, а крамарка не розуміла. Нарешті Дубило і Гудзь вийшли з крамниці.
— Знаєш що? — сказав Гудзь до Дубила. — Киньмо ходити по крамницях. Зайдімо до когось із тутешніх українців і спитаймо, де тут можна купити ті кроваті.
— Дивно мені, що всі вони питають, чого їх пани хочуть. Яке нам діло до їхніх панів? Чи це якась провокація чи що? Ми тільки про свої особисті справи дбаємо. Треба їм пояснити, що ми до політики не втручаємось.
— Дивись: он написано на будинку „Школа“. Он біля будинку й діти бігають. Спитаємо їх, де тут поблизу хтось із українських інтелігентів живе.
Пішли до школи, стали розмовляти з дітьми, але діти їх не розуміли, а вони не розуміли дітей. Підійшов учитель, і почувши українську мову, якою говорили Дубило й Гудзь, спитав:
— Чого пани хочуть?
— Оце лиха година. Та яке нам діло до панів? Ми про свої справи дбаємо.
— Та власне ж я питаю, чого пани хочуть.
— Та я ж вам кажу, що нам нема діла до панів, ми тільки про свої справи дбаємо.
— Та я ж власне питаю, чого ви хочете?
— Хочемо купити кровать, та не знаємо де, — сказав Гудзь.
І вони стали розказувати про всі свої пригоди.
Розговорилися й поволі вияснили, що 1) „чого пани хочуть“ — то тільки чемний зворот мови, коли, звертаючись до другої особи, вживають дієслівної форми третьої особи заміць другої, 2) що за-місць слова „кровать“ уживають тут слова „ліжко“, тільки не „лижка“, бо „лижка“ те саме, що „ложка“.
З цим надбаним знанням тутешньої мови пішли Дубило й Гудзь знову купувати ліжка.
Того ж таки дня в них у кімнаті стояли вже два новісінькі ліжка, що якимсь чудом удалося хоростянським жидкам сховати від воєнної заверюхи десь справді, може, в якихсь склепах, а не в крамницях, і вони взяли від малярів за ті ліжки таки досить добрі гроші.
— От почали ми встроюватися [Встроюватися — це „влаштовуватися“. І.О.] на новому господарстві, — сказав Дубило до Гудзя.
Не почув через відчинені двері жидок, господар того дому, де вони найняли собі помешкання. Він увійшов до них в кімнату, вклонився чемно й сказав:
— Коли хочете, то тут можна таки добре вистроїтися. [Вистроїтися - це по-галицькому "вбратися", а по-наддніпрянському - будуватися. І. О.]
— Ми тут строїтись не збираємось, трохи поживемо й поїдемо далі, — скакав Дубило.
— Але ж я чув, що ви казали, що почали строїтись.
— Ну, то тут у себе на кватирі? ми встроїмося.
— Вам кватирки треба? Зараз принécy! — побіг і приніс їм кухлика, кажучи: — Пийте на здоров’я!
— Що це таке? На що ви принесли?
— А кватирку. Я думав, може вам на пиво.
— Та ми ж про це нічого вам не казали.
— А ви ж казали, що вам кватирки треба, а потім будете строїтися.
— Оце лиха година! Знов якесь непорозуміння !
— Та то він тебе не зрозумів, — сказав Гудзь. Ти казав, що нам треба на кватирі устроїтися, а він тобі кватирку приніс.
— Ну, то я віднесу кватирку, — я думав, що ви будете пиво пити, а потім уже будете строїтись, хотів вам порадити, де можна купити дуже гарні строї.
Це ще що таке? — спитав Дубило.
— Ну, ви звикли до військового однострою. І в нас в Хоростянім можна купити й військові й цивільні.
— Що він говорить? — звернувся Гудзь до Дубила.
— А хто його знає!
— Що ж то таке строї? — спитав Гудзь жидка.
— Ну, строї... ну, убрання...
— То б то одежа?
— Ну, одежа ж, убрання...
— Та нам одежі поки що не треба. І скільки ви часу відняли нам, що втрутились у нашу розмову. Ми говорили про те, що ми починаємо устроюватись, то б то влаштовуватись, розумієте? А між іншим, як ваша фамілія [Фамілія - по наддніпрянському це "прізвище", а по-галицькому - родина. І.О.], пане господарю?
— Дякую, всі слава Богу здорові, — й жінка й діти.
— От тобі маєш! Я питаю, як ваша фамілія.
— Та я ж кажу, дякую, всі здорові.
— Та я не про здоров’я питаю, а як вас прозивають. [Прозивати, прізвище - родинна назва, а в Галичині - вулична кличка. І. О.]
— Фу, нащо вам знати, як мене прозивають. Уже, видно, вам сказали, яке мені гидке дали вороги прізвище. Чи ви теж хочете мене ображати? Що ж я вам злого зробив?
— Та я не про те, а як ви самі себе називаєте?
— Я називаюся Хаїм.
— Ну, добре, а фамілія як?
— Я ж кажу, усі здорові, дякую.
— Ну, говори ти з ним! Ну, розумієте, ми купили сьогодні ліжка, треба було сказати, куди везти, до чийого дому, а ми не знали.
— Ну, ви питаєте, як моє назвисько. Так би й казали. Я Хаїм Кац.
— Фу! Насилу допитались. То знаєте, пане Хаїме, йдіть до своїх кімнат, а як нам що треба буде, то ми вам скажемо.
— Ну, добраніч. То ви все, що вам треба буде, мені кажіть. Я тут усіх і все знаю й завше добре вам пораджу. А то вас тут ошукають. [Цебто "обманять". І. О.]
— Хто шукає?
— Я кажу вас ошукають.
— Нас шукають?
— Не шукають, а ошукають.
— Що ж то воно значить?
— Ну, за дорого продадуть.
— Ось то воно що. Ну, прощавайте.
Ми тут маємо дещо зробити.
— Добраніч!
— Добраніч, хазяїне!
 Кац пішов.

