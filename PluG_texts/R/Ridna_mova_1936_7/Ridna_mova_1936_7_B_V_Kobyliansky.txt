"Слово про Ігорів полк" С. Гординського. 
У своїй передмові автор каже: ..."треба вкладати в ритмічну форму вже готові, незмінні образи"... (ст. 7). Сядем читати пер спів, переконані, що автор не змінятиме образів. Або: "Архаїзувати переклад з архаїчної мови вважав перекладач недоцільним. Його завданням було перенести простірно цей твір із минулого в сучасне" (ст. 8). Гаразд, автор не буде архаїзувати, автор зодягне твір у нову сучасну форму. І ще. Покликавшись на славного перекладача-класика М. Зерова, підтверджує: "Найважніша річ, якою не можна поступитися нівчому — зразковість мови" (ст. 7). Слушно. Це для нас найважніше: сподіваємось зразкової літературної мови. То ж зміст готовий, ідеї є, — тільки гарну нову шату дати (не кажу, що це легка річ), бо "діло поета-перекладчика з поетичного матеріялу Слова витворити щось суцільно-естетичне" каже М. Грушевський (Історія укр. літератури II. 178), а за ним і О. Брюкнер (Słowo о wyprawie lgora - вступ до перекл. Ю. Тувіма ст. XV). 
І зараз на початку треба буде зробити застереження перед хибним розумінням зразковости мови. Гадаю, що це не тільки: оминати місцеві слова та не архаїзувати непотрібно, не тільки давати поправні граматичні форми й бути в згоді з найістотнішими, нераз надзвичайно чулими, — вимогами складні, — тут треба берегти повсякчасно чистоту стилю, права милозвучности, духа мови, не протиставитись звичаям семасіології та не сходити на манівці, що їх ані народня мова, ані наші кращі письменники не знають. 
Так і подивімось на переспів Слова С. Г-ого. 
1. Архаїзми (слова, форми, фрази) — їх не мало в перекладі. Напр.: Мислею, у мислях, змислити (ст. 11, 25), поскочить, поскочиш (11, 21), стягнувши ум, ум, умом підлетів би (12, 15, 14, 29), туго (12), комоні, комонем (14, 16, 43), борзі (14, 43), копіє (14), поли (15), стязі (16, 24, 36, 39), тули (17, 41), теліги (18), черлені, черленими (18, 19, 20, 35), калені (19, 23, 30), світ повідають зорі (20), шелом'янем (20), паполомі (22), іноходцях (22), харалужних, харалужими, харалуг (23, 26, 30, 34), кровію (23), пир (24), обида (25), поход (25), птиць (25, 39), лад, ладиних, ладу (25, 40, 41),гридницю (26), в кощеєве, в кощея (27, 33), заборола (27), покров (28, 35), месть (29), ронити (30), сідина (30), путь (33), папорзі (33), пригвоздити (39), господине (40, 41), ковилі (40), пресвітлеє (41), віти (44), в'ються голоси (46) — в сучасній літ. мові в'ються: кучері на голові, огірочки в (на) городі, часом: люди з болю. 
Усі ці архаїзми, — як бачимо, їх не так уже мало, — дуже легко можна б заступити гарними сучасними літ. словами. 
2. Говіркові (місцеві) й "регіональні" слова та форми. Не мало й цього. Ст. 12: найскорше — зам. найскоріше, найшвидче (І. Огієнко: Сл. м. с. 95). Ст. 17: кормило — зам. годувало (І. Огієнко: Сл. м. с. 46); вістря списи — зам. списа (І. О. Сл. 97); дома — зам. вдома (І. О. Сл. 30). Ст. 20. хмари надтягають — зам. хмари пливуть, сунуть. Ст. 20 і 43: ріки плинуть, плине — зам. пливуть, течуть; пр.: Тече річка невеличка. Ст. 20: тріпотять — зам. тріпочуть, бо походить від тріпотати (І. О. Сл. 106), а дієслова на -ати належать до групи 1-ої. Ст. 21: замерехкочеш — зам. блиснеш, заблищиш, замерехтиш (мерехтіти, а не: мерехкотіти). Ст. 23 і 28: хмурний (вечір) — зам. хмарний, чи темний, бо: хмурне обличчя (І. О. Сл. 113). Ст. 23: (харалужних) спис — зам, (залізних) списів (див. увагу до ст. 17). Ст. 23 і 38: кістками — зам. кістьми (І. О. Сл. 44). Ст. 25: брязкати — зам. бряжчати; це слово можна б аналізувати стилістично, аналогічно до: дзвонити — дзвеніти (див. ув. до стор. 29 частина 1), та тільки різниця тут складніша й делікатніша. Ось кілька прикладів: Угору руки піднімали, та кайданами бряжчали 
(Плач невольників). Бряжчать чарки (П. Артемовський-Гулак: Твардовський). Бряжчать цимбали, чарки, остроги, гроші. Брязнув грішми, гроші забряжчали; брязнув ланцюгами, ланцюги забряжчали; брязнув калиткою, а там забряжчало. Брязкає кораликами, металевими китичками, гіллячкою по шибі, шаблюкою об камінь... Тут відповідніше до тексту: скарбами срібно-золотими бряжчати, а не: брязкати. Ст. 26: присиплював — зам. присипляв, приспав, приборкав був. Ст. 27: прославлюючи — зам. прославляючи, славлячи, краще: прославляють, вихваляють. Ст. 29: розпостерлись — зам. простяглись, розсіялись, розповсюдились. Ст. 31: зневажувати — зам. зневажити, зневажати, давати (дати) на поталу. Ст. 33: гаті — зам. греблі, мости (мостити). Ст. 39: нині — зам. тепер, сьогодні. Ст. 40: вмачаю — зам. вмочаю, омочу, замочу. Ст. 40 41: розкидуєш — зам. розкидаєш. Ст. 42: опівніч — зам. опівночі (бо на питання: коли). Ст. 42: задудніла — зам. загула, загуркотіла. 
3. Недокладності й відхилення щодо змісту. Ст. 12: "Редедю-хана між касогами убив". Як з оригін. тексту видно, то не між касогами, а перед їх полками. Ст. 39: "И не разом коней поять". Де взяв перекладач коней і поять? У тексті читаємо: копія поють, — т. зн. списи співають (грають, свищуть, хурчать). Ст. 42: "Ігор... спросоння по полях блука". Згідно з текстом Слова, втечу незабаром зауважила половецька сторожа. Якби Ігор сонний блукався — то його швидко зловили б. Він не дрімав і дорогу гаразд обміркував, та ще й доброго помічника-поводатора мав. 
4. Коректура. Ст. 14. Ця сторінка переставлена; повинна б іти за 17-ою. Не знаємо, з якого видання перекладав автор (у нас під рукою тільки текст В. Перетца), але ж таке саме переставлення бачимо в польському переспіві Ю. Тувіма. Ст. 39: ,,"У Рюр кових воїх". Повинно бути: у Рюрикових воїв. Ст. 46: "В церкву Пигорощі". Треба: в церкву Пирогощі. 
5. Правопис. Апострофів перекладач не признав. Так же ж і деяких інших знаків, нпр. зза — зам. за (ст. 42) і т. п. 
6. Неологізми. Неологізмів у переспіві небагато: Ст. 19: бран (полон) — від брати і давніших уже: бранець, бранка. Ст. 30: багатовойний — не можна сказати, що вдалий. Ст. 45: дівчині гарноокій — це вже за класичними зразками (синьоока Атена). 
7. Про незвичні звороти-фрази, невідповідні сполучення, помилки проти стилю й синтакси в перекладі С. Гординського пишу в "Рідні й Мові" окремо. 
Підсумки. У вступі обіцяв автор пильнувати зразковости мови, духа її, стилю. Цього завдання — як показують уваги — не виконав. Архаїзмів та місцевих слів теж немало, хоч автор проти архаїзації сам виступив, а других не повинно бути. 
(Заввага. На цьому тлі просто несамовито виходить стаття С. Гординського в журн. "МИ" (Зима 1936), де Павло Тичина чи не... блазень (!), а Максим Рильський — і не варт, щоб його шкодувати... Автор статті дуже далеко відійшов від поетичної дійсности та її критеріїв. То ж Тичинин "Золотий Гомін", або його "Дума про трьох вітрів", чи "Арфами" напевно цінніші, ніж всі поезії — не тільки С. Г-ого, але й усіх сучасних українських поетів. І якби Тичина більш нічого й не написав, — цього було б досить, щоб йому запевнити перше місце. На таку поезію (то ж то музика, спів, барва, рух, — і разом із цим велика ідея!) — чекала наша література від Шевченка, Франка, Грінченка, Лесі Українки. 
Не менш можна б сказати про М. Рильського. Його класичним високомистецьким творам сучасна література завдячує великий поступ і небувалий розквіт. Безсмертність здобув собі М. Рильський незрівняним перекладом Пана Тадеуша й сонетів. 
І слушно каже П. Карманський у своїй великодній статті "Два покоління", що молоді "волюнтаристи" опльовують те (старше), на чому самі зросли, чим іще живуть і мабуть іще довго житимуть). 
Якже ж нам дивитися на переспів Слова С. Г-ого? Якби він у цілому не годився, — то й не треба було б стільки часу тратити. Між рядками, переліченими тут, в речі гарні, місцями є й дуже гарні. Переспів Г-ого це: з журбою радість обнялась, але ж тая журба таки на перше місце висунулась. 
Різноманітний розмір віршовий в окремих частинах Слова міг би засвідчити про досягнення новітньої поетичної техніки, — якби він вийшов удалий. Нажаль, — перечитавши польський переспів артиста Ю. Тувіма й порівнявши його з переспівом С. Г-ого, — такого переконання набрати не можна. 
Як не надіятись на грунтовне перепрацювання переспіву в майбутньому, і поставити питання руба: для кого цей переспів? то доведеться відповісти: роёtа oleum perdidit. Для інтелігенції — річ слаба, для школи — непедагогічна (вчити на помилках), для широких мас народніх — мало зрозуміла (стиль, словорозміщення, архаїзми і т. п.). 
Справді варт було не шкодувати труду й доложити більше праці, більш уваги, щоб для достойного вшанування 750-ліття твору дати досконалий переспів у руки всім.
Рівне. В березні 1936 р. 
