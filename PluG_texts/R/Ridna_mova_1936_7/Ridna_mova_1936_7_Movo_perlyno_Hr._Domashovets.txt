Мово перлино!
Мово перлино, о мово ти рідна, 
Завжди чаруюча — дана нам Богом! 
Часто буваєш в своїх за порогом, — 
Все ж ти багата, хоч долею бідна.
Ти промениста, мов сонечко в літі,
 Сяєш і грієш промінням обнови!
Хто не пізнав твого щастя й любови, 
Той ще аж досі в чужому лахмітті.
Мово перлино! — В своїх ти в руїні,
Все ж ти ніколи не зломна, не квола! 
Завжди, мов ю́нка, міцна ти й бадьора, 
Квіточко рясна усій Україні.

