З газет та журналів.
В ч. 9 «Діла» д. Юліан Романчук подає «Кільки споминок» про відродження українства в Галичині і в нас на Україні. Розповівши де-що про те, як жваво поширився національний український рух в Галичині, д. Романчук ось що пише про початки національного руху на російській Україні. «Супроти споминів з галицької України які ж прикрі деякі спомини про Україну російську! Там відродження літературне відбулося майже на сорок літ скоріше, там і живе (після урядового обчислення) 22 милійони українців супротив 3 милійонів в Галичині. Та й в Росії, подібно як і в Австрії, хотя в инакший спосіб, об'являвся в останніх 60 роках також два рази живіший рух: перший раз при кінці 50-их і в початках 60-их років минулого століття, за перших часів панування Олександра II, а другий раз після японської війни, коли появився і російський жовтневий маніфест. Але закордонні українці від самого початку свого літературного відродження не вміли цінити справи національної, вони не прикладали такої ваги, як галицькі, до рідної мови, до заведення її в ціле життя, хоч би тільки приватне. В році 1895-ім мав я у Відні в парламенті розмову з кн. Ліхтенштайном, одним з головних проводирів т. зв. християнських социялистів, про русскі національні справи, а іменно про відносини русинів-українців до росиян-москалів. Кн. Ліхтенштайн був, як показалося, досить поінформований в тих справах, але висловлювався дуже скептично про національне почуття та розвиток русинів в Україні. Він вказував між иншим на те, що тамошні українці й самі межи собою уживають росийської мови, та що Шевченко навіть свій дневник, котрий теж писав тілько для самого себе, а не призначав до публичного оголошення, списував по росийському. Я старався йому річи пояснити та його сумніви усунути, але цілком розвіяти їх було мені годі. В Київі, як росказував Драгоманов, будучи 1873-ого року у Львові, навіть по урядовому обчисленню мало бути (о скілько собі пригадую) 53 проц. людей, що уживають української мови. Однакож тої мови якось там не чути, і місто має чисто росийський характер. Коли я в осени 1903-ого року з гуртком галицьких русинів був на одкритті пам'ятника Котляревського в Полтаві, ані я, ані ніхто з товаришів, ані в Київі, ані ще і більше в українській Полтаві, не могли (окрім, розуміється, відучасників того народного празника) дочутися українського слова. До кого лиш заговоримо по українському в реставрації, в склепі, на місті і т. д. і т. кождий відповідає нам тілько по російському, або часом навіть по польському. Инші народи славянські в Австрії, котрі були майже зовсім винародовилися, як чехи та словінці, подбали ще за абсолютизму перед 1848 роком, щоб запровадити свою мову назад до домашнього та товариського життя, австрійські українці зробили це хоч пізніше, та й роблять все ще далі. Закордонні-ж українці занедбали це, хоч ніякий абсолютизм, ані деспотизм не може заборонити розмовляти рідною мовою в сем'ї, дома і в приватних товариствах; через те їм і трудніше здобути своїй мові хоч-би доступ до шкіл народніх, до церкви, та ще не раз чують докір, що українська мова не опирається ні на якій дійсній потребі, що українська література єсть тілько штучний витвір, що українці не є окрема нація, або що український загал не бажає для себе окремішного розвою“.
