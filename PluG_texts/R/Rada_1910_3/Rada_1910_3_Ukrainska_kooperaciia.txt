Українська кооперація в 1909 р.
Для народів з давньою культурою, для націй, що їх громадське життя з століття в століття розвивається нормальним порядком, у раз на завжде прокладеній колії, — для них кожен прожитий рік є тільки звичайною календарною датою. У них все ясно, все наперед відомо, загальний напрям розвитку йде своїм звичайним шляхом, і тих 365 днів, протягом яких земля обертається навколо сонця, нічого нового по сути справи для них принести не можуть. Не так стоїть справа у націй молодих, свідоме життя яких обчисляється не століттями, а десятиліттями, а, як у нас, то навіть роками. Тут кожний прожитий рік уже не може вважатись звичайною календарною датою. Тут кожний минулий рік до певної міри є показником «жизнеспособности» нації. Коли баланс прожитого року зводиться з надвишкою національних придбаннів над національними втратами, значить, нація розвивається й обіцяє розвиватись і в будучности. Коли ж річний баланс зводиться з «дефіцітом» — значить, нація або вже «збанкрутувалась», або близька до «банкротства». Що треба вважати придбанням і що — втратою в національнім житті, це кожен може сам легко розміркувати. В данім разі ми говоримо про кооперацію й, само собою розуміється, гадаємо, що її треба писати в рубрику національних придбаннів. Можна бути тої чи иншої думки про національний характер кооперації на Вкраїні, особливо сільської, в теперішній момент. Але необхідно згодитись з тим, що потенціально наша кооперація є національно-вкраїнською. Скажемо більше: лінія сподіваннів кожного вкраїнського реального політика, кожної вкраїнської партії, що хоче вести реальну політику, конче мусить проходити через кооперацію. Й не може бути сумніву, що ця форма національної організації, як реальна база для реальної вкраїнської політики, не зрадить покладених на неї надій. Хто пильно прислухався до нашого великого кооперативного шуму, той не міг не почути в нім живого дзюрчання чималенького національного струмочка Розширити цей струмочок у велику й широку ріку залежить од нас самих. Таким чином, розвиток кооперації на Вкраїні маємо повне право вважати одним із факторів нашого національного життя. А коли так, то й успіх кооперації в минулім році можемо з повним правом розглядати, як наші національні успіхи, й навпаки, неуспіх кооперації —як що він помічався—мусить свідчити про наш національний занепад.  Який же присуд виносить нам історія кооперативного руху на Вкраїні в минулім році? Присуд безумовно прихильний. Можемо з почуттям повного задовольнення оглянутись на пройдений нами в минулім році кооперативний шлях. Одних тільки сільських кооперативів у минулім році засновано більше 400, і коли це число трохи менше від числа кооперативів, заснованих у попереднім 1908 році, то це нас не повинно турбувати. Насамперед треба мати на увазі, що нормальним показчиком для розвитку кооперації 1908-й рік служити не може, бо це був рік виїмковий, рекордний, рік «Sturm und Drang`y» в історії нашого кооперативного руху. Тепер наше село вже до певної міри пересичене кооперацією, й рух вступає в другу, тихшу, але нормальнішу фазу свого розвитку. Минулий рік, очевидно, й був першим у цім „спокійнім" періоді, а для нормального року 400 товариств повинно вважатись числом досить значним. Коли й далі справа розвивалася б таким самим темпом, то через який-небудь десяток років на Вкраїні не лишилося б ні одного села, де б не було кооперативного товариства. З другого боку, треба приняти па увагу ще те, що в минулім році наша сільська кооперація проявила більшу тенденцію до зросту в глибину, ніж у попереднім році. Так, у 1908 р. число заснованих кооперативів вищого типу налічувалось одиницями, а в минулім році — вже мало не десятками. В статистиці кооперативного руху за минулий рік знаходимо товариства садівничі, огородничі, бжільничі, птахівничі, товариські млини й навіть один товариський картопляно-крахмальний завод, товариства для продажу й купівлі сільськогосподарських продуктів, похоронні каси, — загалом, усі вищі форми кооперацій, над заснуванням яких у більш культурних країнах думало по кілька поколіннів, у нас же все це явилось наче «по щучому велінню». Нарешті, підкреслюємо особливо зріст числа сільськогосподарських товариств — цього, на нашу думку, най кориснішого й найбільш пристосованого до потреб нашого селянства типу сільської кооперації. В минулім році таких товариств засновано на Вкраїні коло 50, що становить коло 13 проц. числа товариств, заснованих у цім році, тоді як 1908 р. таких товариств засновано тільки 39, що становило тільки коло 6 проц. усього числа заснованих у тім році товариств. Оцінюючи наш кооперативний рух у минулім році, не треба також забувати про те, що діяльність наших кооперативів у цім році далеко зоставила позад себе діяльність тих самих кооперативів у 1908 р. Досить згадати про ту велику ролю, яку відограли наші кооперативи в цім році в справі реалізації селянського врожаю, щоб уяснити собі цю ріжницю. З усього сказаного можна зробити такий висновок. Хоча розвиток нашої кооперації в минулім році з боку кількости й уступає 1908 рокові, але зате вона значно переросла той рік своєю, так би мовити, абсолютною вартістю. Отже, повторяючи наші власні слова, можемо ще раз зазначити, що маємо право з почуттям повного морального задовольнення оглянутись на пройдений нами в минулім році кооперативний шлях. Коли ж зауважим, що минулий рік прилучив до кооперативної армії ще одну значнішу верству нашого народу — робітництво, —то для такого задовольнення матимемо ще більше підстав. Наприкінці нам хотілося б звернутись до нашої сільської й взагалі місцевої інтелігенції та напів-інтелігенції з проханням — якомога пильніше й жвавіше братись до кооперативної справи, а особливо до її українізації, пам'ятаючи що в цьому наш національний порятунок. 
