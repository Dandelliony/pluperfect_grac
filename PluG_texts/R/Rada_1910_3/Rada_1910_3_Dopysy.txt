Дописи. Од власних кореспондентів. С. ЛІСНИКИ, київського повіту. Одгомін землеустройства. Найцікавіша новина в нашому селі — це настановлення опеки над тутешнім селянином Іваном Мисником, 70-літнім дідусем, за марнотратство. Мисник чоловік заможненький, має двох синів-близнюків: Макара й Олексія, по 40 років. Сем'я ця жила вкупі тихо, лагідно, але як вийшов указ 9 ноября, старий Мисник закріпив за собою земельний наділ і, потураючи своїй другій жінці, з котрою недавно побравсь, заходивсь десятину за десятиною розпродувать свою землю, а гроші пропивать. З свого боку місцеві глитаї — Бережні — заохочували Мисника до марнотратства, пасучи оком на його земельку, але встигли набуть у старого тільки другу садибу, леваду і клапоть сіножаті, а далі їм бас увірвавсь. Макар і Олексій Мисники, — бачучи, що батьківщина їхня гине, що вони остаються старцями, — не змовчали. Якраз на самий святвечір прийшов наказ про те, що над старим Мисником назначено опікуном його сусіда, який і має порядкувать його добром. Це зробило велике вражіння як на Мисника, так і взагалі на селян — у багатьох синів, які мають батьків на взірець Мисника, воскресла надія, що ще не все втрачено опісля указу 9 ноября. 
Г. ТАРАЩА (на Київщині). Русска драма. Ялинка для вбогих дітей. Нудно і якось по буденному пройшли в нас різдвяні святки. Не було ніяких ні вистав українських, ні "вечорів". На другий день Різдва сподівались "Шевченківського вечора", та сподівання ці, як хвиля об камяну скелю, розбилися об всевладне "не дозволю" місцевої адміністрації; не вважаючи на те, що дозвіл є од п. губернатора. Та все ж Тараща не зовсім була без розваги: на 3-й день свят сюди завітали "тільки на дві гастрол" артісти русскої драми, з гастрольором Юрьєвим, і дали дві вистави: "Безработные" та "Каторжникъ". Але не дивлячись на голосну афішу (чого тут тільки не було! і "Роковой подарокъ", і "Кровавый заговоръ" * і "Арест" і "Кара Божья"...), публіки на виставах було мало.. 31 декабря, ввечері, завдяки заходам попечителя Народнього дому, д. Іванова, та праці завідуючої чайною, п. Соловей влаштовано на кошти комітета таерезости ялинку для вбогих дітей. Дітвори назбиралося більше двох сот. Любо було дивиться на радісні обличчя 6—7 літок, а то й менших, що тісним кільцем вибивали навколо ялинки "козачка", "метелиці", сяючими оченятками з великим зацікавленням розглядали зацяцьковану ялинку. Радістю й безмірною вдячністю впорядчикам блищали й очи батьків та матерів, що привели своїх діток на забавку. Цілий вечір бавились діти і нарешті, одержавши по торбинці гостинців, веселі й щасливі побігли по домівках.
С. ЧОРНА, кам'янецьк. повіту (на Поділлі). Проти третього двя Різдвяних Свят у ночі згоріла у нас дерев'яна церква й дзвіниця зо всім церковним майном; батюшка встиг вихопити тільки св. антіміас, та дві євангелії, а з людей хтось два образи, та дві корогви, а то все згоріло, навіть усі дзвони поростоплювались. Шкоди цей пожар наробив більш як на 20 тисяч карбованців. Стався він, можна думати, через необережність. У нас був звичай, що може й привів до цих сумних наслідків — молодиці, приходячи до церкви, де коли приносили з собою із дому гашене вугілля для кадила. Це вугілля зсипалося в дерев'яну скриньку, що стояла в дзвіниці, звідки й почалася пожежа. Мабуть якась молодиця й висипала в скриньку вугілля з вогнем, з чого й скоїлось це нещастя. Варто, тай пора б вже подумати про те, щоб церкви строїлись тільки кам'яні, або цегельні, а як дерев'яні, то щоб неодмінно, вони були застраховані.
СЛ. МИНКІВКА, валківського повіту (Харьківщина). Наш сільський староста почав оце збірати хліб з тих селян, що забрали з запасних гамазеїв за останні три роки. Та крім цього селяне мусять постачити хліб ще й за тих односельців, що колись брали хліб, а потім виїхали на поселення. Хоч урожай був досить гарний, але ж селянам дуже тяжко разом повернути увесь хліб, що взято за три роки, бо треба чимсь же прохарчитись зіму, та й на насіння щось зоставити. А податі з чого заплатити? Важко селянам. Та староста не вважає ні на що. Він їздить по селу та хуторах і хто не одвіз в гамазин хліба, або не віддав податі, до того з криком заходить до хати, забірає останні мішечки хліба та одежину. Так, напр., у одного селянина, удівця з копицею діток, забрав останній хліб та подушки. А у однієї селяаки-вдови не знайшлось нічого узяти, так староста відбив замок від скрині її дочки й забрав усе. Коли хто починає сперечатись проти такого порядкування, то староста вважає такого за бунтаря і садовить його в буцигарню. Забраті речі та хліб звозяться в помешкання сільського правління, де вже й повернутися нігде.
