„Сокіл“.
З історії „благопопечительныхъ мѣропріятій“.

Тихо та любо на ст. „Залежі“ N—ської залізниці. Глянеш проїздом —і одразу бачиш, що настало там цілковите „успокоеніе“. Тихо та любо, як у Бога за дверима, і тільки начальственний ціркуляр часом „нарушаеть“ там „общественную тишину и спокойствіе". Ніч. Осінній вітер люто зриває червоне листя дикого винограду, що засвував собою ввесь фасад аж до другого поверху, крутить ним по пероні й мчить безвісти. Темно й пусто. А в вікнах світиться. За столом в „кабінеті начальника станції“ сидить і дрімає, схиливши голову на „журналъ“, помішник начальника, Семафоренко. Бляшана лямпа під зеленим папіряним абажуром кидає на його потилицю пасма жовтого світла й коптить на один бік, сповняючи „кабінет“ задушливим чадом; кептяга легенькими крапками осідає на стінах, на паперах, на комірчику й манжетах пана помішника. Ліворуч, у стіні, невеличке віконечко—„прозурка“. Цок-цок... цок-цок-цок... чується крізь неї. Там телеграф. Коло „прозурки“ стоїть високий, кучерявий телеграфіст Невсипущий і глузливо позирає на Семафоренка. Господін дежурний!— раптом скрикує він і ховається за стіну. Га? що?.. — схоплюється Семафоренко й безглуздими очима водить по стінах. Насмішкувате обличча Невсипущого знову з'являється в „прозурці“. Помішник люто зиркав на нього й знову лаштується спати. Лямпа коптить у вас... — К чортам,— бурчить Семафоренко й схиляв на руки голову. Господін дежурний... Одчепіться, а то вилаю! Господін дежурний! „служебний“ вийшов. Семафоренко схопивсь, як опечений. Вже?— витріщивсь він на телеграфіста.—Та ні? брешете, мабуть? Невсипущий зареготався. — Не виспались хіба? Пішли-б „присѣданіе и подниманіе на носкахъ“ зробили, —де й сон дінеться. — Ат, к чортам! Семафоренко розгладив свою ріденьку сиву борідку на зморщенім, виснаженім обличчі, витяг хустку, послинив крайок і протер очі. Що за чортівня? — обурився він, глянувши на манжети, тернув хусткою й розмазав на них кептягу. Лямпа коптить, я-ж говорив, а ви спали,— посміхнувся телеграфіст. Семафоренко подзвонив. За дверима щось гупнуло, закашляло, і за хвилину до „кабінету“ ввійшов дядько в свитці і форменній шапці з гербом. Це ти, сто чортів тобі в серце, заправляв лямпу, га? — Так тошно. —„Тошно“, опудало чортове. Ти глянь, що наробив, жити-б тобі „тошно“ було! Помішник показав манжети й ткнув пальцем на „журнал“. Сторож підійшов до столу, байдужо подивився на папери й, не по спішаючи, підкрутив гніт. — Трохи коптить значить... —„Коптить“,— перекривив його помішник. — У-у, холери на вас нема!.. Дай повістку „служебному“ та поклич начальника. — Слухаюсь. Сторож вийшов, а Семафоренко метушливо почав прибірати в кабінеті. І чого ото вишкирився! — накинувся він на телеграфіста. — Не розумію, чого тут сміятись і з чого? І зовсім я не вишкирявся. Просто, настроєніє таке. — Та пропади ти пропадом із своїм настроєніем!.. Яке мені діло до твого... — Слухайте, пане Семафоренку, завтра-ж у вісім годин після вашої „смѣны" гімнастика. Ви ще не справили собі, здається, й досі сокільської одежі. — І не справлю! — гукнув Семафоренко — За якого чорта я її справлятиму. І не піду... — Петро Іванович велить. — Плювать мені! Що я йому на глум здався старістю? Щоб діти глузували?.. — А ціркуляр? Читали?— „Всѣмъ безъ исключенія“ — не вгамовувався Невсипущий.—Е, не говоріть: коли начальство велить... — Що ти мені начальством пхаєш у вічі! Я й начальству... самому начальникові дороги заявлю, що не до лиця мені в моїх літах... — Не скажете, злякаєтесь,— дражнив Невсипущий, і бісики сміху виблискували в його булькатих очях. — Хто? я злякаюсь?— кипів Семафоренко.—Ну-ну, побачимо. Побачите тоді ви із своїм Петром Івановичем... В „кабінет“ увійшов начальник станції. В чім річ? що „побачите“? — звернувся він до Семафоренка. Та от пан Семафоренко кажуть,— засипав телеграфіст, —що скаржитимуться начальству на гімнастику. — Ще чого не доставало,— насупив брови начальник. — І скажу,— провадив своєї Семафоренко. — Я їм говорю, що ходимо-ж ми з Петром Івановичем... — Ви? то ви, а то я. Вам хоч-би звеліли не то що „соколами“, а й жеребцями. . — Ну-ну, ви без „вираженій“. Не вигадуйте дурниць. У вас усе як слід? Скоро „служебний“. Начальник станції вийшов на перон, де сторож засвічував ліхтарі. Вітер крутив сухим листям і гудів на телеграфних дротах. — Та хоч-би листя попідмітав був,— звернувся начальник до сторожа. — Або я не підмітав?... Сто разів підмітав. Та хіба за ним поснішишся. Сказано вітер,., вітер і е Що ти йому свого розуму вставиш?.. Здалеку почувся свищик паровоза й ріжок стрілочника. Сторож поставив драбину біля стіни й „дав підход“. З „кабінету“ вийшов і Семафоренко. Захвилину з грюканням і пихтінням підкотив „служебний“. З вагону вийшов начальник дороги з цілим почетом інженерів. Начальник станції й Семафоренко, притуливши руки до картуза, заніміли. Ну, як у вас тут? — звернувся до начальника станції начальник дороги й пройшов у „кабінет“. — Все обстоить благополучно, — відповів той, вклонившись, — Повітря яке тут... важке... . Хто „дежурний по станції“? Семафоренко виступив уперед. Він увесь трусився, як осиковий лист, і не міг утримати дріжання власних колін. — Лямпа... ва... вашество коптила... так через те... — мурмотів він в нестямі. — То що з вами? ви хворий, здається? У „прозурці“ 3‘явилося глузливе обличчя Невсипущого. Нікак нєт, здоров... — А на вигляд ви зовсім ніби хворий. — То все через те, що любите багато сидіти. Ну, що, як тут „соколи“?— звернувся генерал до начальника станції. — Занімаєтесь? — Так точно, ваше превосходихельство, занімаємось. — Занімайтесь, занімайтесь... От і ви, частіш ходіть на гімнастику: більше руху, знаєте, де й бадьорість візьметься. А то подивіться на себе в зеркало: не сокіл, а мокра курка. Треба маладцем дивитись. —Я... ва... ва... я,— белькотав Семафоренко. — Що?— насупив брови генерал. — Я хотів той... старий я, значить... Хотів прохати не той... не „соколом“... — А мокрою куркою? — засміявся генерал. Інженери зняли регіт, а Невсипущий в „телеграфній" стиснув двома пальцями носа й аж качався од сміху. — Що, він хворий?— спитав генерал у начальника. — Нікак нєт,— відповів той.—Він просто зморений. Друге „дежурство“ без одміни майже. — Як? а де ж другий помішник? — Хворий, ваше превосходительство, а запасного агента досі чомусь не прислали. — Ну, це ж неможливо, — звернувся генерал до одного з інженерів. Дайте депешу. Я зараз, — вклонився той і почав писати депешу. — А вам, — знов обернувся генерал да Семафоренка,—раю після „дежурства“ занятись гімнастикою. Сами побачите, як це гарно впливає на здоровля, надає бадьорости. Ну, до побачення. Ходімо панове. Поїзд рушив. Семафоренко, немов прибитий, приголомшений сів записувати „отправленіе“. Начальник станції хотів щось сказати йому, але побачивши поперед себе мізерну фігуру сердешного „сокола“, похитав головою й пішов спати. В „прозурку“ виглянув Невсипущий. —М-да,— муркнув він і зареготався.—Завтра роскажу Степаниді Никодимовні вашій, як ви прохали генерала, що хочете бути мокрою куркою... Семафоренко пополотнів. Вхопивши каламарь, він пожбурив його в голову насмішкуватому телеграфистові, а сам упав на стільця і, схилившись над „журналом“, тихо заплакав. Провінціал.



















