„Миропільщина“.
Як там кооперацію „будували“.
Волинські селяни й робітники вже чули та читали про злочинну діяльність колишніх представників різних організацій Миропільського району на Житомірщині. Багато шкоди наробили ці людці, наввипередки підриваючи революційний лад та набиваючи власні кишені.
Радянська влада твердою рукою розрізала цю гноянку. Отже, треба вичавити всенький гній, що ним було ушкоджено майже всі установи району.
В цій замітці ми хочемо розповісти про де-яких кооперативних „діячів“, а саме—з Романівського заводського та Миропільського містечкового споживчого кооперативів.
Почнемо з Романівського кооперативу. Тут правління кооперативу так гарно працювало, що кооператив від цієї праці має збитків 5096 карб. 54 коп. До того-ж ревізія виявила ще й велику заборгованість кооперативу від правління, починаючи з самого голови, гр. Мондзилевського. Цей „голова“ набрав у крамниці різного краму на-борг на 626 карбованців. Не відставали й члени правління, беручи собі краму, скільки хотіли. За членом Атаманюком записано краму на 86 карб., а инші члени правління теж набрали аж на 200 карб. Це їхні, так-би мовити, борги за крам. А ще де-хто з цієї „кумпанії“ не відчитався—Атаминюк на 726 карб., завідатель складу на 375 карб, і приказчик—на 600 карб. Допрацювались голуб'ята, нема чого й казати.
Не краще йшла справа в Миропільському кооперативі. Тут збитків (дефіціту) коло 6 тисяч карб. (при балансі в 12 тисяч), власного краму нема, а є лише комісійний. Боргів є на 12 тисяч карб., і векселі, вже прострочено двічі. Словом, замісць кооперативу, лишилась одна вивіска. Тепер кооператив цей мусить самоліквідуватись. А державним та кооперативним організаціям, що позичали миропільцям, лишаються значні збитки.
Ось, що робилось по цих кооперативах. 
Безумовно, цих негідників нещадно покарають. Загальні збори пайщиків Романівського кооперативу ухвалили притягти винних до суду, і голова правління вже сидить у БУПР'ї. Те-ж саме очікує й миропільських працьовничків.
Бо твердо й рішуче було сказано: Радянська влада розпеченим залізом випікатиме всі злочини, що підривають наше трудове будівництво.
Правдин.
