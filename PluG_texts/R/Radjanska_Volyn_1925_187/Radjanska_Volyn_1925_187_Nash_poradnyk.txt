Наш порадник.
Хто має яку справу,— надсилай запитання до газети, вона дасть тобі відповідь.
Професійні.
Запитання: Чи має право обраний голова сільради на даремне лікування, як-що він виплачує в профспілку встановлений відсоток із свого утримання—запитує незаможник Яків М—ко.
Відповідь: Працьовники радянських установ і громадських організацій по сільських місцевостях, що служать по виборах, —як от—голови сільрад, КВД, члени правлінь кооперативів то-що, коли їхня заробітня платня не є основним засобом життя, тому що вони мають своє господарство чи який инший прибутковий промисел,— соціяльному страхуванню не підлягають. Всі-ж инші виборчі працьовники, що для них заробітня платня є головним засобом існування—підлягають соціяльному страхуванню на загальних підставах.
Особи, не застраховані в страхкасі, не можуть одержувати із страхкаси жадної допомоги, хоча й би вони були членами профспілки.
Запитання: Чи можна віднимати при звільненні в робітника спецодяг запитує робітник спілки шкіряників Мендель 3— ч з Полонного.
Відповідь: На підставі 86 і 141 арт. Код. Зак. про працю спецодяг видається трудящому не як власність, а для користання ним підчас праці (на певний термін), значить, при звільненні спецодяг треба повертати наймачеві.
Юридичні.
Запитання: Чи має право комітет взаємодопомоги продати без господарчі будівлі й виручені гроші записати на прибуток КВД,— запитує селянин Р. Глущ.
Відповідь: Безгосподарчі будівлі по сільських місцевостях, при переданні їх для використання КВД, залишаються в віданні РВК'ів. КВД не можуть ні продавати їх на злам, ні відчужувати. Вони мають право лише використати ці будівлі для осель бідніших селян.
Запитання: Чи має право підсудний вимагати призначення бажаного ним оборонця зверх уже призначеного,— запитує В. Н—ць із Коростеня.
Відповідь: Підсудний не може просити про призначення йому більш, як одного оборонця, а також вказувати на певну яку особу для оборони.
Як-що підсудний вже має оборонця по запрошенню, то суд не зобов'язаний призначати йому казенного оборонця.
Запитання: Чи може КУБУЧ виселити кого-небудь із мешканців на тій підставі, що будинок потрібний для студентів,— запитує гр-н О. Щ. Р. з Житоміру.
Відповідь: 3 огляду на те, що будинок закріплено за КУБУЧ'ем, він повинен використовуватись по призначенню, а не через наймання кватир приватним особам.
Як-що зараз, в залежності від числа студентів, необхідно звільнити й ту площу, що її здано приватним особам, то це може бути досягнено з додержанням встановлених для цього правил.
Запитання: Чи може взяти шлюб червоноармієць, не будучи демобілізованим, запитує Федір З.
Відповідь: Може. Після запису шлюбу червоноармійця, ЗАГС повинен надіслати до військової частини повідомлення про цей шлюб, зазначивши, з ким він одружився, коли саме, та де.
Запитання: Чи може сільрада відривати селянина від праці й відряжати його з конем, як нарочного,— запитує незаможник А. К.
Відповідь: Через загальний брак коштів треба визнати за сільрадою право користуватися громадськими кіньми в інтересах сільської-ж громади. Для цього необхідно, аби сама громада виносила з приводу цього відповідні постанови. Звичайно—користання кіньми повинно переводитись виключно для громадянських потреб та з точним додержанням колії.
Податкові.
Запитання: Як обкладаються нафтові механічні млини та чи розповсюджуються на них пільги для кустарів і ремісників, як-що млини не є підсобними до сільського господарства,— запитує селянин А. Костюк з Ушоміра.
Відповідь: Від промислового податку звільняється всіх ремісників і кустарів, що проживають і працюють по сільських місцевостях, як що вони працюють без найманої праці, персонально, або за допомогою членів своєї родини, незалежно від наявности спеціяльно обладнованих закладів і вживання механічного двигуна. До таких спеціяльно обладнованих закладів належать і млини, як-що на млині користуються працею одного найманого робітника, та вибирається патента на персональні промислові зайняття.
Різне.
Запитує Кипнис з Лісовшини, де можна дістати книжок „Есперанто" і які є книжки для вивчення його.
Відповідь (додаткова). У газеті Ч. 181 ми вам радили звернутися до міжнародньої книги. Тільки-що ми одержали відомість, що таку книжку оце на днях видрукував держвидав України: Я. Волевич. Есперанто. 1925 р. Ціна—75 коп. Ви можете безпосереднє звернутися до держвидаву в Харків, щоб вам її вислали. Можна буде її купити й у нас у Житомірі в держвидаві: повинна скоро прибути.
Запитує Левчук з Кунева, на Шепетівщині, чи був уже розигриш студенської лотерії й чи не випало що-небудь на такі білети: 456818, 456847, 456848, 456850 серії „Б". Про розигриш у вашій газеті нічого не було.
Відповідь: У нашій газеті Ч. 140 від 24 червня ц. р. як раз була видрукована таблиця розигришів на користь пролетарського студенства потрібної для вас серії „Б“. За наведеними справками, в цій таблиці зазначених вами номерів нема. Щоб своєчасно про все знати, передплатіть газету.
