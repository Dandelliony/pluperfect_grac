    Справа Тарновськоі.
    У Венеції 19 февраля почали судити за вбивство графа Комаровського—М. Тарновську, її любовників—Наумова і Прилукова, та служницю Пер'є. Справою цією дуже цікавляться у нас, бо сама М. Тарновська з Полтавщини. Вона мала широке знайомство з панством на Полтавщині і доводиться родичкою харьківському губернаторові Катериничові: його жінка—рідна сестра Тарновської. Вчилася Тарновська в київському інституті, а 18-ти літ одружилася з поміщиком В. Тарновським, але незабаром покинула його і жила то з одним, то з другим любовником. Витрачала вона великі гроші на вбрання та на гульбища і брала ті гроші в любовників. 
     В 1904 році Тарновська вдалася до присяжного повіренного Прилукова, щоб він виклопотав їй шлюбну розлуку, а в 1905 році Прилуков став її любовником. Він витрачав на неї великі гроші, а як не стало своїх, то взявся й до чужих і витратив мало не 80 000 карб., що було дано йому до схову. Зоставатися в Петербурзі після цього неможна було і він утік укупі з Тарновською за кордон. Разом з ними була і служниця Тарновської Пер'є. 
    Витративши всі гроші, Тарновська почала думати, де б узяти нового грошовитого любовника, а тут як раз одержала телеграму, що вмерла жінка знайомого їй графа Комаровського. Поїхала на похорон і через який час уже зійшлася з Комаровським. 
    Іздючи з ним по Росії, вона познайомилася з д. Наумовим і той незабаром в неї закохався. Маючи трьох любовників, Тарновська надумалася скористуватися ними і здобути собі силу грошей. З Комаровським вона заручилася, але одружитися з ним не думала. Вона примусила Комаровського зробити заповіт і одказати їй все своє майно. Крім того вона умовила його застрахувати своє життя в 500.000 франків і ті гроші після його смерти мали дістатися їй. Після цього вона почала думати, що б вробити, шоб Комаровський хутчій умер, а їй дісталося все його багатство, Оттут їй і стали в пригоді любовники. 
    Умовшись з Прилуковим, вона поїхала до останнього свого любовника Наумова і почала підбивати його на вбивство Комаровського. Вона набріхувала на Комаровського, скаржилася на нього і нарешті на могилі своєї матері примусила Наумова заприсягнути, шо він буде виконувати всі її бажання. Після того Наумов з прохання Тарновської поїхав у Венецію і застрелив там Комаровського, а сам утік. 
    Та у Вероні його було заарештовано, а згодом заарештували у Відні Тарновську, Прилукова і Пер'є. Як довідався Наумов, що Тарновська підбила його на душогубство тілько через те, що хотіла прибрати до своїх рук все багатство Комаровського, то докладно розповів на допиті про те, як вона вмовляла його вбити Комаровського і обіцяла одружитися з ним. 
    Тепер венеціанський суд обвинувачує Наумова за вбивство, Тарновську та Прилукова за підбивання до душогубства, а д. Пер'є за те, що брала участь в злочинних намірах Тарновської. 
    На суд викликано 41 свідка. Після промов оборонців в справах посвідчення, почався допит Наумова. Той розповідає докладно про те, як Тарновська закохала його в себе і потім робила з ним, що хотіла. Виряжаючи його у Венецію на душогубство, вона говорила! „я бачу що, ти мене кохаєш більше, ніж инші, і я тебе кохаю більше, ніж инших". 
    Наумов вірив їй, і йому й на думку не спало, для чого саме потрібна для Тарновокої смерть Комаровського. 
    Дальше засідання суда призначено на сьогодня.