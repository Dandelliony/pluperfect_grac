 Вісти з краю.
 
 З Українського життя.

 Українська вистава. 23 февраля в Лубнях, в помешканні громадського зібрання, аматори-селяне з присілка Круглика, лубенського повіту, виставляли драму Карпенка Карого „Бурлака”. Вистава пройшла досить гарно і цілком задовольнила глядачів. Ці аматори—виключно селяне — частенько впоряжають вистави у себе в присілку Круглику, а це вже вдруге виступають в Лубнях по проханню лубеньського товариства допомоги народній освіти й дотепним забавкам.
 Літературні вечорі памяті Т. Шевченка. У Катеринославі товариство „Просвіта” має влаштувати в театрі комерційного клубу 9 марта великий літературно-вокальний вечір памьяти Т. Шевченка. 
 На вечір закликано кількох відомих українських артистів з Київа. Вступне слово укр. мовою скаже Гр. Черняхівський.
 В Лубнях товариство допомоги народній освіті та дотепним забавкам захожується коло впорядкування вечірки, присвяченої памьяти Т. Шевченка, яка має одбутись в марті місяці.
 Інструктор-кооператор. Надзвичайні земські збори гласних лубенського земства 22 февраля ухвалили пораду земської управи завести при земстві посаду окремого інструктора-кооператора, який має допомагати кооперативній справі в лубенському повіті, особливо що до збування хліба. Чотирі місяці тому чергові збори гласних одкинули були цю пораду, а цього разу ухвалили одноголосно без усякого обміркування справи.
 Без ветеринарних лікарів Канівський повіт відчував гостру недостачу в ветеринарних лікарях; тепер ось уже кілька місяців, як на ввесь повіт працює один земський ветеринарний лікарь, який, звичайно, не може справитися з масою діла. Повітового ветеринарного лікаря переведено в черкаський повіт, а на пункт у м. Македони ніяк не знаходиться лікаря, щоб згодився зайнять там місце. Уже два лікарі приїзжало у Македони, але обидва зараз же одмовились од служби там за браком відповідного помешкання, а також через відокремлення Македонів од центру повіту. Повітова управа, як чутно, збірається прохать земське зібрання призначить замісць Македон другий якийсь пункт для ветеринарного лікаря.