     З газет та журналів.
     
         *** У Катеринославі вийшло перше число двохтижневика „Дніпрові хвилі”. У вступній статі, виясняючи читачам свої завдання, редакція часопису каже:
     „Не ставимо ми собі широких завдань перебудовувати громадський лад або перемінити громадські погляди нашої людности, бо віримо, що це не досягається одразу, що на це потрібно довгих років невтомної і пильної праці не одного покоління; але роблючи й сповняючи своє скромне діло видавання „Дніпрових хвиль”, гадаємо що и ми вкладатимемо свою частку у велику працю над культурним відродженням нашого народу. Віримо що тільки на національній основі, тільки на грунті широкого і вільного розвитку своїх духовних сил, могтиме наш український народ стати на шлях справжнього поступу і прилучитися до всесвітньої сем’ї освічених і культурних народів. Через те обстоюватимемо і боронитемемо право нашого народу на школу з наукою на рідній мові, бо тількі та освіта прищеплюється міцно, і дає корисні наслідки, яка подається в найбільш доступній і зрозумілій формі: боронитимемо права нашої мови на широке уживання в громадському житті; заслужив собі це право наш народ, зберігаючи свою мову довгі віки серед усяких пригод історичного лихоліття. Будемо освітлювати і виясняти економичні інтереси і потреби працюючого люду, бо визнаємо, що матеріальний добробут того люду неминуча умова для його культурно-національного розвитку; стоятимемо за широкий розвиток товариського (кооперативного) гуртування, вбачаючи в зрості народньої самопомочі й самодіяльности запоруку економичної сили працюючих мас.
     Друкуватимемо розвідки й нариси про славну, хоч і сумну, минулість нашого краю, отих „Вольностей війська Запорожського“, щоб не зникала пам'ять про славних лицарів, що грудьми своїми боронили рідний край, а з ним й увесь християнський європейський світ од навалу азіятських, орд, даючи иншим, щасливішим історичною долею народам, змогу вільно розвивати в себе просвіту й культуру.
     Не самотою оратимемо облоги українського слова: перед нами стоїть праця і досвід кількох українських часописів, що вже встигли поорати ті облоги та вибороти собі місце в семьї славянської преси, що утворили постійну громаду читачів українських. Але разом з тим сподіваємося що й „Дніпрові хвилі“ мають певну рацію на істновання, ідучи до власної мети: освітлювати місцеві справи й інтереси степової України, гуртовати місцевих прихильників українського слова і письменства біля власного, місцевого видання, несучи гасло національної свідомости в усі закутки тутешнього краю, щоб прокласти шлях иншим виданням українським. Ми б уважали своє завдання супроти рідного краю сповненим, як би „Дніпрові хвилі” явились тією ластівкою, що віщує собою національне відродження нашої степової України і буйний розцвіт її просвіти і культури. І коли наші „Дніпрові хвилі” винесуть з темряви несвідомости й національного самозабуття нового читача, нового діяча чи письменника — не зайва буде наша праця, не марно підуть наші заходи“.
