     Украінці в Галичині.
     
     Український народній театр розпочне у Львові вистави в вівторок дня 5 с. м. в залі „Ґвязди” при ул. Францішканській. Дирекція оповіщає як новини такі п'єси: „Чарівниця”, (Кума Марта) Шпажинського, „Під Івана Купала” Старицького, „Вій” Кропивницького, „Лиха искра поле спалить” Карпенка-Карого, „Доки сонце зійде" Кропивницького, і на „Бідного Макара“, Володського. Відновлені: „За двома зайцями“ Старицького і „Дай серцю волю” Кропивницького. З чужих сценічних творів виставить театр: „Вільгельм Тель” Шіллєра, „Хвилі моря і любови” Грільпарцера, „Ганнуся” Гауптмана, „Скандал” Ботеля, „Міра Ефрос” Гордіна, „Тайфун” Ленгієля і „Комедія про чоловіка”, Твена-Франса. З чужих опер виставить театр: „Мадам Бетерфляй” Пучині і „Євген Онегін” Чайковського. Увесь театральний персонал складається із 70 осіб: між ними є 16 музикантів, 1 капельник, техничний персонал 9 осіб, а решта—артистичний персонал і хор. З артистичного персоналу визначніші сили: а) пані: Ф. Лопатинська, А. Осиповичева, К. Рубчакова, З. Стадникова, Е. Марльов, Е. Петровичева, В. Левицька, І. Малевичівна, М. Жарська, А. Гриншаківна, Ю. Леонтовичева і инші; б) мужчини: А. Шевченко (режісер народніх п'єс), І. Івлев, В. Юрчак, В. Петрович, І. Рубчак, А. Нижанковський, Е. Коханенко, А. Бучман, В. Косак, С. Романовський і О. Стадник. 
     Самогубство у Львові. 26 сентября вночі в американськім готелі при вул. Станіслава застрелився з револьвера Микита Калениченко. Калениченко належав до соц.-дем. робітницької партії в Росії. Арештований у 1905 р. в Катеринославі в справі голосного „залізничого” процесу, що закінчився тяжкими карами, він втік по кількалітній вязниці з заслання і осів у Львові. Кількалітнє перебування по тюрмах спричинило важку недугу. Калениченко не хотів бути тягарем для своїх товаришів і куля перервала пасмо його життя.
