Американський рай.Бостон , штат Масачусетс, Сполучені Держави Америки.30 квітня (н. ст.). У нас повна весна. Дерево роспускає листя, в Public Garden—містовий парк—давно вже квітки ріжних барв, що звуться тюльпанами, посажені тепер гарно цвітуть. Навіть горобці „щебечуть” по американському, радіючи може не так весні, як тому, що тільки вони властителі містових парків з сіренькими звірятами, що подібні до наших білок. Правда, ще нудять світом і якісь птахи, подібні швидче до „російського” шпака, ніж до ворони. Ще й по тому можна пізнати, що у нас весна, бо у всіх коней пооднімали дзвоники, якими вони тішилися цілу зіму, тягаючи по стрітах (вулицях) тяжкі вози зо всяким знаряддям американського „бізнесу". По офісах (конторах, де наймаються робітники), бігають фермери, наймаючи хлопів до господарської роботи на фермах. Платня залежить від того, який фермер і його достатки, а також і від того, який робітник. Коли робітник уже довший час в Америці і знає вже трохи по англицькі „Ессе —Носсе"—той більше виторгує, бо знає обставини на фермах. Тепер дають робітникові по 15 і до 25 долярів на харчах ферми. Робітник посеред усього довідається, чи багато корів доїти. Коли корів 9-10, то все all rigte —все добре. Коли ж корів більше ніж 20, —то то вже мука чекає робітника на такій фермі. Треба сказати, що в Америці баби корів не доять, а чоловіки, і то не по краєвому, що то тягнуть руками за вим'я, а треба молоко видушувати („вижимать"). То чоловік як попожме руками ранком та увечері те молоко, то йому руки попухнуть аж до плечей. Робити од 5 рано до 6 вечора, а часто од світання й до смеркання. На ферми взагалі йдуть люде, котрі ще тільки приїхали до Америки, та ті, котрі не можуть дістати в місті роботи. Взагалі кожний робітник старається знайти роботу при майстернях в містах. Кожний чоловік, як що хоче жити в Америці і не вмерти з голоду, мусить знати якесь ремесло (trade), а инакше йому завше заглядає в очі пан-голод. Куди не зайди на офіс, то тебе питають, яке ремесло знаєш. Коли чоловік не знає жадного ремесла, то в літі мусить іти на ферми, як хоче. А як що він захоче зостатись в місті, то инакшої роботи не знайде, як десь коло вуглярки, десь тяжкі бочки, або пакунки тягати в цукроварні, або на пристанях. Часом достане легшу чорну роботу при фабриках вовняних, або на тартаці. Коли такий чоловік, що не хоче, або не може тяжко працювати, або не любить бридкої роботи, а по англійському не знає і звичаїв тутешніх також, той може дістати і інтелігентнішу роботу в ресторані... на „kitren” , се б то на кухні за 5—6 дол. при 12 годин праці. Одним словом сказати, що „комедія” тут діється з тими, що знають язик (мову) і ремесло. А що можна сказати про тих, що їдуть сюди без ремесла й мови?! Таким людям який рік, або й два хоч топись, або вішайся. Навіть продати себе за саму дешеву ціну не може, бо ніхто не хоче такого чоловіка, який єсть не що инше, як машина бездушна, коло якої ще треба ставити чоловіка, який би нею керував. Ще наш селянин, привичний до найтяжчої пекельної праці по німцях в Херсонах, коли забереться на ферму чи цукровню, працює мов той віл. А вже за тих, що називаються „інтелігенція” — біда на них тут, мов осінь на мух. У нас там в краю якийсь такий дешевий учитель, чи дяків син, що натяг на себе панські вузькі штани, чи там просто шкрябун з волости, або від мирового посередника чи судді —він і дивитися не хоче на коваля, бо той робить просту чорну роботу. А тут в Америці коваль забезпечений і почтений чоловік. Тут — столяр (найхудобніший), коваль, маляр (бодай тягав квачем), швець, кравець, цилюрник, кухар то що —всі вони забезпечені роботою й грішми люди. Капиталистичні краї, як Америка чи Англія, мають розділений труд по спеціяльностях. Тут комедії робляться. Чи хто у нас повірив би, щоб одну верхню сорочку шило і впоряджувало, поки вона буде готова, до ужитку, —20 або 22 чоловіка? Або щоб одного черевика шило більше 15 чоловіка?! Край комедій - контрастів. Часом на одній лавці в трамваї чи вагоні можна побачити шовкового бриля рядом з подертим, та з витріщеними з черевиків пальцями. Грошей робітник не вспів взяти з фабрики, де заробляв цілий тиждень, а вже в тебе їх видерли гарно та тихо: ти їх заплатив в крамницю за продукти. Більшість цеї плати пішла на налоги, невидим, як самий чорт. Але, дякувати Богові, ми живемо в стороні свободній. Тут свобода широка, —як не маєте чобіт, то можете свобідно ходити по стрітах міста босий, ніхто вас нічого не спита і черевиків не дасть, бо то free country. З голоду вільно вмерти на самій ліпшій вулиці, де продають дорогі речі та діаманти. Коли злодій обікраде банк на милійони доларів і голодний украде окраєць хліба—кара одна, бо то свобідний край. Ти продаєш себе, ніхто тебе не купує, не маєш чого їсти —не маєш права просити, як і красти хліба—кара одна: тобі вільно з голоду вмерти в вільнім краю. Наші українці купи не держаться так само, як і росіяне — скрізь порозлазились. Де два зійдуться, то гризуться, або один другого обікраде і знов розійдуться.Галицькі русини „благую часть избрали" — розбивають один другому голови, доказуючи, котра віра ліпша: чи православна, чи уніятська, чи инша, яких тух єсть „имъ» же нѣсть числа". Галицький єпископ Ортинський засів в Филадельфії та продає по всій Америці між русинами пацьорки, шкаплержи, руженці і инші римські забобони. Цей же Ортинський — голова галичанського „Руського Народ. Союза", — страхового товариства на випадок смерти і вдохновитель газети „Свобода" в Нью-Іоркові. Наші гаразди тут в Америці найліпше „воспів і возвеличив" Царь і пророк Давид в псалмі „На ріках Вавилонських". Карпо Веселка.