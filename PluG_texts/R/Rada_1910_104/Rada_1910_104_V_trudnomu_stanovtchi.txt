В трудному становищі.З того часу, як вища духовна власть заходилася реформувати духовні школи, діти духовенства почали втікати з цих шкіл. І що далі, то все трудніше стає єпархіяльним архиреям обсажувати вакантні парафії душпастирями. Єпархіальна власть зразу опинилася в дуже прикрому становищі і тепер вживає усяких заходів, щоб знайти якийсь вихід з цього становища. Щоб парафії не зоставалися без парохів, єпархіяльні архиреї заходилися підготовляти до душпастирського служення людей хоч і не з великою освітою, аби тільки вони склали спеціяльного іспита. На цей шлях де-які єпархії ступили вже раніш, а де-які тільки почали сходити, як от це ми бачимо в Київщині. З приводу цього нового факту життя нам з Волині пишуть: „Не хочуть наші семинаристи висвячуватись у попи, і в тутешніх „Епархіальн. Вѣдомостях?“ згодом все збільшуються оголошення про вакантні душпастирській посади. Що тут чинити? Не можна ж спокійно чекати, поки церкви зостануться без парохів. Щоб заздалегідь запобігти такій біді, наш владика Антоній ще в-осени минулого року заснував у Житомирі, при Богоявленському манастирі, особливу школу, яку назвав: „Училище пастырства“. В цю школу приймаються не діти або підростки, а зовсім дорослі люде, які щиро почувають в собі нахид і поклик до душпастирського служення. Вони можуть бути жонатими, або ж монахами чи послушниками, що вже навіки зріклись права вступати до шлюбу. „Образовательный цензъ," для поступлення в цю школу — невеликий: курс церковно - учительської школи, учительської семинарії, або ж взагалі якої-небудь середньої школи, а діякони, які не скінчили курса в духовній семинарії, повинні тільки здати іспит по Закону Б. по програмі середньої школи. Як видно з усього, ця „школа пастирства" має найбільші шанси привабити до себе сельських вчителів, яким і справді корисно буде проміняти своє непевне й тяжке становище на більш забезпечену посаду сельського душпастиря. Але поки вони досягнуть своєї мети, їм прийдеться перетерпіти тяжкий трьохлітній іспит. Режім школи - це настоящий манастирський „искусъ,", або ж католицький новіціат. Що-ранку і що-вечора учні ходять до церкви, де сами читають і співають на двох крилосах з канонархом, за трапезою по черзі читають житіє дневного святого, кожного посту по двічі говіють і носять чернечу одежу. Їхні учителі (ченці або ж взагалі духовні) по черзі проводять з ними увесь день, з ними моляться, трапезують і навіть сплять. Науки тут преподаються тільки церковні і ні одної світської. Цікаво буде побачити, які вийдуть душпастирі з цих молодиків, вихованих по католицькому зразку.