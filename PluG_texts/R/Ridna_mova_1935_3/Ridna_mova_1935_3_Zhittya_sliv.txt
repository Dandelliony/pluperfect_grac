Життя слів.	
Далебі — так, їй Богу, слово даю; форма легкої божби, часта в східньоукраїнських говорах: Далебі, що правда. Польське dalibóg, = da li Bóg — як Бог дасть. У нас вірніше б писати: далибі.
Дама — перероблено з лат. domina, господиня. В картах третя фігура. В Східній Україні тільки з чеського краля, польське kralka теж із чеського. Див. король.
Дача — місце літнього перебування, літови́ще, дуже поширена назва з рос. дача. Давнє да́ча (від „давати“) — це земля, що подарував її кому цар за послугу; така „дача“ все була десь за великим містом. Укр. да́ча — це „податок“, відоме вже в наших пам’ятках XV в.; але й „дача“ дарунок давні пам’ятки знають.
Деспот з грецького δεσπότεϛ, на початку визначало господаря дому, а пізніш — правителя, єпископа (владику), царя з необмеженою владою. В східній римській імперії деспот — співправитель імператора; в Сербії „деспот" було титулом царів, без усякого недоброго відтінку. В XVII в. в українській літературі „деспот“ — могучий правитель; напр. у „Палинодії“ 1621 р. Захара Копистенського князя Костянтина Остріжського названо деспотом: О преславныи вы, которыхъ очи видѣли того пресвѣтлого деспота („Русск. Ист. Библ.“ т. IV ст. 1139). Але вже в Греції слово „деспот“ зв’язане було з тираном, правителем, що більше пильнує про себе. Теперішнє значення „деспота“ — самовільний, самовладний.
Десять змінилося на — дцять в закінченні числівників (одинадцять, двадцять і т. ін.), цебто зо скорочення дав нього десѧть повстало через випад ненаголошеного е в складних числівниках дсять - дцять ; одинадцять = один - на-десять, єдиннадесѧть і т. ін. Див. „Рідна Мова“ 1933 р. ст. 254. Наша система рахувати з глибокої давнини вже десяткова (за числом пальців на руках), тому десять маємо в багатьох складних числівниках, напр. два - на - дцять, три-на-дцять, чотири на-дцять, п’ят-на-дцять, шіст-на-дцять, сім-на-дцять, вісім-на-дцять, дев’ят-на-дцять. Число десятків (-дцять, десят): два-дцять, три-дцять, п’ят-десят, шіст десят, сім-десят, вісім-десят, дев’ят-десят.
Дитя, встаровину дѣтя, корінь дѣ- = доі, доїти, цебто дитя той, кого „доять“, годують персами. Див. доїти, доїлиця.
Дід див. „Рідна Мова“ 1933 р. ст. 251-252.
Дід, західньоукр. дідо, див. баба.
Добривечір, добридень, добраніч походять із „добрий вечір“ „добрий день“, „добра ніч“, але від частого вживання стягнулися в одне слово. Як бачимо з „добривечір“, „добридень“, „добраніч“, старший наголос був добрий. Про відпад й пор. східньоукраїнські: віт, Вітенко, копіка замість війт, Війтенко, копійка. Форма з й „добрий вечір“ ще відома де-не-де в наших говорах, напр. на Буковині й ін.
Добродій (протилежне-злодій) — стара почесна назва для осіб, що робили для когось добро. В Галичині, як і в Польщі, ще часто позостається це старе значення. Франко, „Захар Беркут“: Найбільшим добродієм уважали Тухольці Захара Беркута за ліки 51. Куліш, „Чорна Рада“: Правда, правда, добродію мій милий 6. Але в останній час у Східній Україні сильно поширилось невластиве вживання слова „добродій“ — пан, хто-будь, або навіть згірдливо: Зловили якогось добродія на гарячому вчинкові. Не варто було б губити цього старого, такого виразного й почесного значення „добродій“. Так само з часом і в польській мові „dobrodziej“ стало визначати гоноровий титул і для людей, що того не заслужили. „Monitor Warszawski“ 1764 р. пише: Jegomość, który za honor poczyta pisać się moim sługą i podnożkiem, gniewałby się, gdybym go nie nazwał dobrodziejem moim, i jeszcze osobliwym, lubo mi nic dobrego w całem życiu swoim nie czynił (Linde I. 446).
Доїлиця визначало встаровину тільки мамку, цебто ту, що годувала персами. Життя Костянтина Философа: Єгда же роди и (його) мати, въдаша и (його) доилици, дабы и доила. В Словнику П. Беринди 1627 р. читаємо: „Доилица — мамка“. Див. доїти, дитя.
Доїти визначало встаровину тільки годувати персами. Мінея 1096 р.: млѣкъмь доила єси питателя всѣмъ 43. Съсьцема доила єси, Мінея XII віку. А кто дѣтя доить, мати или коръмілица, Наука. Анна доить отроковицю (див. Срезневського „Матеріалы“ І. 691-692). Горе же в чрев (ѣ) імущим і доящим во дні ты, Новий Завіт 1355 р. к. 13 б. І тільки значно пізніш повстало й нове значення цього слова, — витягувати молоко з вим’я, щоб годувати. Див. доїлиця, дитя.






