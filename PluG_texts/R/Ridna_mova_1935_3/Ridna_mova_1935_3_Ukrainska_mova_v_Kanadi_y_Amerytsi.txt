Українська мова в Канаді й Америці.
Тішуся, що Бог поклав Вам на серце рішучість виступити на захист рідного слова, його краси, сили та зросту. Закинений долею з соняшної В. України до Канади, я мав добру нагоду спостерігати небезпеку для української еміграції в Америці не тільки мовну... Від усього серця бажаю, щоб „Рідна Мова“ жила, росла й спричинилася до здійснення тих великих планів, що маєте. 4. І. 1935. Саскатун, Пастор Іван Кмета.
Вмію цінити „Рідну Мову“, бо люблю її понад усе. Я працюватиму для неї, скільки зможу. 12. І. 1935, Новий Йорк, Л. Годівський.
Читатиму „Рідну Мову“ аж до смерти. Читаю „Рідну Мову" вже від року, і цей цінний журнал зробив на мене надзвичайно сильне й миле враження, і приніс мені велику користь за цей короткий час. І від себе я мушу висловити Вам свою глибоку пошану до Вашої такої цінної й корисної праці на народній ниві. А з журналом „Рідна Мова“ я розпрощаюсь хіба тоді, як умру. 20. XI. 1934, Cleveland, А. Красицька.
Навчаємось із „Рідної Мови“. Складаю Вам сердечну подяку за „Рідну Мову“, бо з її науки я багато скористав. 5. XII. 1934. Hamilton, Гр. Бучко.
За одну літературну мову. У двохтижневику „Канадійський Ранок“, що виходить у Вінніпегу, М. Карабут пише: „В американськім часопису »Свобода« недавно розпочато друкувати серію статтей під заголовком: „За одну літературну мову". Я цілковито приєднуюсь до висловленої думки, а саме — необхідно завести одну літературну мову для українського народу. Це питання не так давно почали дебатувати як на американськім континенті, так і в Европі, а побуджуючим чинником до цього здається був місячник „Рідна Мова“, що його видає у Варшаві проф. І Огієнко. Автор статтей у „Свободі“ для прикладу наводить уривки з різних українських часописів і рівночасно зазначує хиби, які ті часописи роблять“. Взорується „Свобода“ на старокраєвих виданнях. Що ж до часопису „Рідна Мова“, який виключно призначено для удосконалення української мови і який знаходиться під редакцією відомого фахівця проф. Огієнка, то про нього ми не бачимо в „Свободі“ жодної згадки, хіба лиш принагідно сказано, що не можна погодитись з професором Огієнком на всі сто відсотків“. Думаємо, що всякі змагання в напрямку вироблення одностайности мови треба завжди вітати й допомагати тим, хто до цього щиро береться. Якби ми мали хоч з десяток таких щирих працівників на полі удосконалення нашої мови, як проф. І. Огієнко, думаю, що справа одностайности мови моглаб уже далеко поступити вперед“.
P. S. На жаль, ми бачили тільки 11. статейку „Свободи“, тому своєї думки про всі ці статті сказати не можемо. Ми дуже раді, що „Свобода“ обома руками бере з „Рідної Мови“ та з „Словника місцевих слів“, — на те й пишемо, щоб усі з того користалися. Добрий почин „Свободи“ сердечно вітаємо. Редакція.
Реальні побажання. Прошу прислати мені список передплатників у м. Саскатуні, а я назбираю Вам нових передплатників. Прийміть сердечне побажання якнайкращого збору на ниві праці „Рідної Мови“. 19. XII. 1934. Саскатун, М. Лубик.

