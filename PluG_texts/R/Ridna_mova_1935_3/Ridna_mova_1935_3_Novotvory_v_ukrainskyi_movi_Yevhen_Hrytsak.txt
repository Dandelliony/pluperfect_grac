Новотвори в сучасній українській мові.
Наша літературна мова переходить по війні дуже великі зміни. Впливають на це не тільки епохальні історичні події, зв’язані з світовою війною, не тільки велетенський розвиток поодиноких наук, головно техніки, але й небувалий досі розріст української культури в різних ділянках, незаторкнених до часів війни. Насамперед повстає в нас багато нових слів, т. зв. неологізмів. І саме завданням моєї праці є розглянути неологізми останніх десятиліть, при чому нераз доведеться мені торкатись зв’язаних з цією темою справ мови, форм, правопису і впливу чужих мов, що їм піддавалася наша мова.
Я хочу говорити про загально-українські новотвори, одначе через те, що я користувався здебільш галицькими джерелами, то у висліді покажеться, що я розглянув переважно галицько-українські новостворені слова. Моїми джерелами є в першу чергу часописи, журнали й мої власні записи слів буденної мови, бо ці дві ділянки найбільш вразливі на мовні зміни й чужі впливи. Крім цього я послугувався теж і творами літературними й науковими та словниками, що в них уже, принаймні частинно, відбилася найновіша наша мова.
Неологізми розглядаю, обмірковуючи їхню будову, в першу чергу наростки, далі приростки, вкінці слова зложені.
І. Іменники жіночого роду.
1. Наросток -івка. Іменники з цим наростком знає українська мова віддавна, наприклад: винівка, лісничівка, дощівка, жидівка. їх походження прикметникове, а саме: 1) спершу були прикметники з іменниками: винова (—з вином, з вина) бочка, лісникова хата, дощева вода, жидова жінка, дочка; 2) у другій стадії їх повставання затрачувалися йменники при даних прикметниках, а для рівноваги за втрату йменників одержували наросток жіночий -івка та ставали йменниками. На такий сам лад і на цій самій етимологічно-логічній основі повстають сучасні щоденно вживані йменники під великим впливом польської мови, що в останніх часах дуже любить такі йменники (нар. -ówka), бо вони практичні й вигідні, короткі й легкі до творення.
Наголос завжди на складі ів. Зазначую деякі слова з наростком -івка: одні з них загально вживані, а другі чисто місцеві.
а)	Назви потягів, автіт. п.: особі́вка, тягарі́вка (= вантажний потяг), вузькоторівка (пор. рос. узкоколейка, Нд. 46/34) [ Назви часописів цитую скорочено : Нд = ,.Неділя", далі чис о, а в дробі рік у кор. (34=1934), 22 = “Свобода”, рік 1922, Д. 22=”Діло" рік 1922.] таксівка — автодорожка, моторівка (=моторовий човен), бальонівка — ровер із широкими опонами й гумами.
б)	Забави й гри спортові: костюмівка, масківка(= баль костюмовий, масковий), кошиківка й кошівка — забава в м’яча, що його вкидають у кіш на стовпі.
в)	Школи й шкільні уладження: виділівка — за Австрії виділова школа, теперішні 5-7 кл. вселюдн. школи, експонівка — окрема, додаткова школа з 1-3 класами С. 22, шашкевичівка — укр. вселюдна школа ім. М. Шашкевича (в Перемишлі), цвіченівка (з поль. ćwiczeniówka) — школа вправ при вчит. семинарах, підхорунжівка (з польськ. — школа кандидатів на підхорунжих), приготівка — підготівна класа при гімназіях, що існувала до 1923 р., вивідівка — з польськ. wywiadówka — інформаційна конференція для батьків (недавно створено на це слово „вивідка“), переходівка — двійка з одного предмету, що з нього учень переходить до вищої класи.
г)	Доми окремого приміщення: домівка — льокаль, помешкання, приміщення, дяківка — хата для дяка біля церкви, давня школа, вікарівка — хата для помічного священика („сотрудника“) біля церкви, дешівка — Бурса Дешевої Кухні в Перемишлі, кормошівка — хутір і білля Кормошів у Тур’ї, гаї́вка — хата гаєвого, лісника Д. 5/35.
ґ) Речі й приладдя: вирівка (з п. wirówka) й кружлівка (центрофуґа), вітрівка — рушниця на менші пташки, кварцівка — кварцова лямпа, циклівка — шапка цикліста Д. 191/34, видівка — картка з видом, фотографією, з п. widokówka.
д)	Монети: 20-сотиківка Д., ґульде-нівка (австр.) Нд. 50/34, коронівка.
е)	Харчеві продукти: рижівка, перлівка (рижова, перлова каша), разівка, жидівка (разова, жидівська булка).
є) Усяке: міжнародівка — Інтернаціонал, союз і гімн (з п. międzynarodówka), маївка — прогулянка учнів до лісу, вечірня й ранішня відправа церковна в маї (травні), верхівка — еліта, найвища, провідна верства, з рос. верхушка, писківка — судова розправа за дрібні провини (за зневагу чести, лайку і т. ін.), одноднівка — видання з приводу ювілею, врочистого святкування й т. ін., районівка — районова кооператива Д. 280/ 34, пікардівка — марка з видом Пікар(д)а.
Майже всі ці слова повстають під польським впливом, а люди залюбки вживають їх у щоденному житті, бо вони вигідні: в них спливаються дві слові, щось на зразок знаних у логіці скорочених дефініцій. Слів літературних або ширше вживаних між ними мало: домівка, дяківка, маївка, верхівка, а ще менше вживаються вони в В. Україні, нпр. у Правописному Словнику Г. Голоскевича, Київ 1930, що інформує нас про найновіший лексикальний засіб нашої мови, є тільки слово „домівка“. Здебільша тим, що я подав, користуються мешканці міст, що чують їх у польській мові, вкінці вживає їх наша преса, що найхутчіш відгукується на зміни й нові явища в мові, бо їх сама потрібує. 
Перемишль.
