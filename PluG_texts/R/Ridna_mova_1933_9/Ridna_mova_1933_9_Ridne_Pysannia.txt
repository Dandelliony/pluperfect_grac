„Рідне Писання“.
Великий Український Нарід, де б він не жив, мусить мати одну тільки літературну мову й вимову, один тільки правопис, про що докладно писано в »Рідній Мові« І ст. 33-42 і 161-166. Для практичного проведення цієї дуже нам корисної думки в життя »Рідна Мова« видасть у своїй »Бібліотеці Рідної Мови» низку підручних книжок, ціною та змістом зовсім приступних для масового поширення серед нашого громадянства. Зачинаємо це книжечкою: »Рідне Писання, частина перша: Український правопис і основи літературної мови« Проф. Д-ра І. Огієнка, 146 ст., і ставимо собі за мету дати можливість кожному пізнати сучасний офіційний правопис та основи нашої літературної мови, а тим самим допомогти усталенню одного всеукраїнського правопису й однієї літературної мови.
Правила подаються коротко й ясно, бо ми завжди мали на увазі нашу школу й широке громадянство. Форма викладу скрізь така, що легко надається і для шкільного заучування.
Правила складено за академічним правописом так, що в правилах »Рідного Писання« нема відхилення від правопису офіційного; в імя культурної одности українського народу йдемо за академічним правописом навіть там, де ми з ним не зовсім погоджуємось.
Правописні правила Всеукраїнська Академія Наук у Києві ухвалила 31 березня 1929 р., а 25 травня того ж року ухвалила їх найвища західньоукраїнська наукова інституція — »Наукове Товариство імени Шевченка« у Львові. Понад 35 міл. українського народу пише сьогодні тільки цим правописом, а тому кожний, хто пише не так, приносить тим шкоду нашій культурній одності. Для одного народу — один правопис і одна літературна мова!
Докладний покажчик на кінці книжечки влекшить кожному практичне користування нею; там же див. назви відмінків. Граматичні терміни скрізь академічні. Щоб допомогти широкому громадянству пізнати й головніші форми літературної мови, ми свідомо не обмежилися правилами самого правопису, а подаємо в »Ріднім Писанні« й основи літературної мови.
У недовгому часі вийде в світ частина II »Рідного Писання«: »Словник місцевих слів, у літературній мові не вживаних«, а за нею частина III: »Правописний Словник«, а далі задумуємо випустити такі підручники: Українська літературна вимова, Граматично-стилістичний словник, Фразеологічний Словник, Українська літературна мова, Граматика мови Т. Шевченка, Словник Шевченкової мови, Граматика мови М. Рильського і т. ін.
Посилаємо »Рідне Писання« всім нашим передплатникам і сердечно просимо їх найближчою почтою доданим чеком вислати Видавництву 1 зл. за книжку. Усіх »Прихильників Рідної Мови« найсердечніше просимо подбати, щоб кожна письменна українська родина мала в себе цю підручну довідкову книжку; про це саме сердечно просимо також усі »Гуртки Плекання Рідної Мови«, філії »Просвіти«, »Союзу Українок«, »Кружки Рідної Школи«, Читальні, Студентські корпорації, Кооперативи й усе Вчительство. Виписуйте від нас (або від українських книгарень) »Рідне Писання« для масового поширення серед українського громадянства та шкільної молоді. На пересилку »Рідного Писання« просимо додавати 25 гр. за книжку; хто виписує 5 чи більше примірників, за пересилку не платить. »Рідне Писання« продається по всіх українських книгарнях. На зібрані кошти Редакція »Бібліотеки Рідної Мови« негайно видасть дальше число. Сердечно просимо подавати нам свої завваги про »Рідне Писання«.
Із преси довідуємось, що в Харкові скликано комісію для перегляду академічного правопису. Зміни будуть незначні і торкнуться головно §§ 258 і 259 »Рідного Писання«. Про ці зміни своєчасно подамо повні відомості в »Рідній Мові«.

