Граматика малої Лесі.
XI. Сторінка для наших молодших.
Зміна о, е на і.
Прилетіла задихана Леся додому й хвилюючись розповідає:
— Татуню-голубчику, мала я таку неприємність зо своїми товаришками... Учаться зо мною панни Чайківська й Томашівська. Я й кажу до одної: Галюню Чайківська... — »Перепрошую, — сердито перервала вона мені мову, — я Чайковська, а не якась там Чайківська«... Аж тут надходить Марійка Томашівська і злісно сичить до мене : »I я тобі не Томашівська, а Томашевська...« Я до них так любенько-любісінько: Але ж у ваших прізвищах ов знаходиться в закритому складі, то мусить бути ів. А вони одна й друга: »Що то за закритий склад, ти но краще писка свого закрий«... Отак і посварилися ми, татусю, ні за що... З несподіваної образи зайшлася я слізьми, сиджу й світа Божого не бачу, аж тут приходить учитель рідної мови Сагайдаківський, побачив мене в сльозах та й питає жартома́:
— А що то, Лесю, заміж виходиш?
І смішно мені, й боляче... Розповіла йому все.
— То не добре, — каже вчитель. — Образою ніколи нічого не доведете. Слухайте всі. У мовах російській та польській прізвища закінчуються на -овскій чи -owski, а тому й деякі українці йдуть за цими закінченнями. А до того ще й у старих пашпортах та метриках наших усе писали -овскій, от звідси наші українці й звикли до таких закінчень. Дехто каже, ніби закінчення -івський бренить »по-хлопському«. Це груба помилка, так можуть говорити тільки люди несвідомі, що не поважають своєї мови. А свідо́мі люди знають, що мова українська — то окрема самостійна мова, як і всі інші мови в світі; закони нашої мови повстали так само, як і закони інших мов. Скажемо, старе ов у закритому складі завжди змінюється в нашій мові на ів, напр.: ба́тьків, ба́тьківський, так само й Петрів, Чайківський, Томашівський, Андріївський, Копачівський, Грушівський, Артемівський і т. ін. Заспокійся, Лесю, правда по твоїй стороні... Що на це скажете, татуню?
— Учитель дуже добре розповів тобі все, що треба. Слухайся вчителів, коли хочеш добре знати свою мову. Я обіцяв тобі ще трохи розповісти про зміну о, е на і; отже, сідай і слухай.
Розповім тобі тепер дещо з історії нашої мови, розповім, коли о, е не змінюються на і, хоч вони і в закритих складах. Сьогоднішнє наше о чи е вдавнину теж було о чи е; такі о чи е звемо чистими або стародавніми. Але вдавнину було ще два звуки т. зв. глухі, це ъ (йор) і ь (єр), що повними голосними за історичних часів не були; з бігом часу ці ъ, ь або позникали (коли були ненаголошені), або змінилися на голосні (коли були наголошені): ъ на о, а ь на е. Тепер собі запамятай, дитино: змінюватися на і можуть тільки стародавні чисті о, е; коли ж наше о, е повстало з давніх ъ чи ь, то такі о, е ніколи не міняються на і. Слів, що колись мали ъ чи ь в середині слова, дуже багато, і ми ніколи в них не міняємо о, е на і, хоч склад і закритий, напр.: сон, мох, лоб, рот, день, лев, ввесь, меч і сотні т. ін. (бо вдавнину було: сънъ, мъхъ, лъбъ, рътъ, дьнь, львъ, вьсь, мьчь).
Оці давні ъ, ь, змінившися на о, е, часто бувають у нашій мові випадні, цебто випадають при зміні слова, напр.: сон — сну, день — днем, ввесь — всього, купець — купця, січень — січня і т. ін. Отож запамятай собі: випадні о, е ніколи не міняються на і.
Стародавні звуки ъ і ь частенько бувають перед приголосними л і р, тим то в старих сполученнях ол, ор, ел, ер звуки о, е, хоч і знаходяться в закритих складах, але на і не змінюються, напр.: вовк, вовна, повний, шовк (стародавні вълкъ, пълънъ і т. ін., а старе л змінилося в нас на в), торг, корж, змерз, умер і т. ін.
Так само не зміняється о, е на і в т. зв. повноголосних формах оро, оло, ере, хоч би склад був і закритий, напр.: город, горох, сторож, ворон, полон, голод, холод, берег, очерет, перед і т. ін., хоч загальний закон зміни о, е на і в закритих складах увірвався й сюди, і вже маємо: моріг, оборіг, поріг, сморід, сковорідка і деякі ін.
Маємо в українській мові не мало слів, позичених із різних мов, — церковно-словянської, російської і європейських; у нових позичках звичайно о, е не міняються на і, напр.: закон, погром, завод, престол, апостол, вагон, хор, кордон, доктор і т. ін.
Оце тобі головні випадки, коли о, е не змінюється на і в закритому складі. А ов у прізвищах до цих випадків не належить, тим то й треба говорити й писати: Грушівський, Чайківський і т.ін.
Маєш уже собі »Рідне Писання« ч. І; перечитай добре й запамятай §§ 15-27, — там про зміну о, е на і докладно розказано.
Бувають ще випадки, коли о, е змінюється на і навіть у відкритому складі, але про них розповім тобі іншим разом.
