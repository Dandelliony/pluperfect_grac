Походження українських слів.
9. Порт.
Українська мова знає слово порт, що Словник Б. Грінченка пояснює його так: »пеньковая (или льняная) нитка въ шерстяной матеріи или сукнѣ« III 355. Не треба бути мовознавцем, щоб признати цілковиту однаковість цього слова не тільки з рос. порт »полотно« (частіше в множині: порты »штани з цього полотна«), але й з польським part »грубе полотно«, чеське prt »шмаття« і давньоцерковнослов. прътъ кусок тканини, покривало«, що його знають уже старші глаголицькі тексти. А всі ці форми дають змогу безпомилково відбудувати форму їх одної словянської матері як *ръrtъ (= давньоруське прътъ).
Походження цієї форми позістається все ще огорнене глибокою тайною; у всякому разі, етимологічна наука ще й досі не сказала нічого певного про це слово: Міклошіч зовсім відмовився від якогобудь пояснення його, Горяєв (275) і Преображенський (II 110) обмежились простим припущенням про звязок цього слова з »пороти, порю«, а А. Brückner (Sł. etymol. 434) ще більш непевно гадає про споріднення його з дієсловом прати »мити білизну« (з пьрати).
Але вже зна́чення українського порт »нитка« ясно свідчить про те, що його корінь не має нічого спільного з цими дієсловами. Беручи ж на увагу, що з розуміння »нитка« значно легче вивести розуміння »полотно«, ніж навпаки, ми мимохіть приходимо до думки, що українське слово своїм зна́ченням знаходиться на давнішім ступені розвитку, аніж інші її словянські сестри, цебто, що воно є семасіологічний архаїзм. Тим то, досліджуючи слововивід цього слова, ми повинні опертися перш над усе на значення українського слова.
Але розуміння »нитка« майже невіддільне від розуміння »шити«. Ця обставина змушує нас догадуватись, що імя порт, точніше — пъртъ повстало від кореня зо значенням власне такого характеру, цебто »шити«, »ткати«, »плести«, »вязати« і т. ін. І справді, порівняльна граматика індоєвропейських мов уже давно встановила корінь *(s)pert- з подібним значенням. Власне від нього ведуть свою історію литовське spartas »лента«, лат. sporta »кошіль«, гр. σπάριη, σπάριον »мотуз«, σπυρίς »плетінка, кошелик«. Від словянського *pъrtъ ці слова відрізняються головним чином своїм т. зв. »рухомим s«, але основне значення всіх слів було однакове: щось сплетене або виткане.
А коли так, то стає зовсім ясним, чого розуміння »тканини« ще й тепер переважає не тільки в рос. порт і польськ. part, але й у всіх дальших утвореннях цих слів, напр. рос. діял. портно »грубе полотно« (а звідси портной), укр. портни́на »тканина з прядива, льну«, укр. порто́к »скатертина«, рос. порток »кусок тканини«, множина портки »штани« (власне — »два зшиті куски тканини«).

