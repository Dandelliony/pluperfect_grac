Змагання над устійненням літературної мови чехів.
Наші змагання до культури свого рідного слова — це з одної сторони виплив внутрішніх потреб нашого культурного життя та того стану розвитку нашої літературної мови, що в нім вона знаходиться тепер через зовсім інші потреби життєві, а то передовсім в УССР, а з другої сторони — йдуть вони в парі з подібними змаганнями в інших народів, от хоч би наших найближчих сусідів — поляків або й чехів.
Подібно, як і ці останні, заговорили в нас на теми нашої мови працівники пера на сторінках щоденної преси, а крім того провадиться дискусія на цю тему на сторінках нашого спеціяльного часопису »Рідна Мова«; за Збручем знов ці теми порушені в окремих збірниках або працях, напр. О. Синявського в підручнику: »Норми української літературної мови«, Харків, 1931 р., і в збірці статей за його ж редакцією: »Культура українського слова«, Харків, 1931 р.
Не зайвим буде, коли на сторінках »Рідної Мови« вкажемо на актуальну дискусію, що ведеться між чеськими мовознавцями на тему чистоти чеської літературної мови та її видосконалювання до такої міри, щоб ця мова стала органом найбільше тонких відтінків думок та почувань людини.
В чеській мовознавчій літературі важне місце займає журнал »Naše Řeč« (Наша Мова), що його видає Чеська Академія Наук, а донедавна вів проф. Зубатий. По смерті Зубатого журнал дістався в руки тих чеських мовознавців, що стоять на становищі історизму в мові, часто видвигаючи супроти нарослих з бігом часу германізмів такі слова або й звороти, що їх уживала чеська література ще за часів розцвіту чеської літератури перед розбиттям чехів під Білою Горою 1620 р. Проти цього стоїть другий табор чеських мовознавців, згуртованих в »Празькім лінгвістичнім кружку«, що виходить із засад функційности мови. Цей кружок видав недавно цікаву книжку: »Spisovná čeština a jazykovâ kultura«, Прага, 1932 p., а на чолі статей стоїть перша проф. Матезіуса (Mathesius): О požadavku stability ve spisovném jazyce (Про домагання устійнення в літературній мові). Думки проф. Матезіуса такі цікаві, що вони можуть мати й деяке зна́чення в ході дискусій відносно нашої мови, хоч розвиток і стан літературної чеської мови подекуди інший, як розвиток нашої.
Виступаючи проти очищування сучасної чеської мови від впливів чужих методою історичного відгребування слів, фраз, зворотів і т. д. із забутої літератури XVII ст., проф. Матезіус висловлює думку, що бачити в цій методі ціль саму в собі є недорічне, бо викидування чужих елементів не дасть видосконалення літературної мови. Навпаки, історія розвитку літературних мов західньоевропейських показує нам інше, — що літературна мова англійська є супроти німецької дуже занесена чужими впливами, а проте вона в більшій мірі викультивувана, як німецька, що з історичного боку більше германська і зберігає й свою історичну чистоту під оглядом формальним. Про викультивування (видосконалення) тієї чи тієї мови не рішає її історична чистота, але ступінь її розроблености, як мови конверсаційної, літературної, наукової й філософічної. Коли візьмемо під увагу, що мова — то збір доцільних засобів виразових, що цінність її можна міряти тільки тим, як вона відповідає своїм цілям, та далі, що мова підпадає також під принцип порядку, але не в розумінні закостенілости, що для культури мови потрібна усталеність (стабільність) не закостеніла, але гнучка. Виразові цінності культивованої мови мусять бути усталені, бо недопустиме, щоб те саме слово, той сам вислів, та сама форма й складня в тім самім звязку і в тій самій функції раз були добрі, а раз знов відкидувані, як мовна нісенітниця. Мова, що під цим оглядом пливка, неусталена, не може назватися видосконаленою; вона — засіб, що на нього не можна здатися, бо наміри того, хто говорить, можуть бути перехрещувані невідповідним розумінням його слів. Усталеність мовного уживання (узусу) стає через те конечною, і її треба держатися навіть тоді, коли дана мова до неї вже доходить або й дійшла.
Професор Матезіус виступає також проти другої односторонности, а то — прямолінійної правильности. Прямолінійна правильність в житті даної мови неможлива, хоч до неї прямує кожна мова, але до неї не доходить через діяння інших тенденцій розвиткових, що правильність в данім напрямі перехрещують. Хто хотівби довести дану мову до повної правильности, допустився б над нею насильства. Тимчасом дрібні неправильності і в найбільше культивованих мовах цілком добре зносяться з ідеалом видосконалення.
За вихідну точку усталювання чеської літературної мови Матезіус бере одиноко пересічну чеської літературної мови за останнє півстоліття. В цій то добі літературна чеська мова дійшла до високого розвитку творами тих письменників, що визначалися тонким чуттям в уживанні якнайрізнородніших відтінків виразових. Еволюцію в цім напрямі треба приспішити. А приспішити її можна працею мовознавців-богемістів, бо нинішня мовознавча теорія дає можливість научним поступом процес удосконалення приспішити.
Мовознавці-богемісти мали б керуватися ось якими принципами:
1. Усталити вимову і там, де допускаються побіч себе інші відтінки вимови.
2. Правопис, що є річ згоди, має бути легкий, переглядний і практичний. Часта зміна правописних правил, особливо коли не досягаємо тим улегшення, шкодить принципові усталености.
3. При поіменованні предметів все треба мати на увазі особливості своєї мови.
4. Прямувати до багатства словарного й стилевих різноманітностей, а не до словарного пуризму. При цім дотримуватися точности щодо зна́чення й усталености там, де того потрібує функція літературної мови.
5. В складні пильнувати як про багатство можливостей висловлення, диференціонованих щодо значення, так і про окремі особливості мовні.
6. Дрібні особливості морфологічні не мають із становища функційности того значення, яке їм надавали давні пуристи, а тільки її загальна система.
Висліди праць мовознавців у напрямі усталення літературної мови мали б появитися в трьох підручниках: 1. в підручнім словнику теперішньої літературної мови, при чім укладчики у вжитих чужих словах, що мають й підставу своєї функційности, не будуть добачати зла, але розмноження мовного багатства; 2. у граматиці сучасної літературної мови, уложеної практично з становища теперішности, без екскурсів історичних або матеріялів архаїстичних; 3. в стилістиці, що показувала б, що чеська літературна мова застосовується до домагань різних функційних стилів, бо непотрібно й неможливо, щоб усі при всіх нагодах писали однаково.

