Чистота й правильність української мови.
Відповідь на запитання наших Читачів.
Хто з Вп. Читачів „Рідної Мови" хотів би одержати від нас і листовну відповідь на своє запитання, той мусить прислати на те відповідного поштового значка. — Просимо в одному листі не присилати нам занадто багато запитань. Відповідаємо на запитання не тільки наших передплатників, але й кожного, хто цікавиться питаннями мови.
Бру́ква, бри́тва, це́рква (Дм. Микулин), а не бруков, бритов, церков. Архаїчне це́рков; літературна форма »це́рква«, напр. у Т. Шевченка: Церква невеличка 332, 3 усіх церко́в 413.
Ведмідь (о. Ом. Тимочко) запанувало в літ. мові арх. »медвідь« потроху губиться. Повстало з давнього мєдвѣдь через переставлення (метате́за) м і в. Дивись про це слово в «Життя Слів «У »Кобзарі« Т. Шевченка знаходимо: ведмідь 175. ведме́дик 175, ведме́жа 175.	,
Відповідно до чого (інж. Ф. Гай-Гаєвський). В літературній мові вживається тільки »відповідно до чого«: Зробили відповідно до ваших бажань. »Відповідно чому« рідкий вираз, в літ. мові не вживається.
Вплив (суддя Яр. Марків) — зовсім добре витворене слово, бо »впливати, упливати« часті в нас. Пор. в Словнику Б. Грінченка IV. 345: Уплив ув очерет, Уплив уже гоней з двоє, Упливло півтора року (Г. Барвінок), Літа упливають, як вода. Повісті І. Левицького: Вони впливали на грубу натуру Воздвиженського, Так само: річка впливає до моря. Слово »вплив« так сильно в нас защепилося й поширилося, що годі міняти його на »влив«, як Ви пропонуєте. В мові не все твориться так, як би логічно того сподівалися.
Впрост (суддя Яр. Марків). Уважаєте це слово »чисто польським«. Це непорозуміння, бо »впрост« часте в літературній мові. Словник Б. Грінченка подає такий приклад із народньої мови: Як скочить на ноги та впрост до короля IV 348. На це розуміння академічний словник III. 628 подає такі слова: прямо, просто, упрост, навпростець і т. ін.
Все, а не всьо (Дм. Микулин). Літературна мова вживає тільки все, а місцевого »всьо« зовсім не вживає. Див. »P. M« ст. 250, »Рідне Писання« § 31 і 175. У Т. Шевченка: Все, все спльондровано 545, Все пропало, все 96, Все твоє 244.
Гей, гей би (о. Ом, Тимочко). Літературна мова ще не знає виразу »гей, гей би« в розумінні »ніби, як, буцім«, це слово місцеве, часте в зах. укр. говорах: Веселий, гей риба в ріці. Але слово добре, конче оминати його не слід.
Голодний і голоден (Д. Микулин), — вільно вживаються обидві формі, як і повний-повен, кожний-кожен, всяк-всякий і т. ін. Див. »Рідне Писання« § 132.
Днів і день (Д. Микулин). Слова: »день, раз, аршин, чоловік«, коли вжиті по числівнику, можуть мати (крім закінчення -ів) і свою давню форму без -ів: сім день, шість раз, вісім аршин, десять чоловік (або десять чоловіка). Див. »Рідне Писання« § 79.
Завіси (Л. Бурачинська). Слово завѣса відоме з найперших писаних памяток Х-ХІ віку; спершку визначало завісу в церкві, пізніше стало завісою й по хатах. Слово добре відоме й іншим словянським народам: рос, завѣса і занавѣсь, болг. завѣса, срб. завеса, чеська závěsa (і zasłona, opona), в п. — zasłona, firanka. В українській мові »завіси« дуже поширені; напр. Стороженко, »Марко Проклятий«: Над вікнами висіли з оксамиту завіси 74. У мові польській часте firanka з нім. Fürhang чи Vorhang, з польського пішла й наша »фіранка« десь у XVII віці. Зменшена форма: »завіски«. Не вживати рос. форми: »занавіска« чи »за́навіс«.
Залізо, залізний (о. Ом. Тимочко) панують в літературній мові; архаїчних форм »желізо, желізний« літ. мова зовсім не вживає. Див. »Рідна Мова ст, 143-144. Т. Шевченко в »Кобзарі« пише: В залізі руки 145, Гарячим залізом випікали 205, Залізниї пута 512, Залізну браму зачинила 514.
Згідно з чим (інж. Ф. Гай-Гаєвський). Літературна мова знає тільки »Згідно з чим«, напр.: Згідно з постановою, Згідно з вашим листом і т. ін. Проф. Є. Тимченко у своїй Граматиці 1917 р. пише: Згідно з природою 26, Згідно з засадою 162. Російського: »згідно чому« або »згідно чого« (согласно чему-чего) не вживайте.
Кавалок і кусок (Дм. Микулин). Більшість словянських народів уживають слова »кус, кусок«. напр.: рос. кус, кусок, болг. къс, късче, чеське kus, kousek, старослов. кжсъ (у сербів чуже комад), звідси й українське кус, кусок, кусочок, кусень-кусінь, кусник і т. ін. Але українська мова широко знає й інше слово зам. »кусок«, — це »кавал, кавалок, кавалець, кавальчик, кавальцювати«, — як бачимо, слово в нас дуже поширене. Звичайно в нас говорять, що слово »кавалок« пішло від польського kawał, kawałek, а тому вживати його не слід. Це не так, — слово це з сер. дол. німецького kavel (пор. голанд. kavel, данське kavlе, шведське kafle), що визначало »жеребок з дерева, жеребок (los), частка«; це останнє й перейшло до нас може й через мову польську; чеська мова знає це слово, але рідко: kaval, kavalec; пор. кашубське cygnąć kawle — »тягнути жеребка«. Уже наш письменник А. Радивиловський вживає слова »кавал« у своїм »Огородку« 1678 р. ст. 915. Усі східньоукраїнські письменники вільно вживають слова »кавалок«; так, Номис, Приказки: За кавалок кишки сім миль пішки ч. 6473. Чуб. І 147: Треба працювати, щоб кавалок хліба мати. Грінч. ІІІ 556: кавалок хліба і т. ін. Отже літературна мова обидві слові вживає вільно: »кавалок« і »кусок«; конче оминати »кавалка« не слід.
Квітка, а не цвітка (Дм. Микулин). Українська літературна мова вживає тільки форми »квітка«, а зах. укр. форми »цвітка« не вживає, як місцевої (хоч і правильнішої). Уже здавна маємо цю форму; так, »Христос пасхон« 1630 р., Львів, ст. 23 подає: Квѣток овоцу; »Ключ Розуміння« І. Галятовського 1665 р. ст. 10: Вырыти были квѣты. Письменники східньоукр. завжди пишуть тільки »квітка«, напр. Т. Шевченко: А без долі біле личко — як квітка на полі 16, Сохне, вяне як квіточка 27. П. Куліш, »Чорна Рада«: Повиписувала шовком усякі квітки 395. М. Старицький, »Поезії«: Квітки́ 109. Грінченко, »Під тих. вербами«: Гарна як квітка 39, Здавалась квіткою 39, Будуть дівки квітки рвать 109, Квітки біля хати 114. М. Рильський, »Гомін« 1929 р.: цвітуть квітки 45, На квітках 74. Так само пише й І. Франко, »3 вершин«: Похилилися квітки́ 4, Як посміли проклюнутись квітки 3.
Цвіт (але не »цвітка«) часте в літературній мові; визначає квітку або цвітіння. Номис, Приказки: Се тільки цвіт, а ягоди будуть 3526. У Шевченка: Доню моя, доню моя, цвіте мій рожевий 17: Рожевим цвітом процвіла 577.
Кінчатися — кінчитися (Проф. Ів. Шовгенів). Офіційні правописні словники (Г. Голоскевича, О. Ізюмова) подають для вільного вживання дві формі: кінча́ти, -ча́ю, -ча́єш, -ча́ють і кінчи́ти, -чу́, -чи́ш, -ча́ть, так само і з -ся. Отже, форма »кінчаться« (закінчуються) буде зовсім літературна. На ці форми словник Б. Грінченка подає не мало прикладів. Але форма »кінчаться« рідка, ліпше буде »закінчуються«. У »Кобзарі« Т. Шевченка читаємо: До вечора не кончим 348, Отак не думавши кончають 382, Не кончили кари 104.
Ко́дло (о. Н. Бурмич). Слово »кудлатий« і »коло« іншого походження, ніж »кодло«>*къдьло.
Кожний — кождий (о. Ом. Тимочко). Вдаввнину були форми: къжьдо, кожьдый, кажьдый, звідки й наше архаїчне »кождий«. Літературна мова вживає тепер тільки »кожний« (не: кожній) або »кожен«: Кожен (чи кожний) хоче жити.
Комір (Л. Бурачинська, »Нова Хата«). Літературна мова вживає тепер тільки форми »комір (а не: »ковнір«), комірець, комірчик«. Слово (відоме в нас із XVI ст.) так широко знане в нашій мові, що вже не варт заміняти його на якесь інше (напр. »нашийник«). Слово повстало з давньонім. kolner (теперішнє нім. Koller, з франц. collier, а всі вони — з лат. collum шия). В перекладі М. Рильського »Пана Тадеуша« читаємо: Витяга за комір 211, Пощо ж за комір ти схопив мене 221.
Коридо́р (Ол. Глувко) — так принято писати в літературній мові, франц. corridor, нім. Korridor, італ. korridore, — з лат. corritorium; форми »коритар, куритар« — з польських korytarz, kurytarz — в нашій літературній мові зовсім не вживаються.
Манже́ти (Л. Бурачинська). Літературна мова знає частіше »манже́та«, множина — »манже́ти«, рідке: »манше́та, манше́ти (часом: манке́ти)« за франц. manchette; ш змінилося на ж в мові російській, звідси й наше »манже́ти«. Замість цього дуже часто вживають народнього »чо́хла«, множина — чо́хли. Словник Б. Грінченка подає: Оце ще комір та чо́хли повишивати, та й дошита сорочка буде; Іде козак улицею, чо́хлами махає; Світилка багата, на їй сорочка чохла́та, під тими чохлицями сидять....копицями. Галицьке слово »дуди« зам. »манжети« місцеве, навряд чи прийметься; навпаки »чо́хли« широко знані.
Мета і ціль (Профан) — однаково вживані форми. Слово »мета« походить від лат. meta — границя, межа, стовп, край, і це початкове зна́чення цього слова; пізніше зна́чення поширилося, і »мета« стала визначати й абстрактну »ціль«. Пор. чеське й польське meta. »Для тієї мети« чи »Для тієї цілі« — тепер рівнозначні вирази. Слово »ціль« повстало з сер. гор. німецького zil, теперішнє Ziel, перейшло до чеського cil, польського cel, сербського циль, і до східніх: рос. цѣль-цель, укр. ціль. Як бачимо, обидві слові — »мета і ціль« — чужі, словяни для цього розуміння свого слова не мають (хіба »замір«, чеське záměr, п. zamiar).
Мо́дній і попере́чній. Академічний правопис наказує писати тільки модний, -на, поперечний, -на (хоч старші словники подають і форми модній, поперечній). Просимо ці дві слові викреслити на ст. 209-210 »P. M.« з числа слів на -ній. Див. »Рідне Писання« § 128.
Мужи́к, хпоп (О. Глувко) — цих слів в літературній мові оминають, бо вони мають призирливе зна́чення; звичайно кажемо »селяни́н«. Т. Шевченко, щоби сильніше підкреслити соціяльний стан учнів Христа, один раз ужив цього слова в »Марії«: Мужики, його брати, ученики перелякались, повтікали 550.
Нещасливи́й і неща́сний (інж. Ф. Гай-Гаєвський) трохи відрізнюються своїм зна́ченням: нещасли́вий — хто щастя не має, кому нещастить: Нещаслива дівчина, втратила гарного хлопця. Неща́сний — бідний, покалічений, прибитий великим горем. Але обидва зна́чення дуже близькі до себе, чому ці слова часто вживають одне замість одного.
Па́па (о. Ом. Тимочко). Українська літературна мова зовсім не вживає слова »па́па« замість »батько, тато«; це русизм.
Пере́тинка, ко́ма (Суддя Яр. Марків). Школа конче потрібує усталеної граматичної термінології, тим то київська Академія Наук уложила й затвердила граматичну термінологію. Кожний шкільний підручник на Наддніпрянщині мусить дотримуватися цієї однієї граматичної термінології (див. »P. M.« ст. 53). Знак, звали в нас »пере́тинкою« (перетинає речення, тільки не »протинкою«), але тепер Академія затвердила грецьку назву »кома«.
Про що тут іде (о. Ом. Тимочко), »про що розходиться« — це штучні вирази; але вираз: »іде мені про« досить уже втерся в нашій мові (хоч ліпше: мова про), а »розходиться мені« зовсім штучний.
Скоро (Дм. Микулин) —це праслово, часте в найдавніших памятках Х-ХІ віку; пор. староцерк. сл. скоро, борзо-бързо, рос. скоро, болг. скоро і борзо, срб. скоро і брзо, чеське skoro, rychle, brzo, польське skoro, prędko, szybko, в укр. мові: ско́ро, шви́дко, xу́ткo, архаїчне місцеве бо́рзо. Думати, ніби слово »скоро« повстало з російського, нема жадних підстав.
Словник — слівник — словар (проф. Ів. Василашко в Чернівцях). Стара форма »словар« ще недавно була скрізь у нас поширена, хоч це не наша питома форма, але більше російська. Так, Л. Зизаній свій словник 1596 р. назвав »Лексис«, а Памво Беринда 1627 р. — »Лексикон«. Цікаво, що Словник Б. Грінченка слова »словар« зовсім не подає (назва в заголовку: »Словарь української мови« — це, здається, титул не Грінченка). Болгарське »рѣчникъ,«, сербське »речник«. Слово »словник« (пор. чеське slovnik, польське słownik) стало словом літературним і загальнознаним. Думаю, що час уже українізувати його на »слівник«, — це була б наша форма (пор. слівце). Термін Ф. Піскунова »Словниця« (Словниця української мови«, Одеса, 1873 р.) зовсім не защепився в нашій мові.
Сльоза, а не слеза (о. Ом. Тимочко і Дм. Микулин). Літературна мова знає тільки живу східньоукраїнську форму: »сльоза́«, мн: сльо́зи, сліз«. Зах. укр. »слеза, слез«, літературна мова зовсім не вживає. Див. »Рідне Писання« § 31. У Т. Шевченка: сльо́зи 42. 325, Сліз немає 25.
Студе́нтський (Яр. Рудницький). Групу стн спрощуємо на сн, напр.: вісник, існувати і т. ін.; але групи нтс в пісьмі не спрощуємо, тому »студентський« не змінюється на »студенський« чи »студенцький« (хоч так вимовляємо). Див. »Рідне Писання« § 55 і 58.
Топта́ти (Ол. Глувко) — це літературна форма, а »доптати« — місцева зах. укр.; не вживайте »доптати«. Т. Шевченко писав тільки »топта́ти«: Бурян топтала 159, Не топчіте святого закона 256, Стежечку топтала 402 і т. ін.
Трудя́щий (Проф. Ів. Шовгенів). Народня східньоукраїнська мова широко знає слово трудя́щий« зам. працюючий, робочий (не: робучий). Найкращі письменники часто вживають цього слова. Так, Т. Шевченко в »Кобзарі« ужив цого слова 4 рази: Трудяще, а чепурне та роботяще 489; Таки ж у тім селі трудящий у наймах виріс сирота 343; Був Максим трудящий, роботящий 495; Трудящим людям 557 (видання 1910 р., Доманицького). Г. Барвінок 173: Трудящий шукає долі, а доля шукає трудящого. Номис, »Приказки«: Трудяща копійка годує довіку. Слово »трудящий« тепер сильно поширилося і в мові літературній (але не вживати рос. »трудящийся«).
