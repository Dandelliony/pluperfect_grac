Борис Грінченко про апострофа.
Серед нашого широкого громадянства, що мало знає придніпрянське культурне життя, не рідко почуєте твердження, ніби апострофа до нашого правопису запровадив проф. І. Огієнко. Це зовсім не відповідає правді. Як буде показано в ч. 10-м »Рідної Мови«, апострофа добре знала наша стара література, а до нового нашого письменства відновлено його десь у 1860-х роках. Проф. І. Огієнко, бувши Міністром Освіти, своїм розпорядженням 17 січня 1919 року запровадив по цілій Україні одноманітний правопис (із апострофом), що панував тоді в писаннях кращих знавців мови, бо того вимагало реальне життя. Цей правопис (із апострофом) лежить ув основі й сучасного академічного правопису.
Писання з апострофом найбільше поширив у нас Борис Грінченко; він же написав і першу статтю в обороні апострофа. Року 1908 Б. Грінченко видав у Києві книжечку: »Три питання нашого правопису«, і тут на ст. 22-27 він і подав апологію апострофа. Стаття Грінче́нкова ще й тепер нічого не втратила на своїй вартості, а тому ми передруковуємо її тут слово в слово (І. О.).
»Треба ще сказати про третю вигадку галицького правопису, а саме про такі писання, як от: пє, вє, бю, семя, піря, зїсти [ЛНВ. 1908, III, 449, також »Руска правопись зі словарцем«.(Л. 1904), 62.] замісто п'є, в’є, б’ю, сем’я, з'їсти. Правопис цей засновано на тій думці, що коли згуки п, б, м, в, р в українській мові тверді, то нема потреби якось іще окремо зазначати їх твердість і те, що вони не злучаються з є, ю, я, ї: і без того люди вимовляють їх одрізнено від тих йотованих згуків. Одначе з таким правописом не можно згодитися ні з наукового погляду, ні з практичного.
Літери я, є, ю, — це умовні знаки, якими зазначаються два зовсім неоднакові з’явища: а) йотація після самозгуків або з початку слова: стояти, єдиний, мою = стойати, йединий, мойу; б) зм’якшення співзгуків перед а, е, у: лялька, синє, нюхати = льалька, синье, ньухати; иншими словами: після самозгуків або з початку слова я, є, ю = йа, йе, йю; після співзгуків я, є, ю = ьа, ье, ьу. Значить і такі написання, як от семя, пє, вє, бю, піря ми мусили б читати семьа, пье, вье, бью, пірьа, а це суперечить українській фонетиці. За для того, щоб їх так не читати, довелось би завести нове правило, а саме таке: хоча я, є, ю після співзгуків і рівні ьа, ье, ьу, але після б, п, м, в, р вони визначають не зм’якшення, а йотацію, і рівні йа, йе, йу. Але таке правило зовсім ламало б той прінціп, на якому вже в нас засновано вживання літер я, є, ю і вносило б у справу страшенну плутаницю.
От возьмемо згук р. По деяких місцевостях він у нас твердий і там вимовляють: зорйа, рйад, але більшість нашого народу таки зм’якшує р і вимовляє, не вставляючи йоти після р: зорьа, рьад. Коли послухатися галицького правопису і писати ряд, піря, карюк, матірю, то скрізь, де р зм’якшується і після його йота не вставляється, такий правопис буде плутати читача, бо йому доведеться однакові написання (в обох випадках ря, рю) читати не однаково: раз рьа, рьу (ряд, карюк), а вдруге рйа, рйу (пір’я, матір’ю).
Потім єсть же у нашій мові багато випадків, коли згуки, що зм’ягчуються на всьому просторі нашої землі (д, з), не зливаються з йотованими я, є, ю. Коли в таких випадках слухатися галицького правопису, то нам доведеться писати однаково подяка (подьака) і підязати (підйазати), узятися (узьатися) і зявитися (зйавитися) і т. и.
Усе, що сказано тут про я, є, ю, можно приложити і до ї, а надто в тому випадкові, коли це ї вживається і після співзгуків. Тут справа доходить иноді навіть до правописних курйозів; напр. в одному поважному органі довелось побачити таке писання: »зїхати«. Зостається невідомим що́ це за слово: чи це з’їхати (съѣхать), чи зіха́ти (разѣвать ротъ, зѣвать).
Що до школи, то там такий правопис був би справжнім »камнемъ преткновенія«: і так там буває клопіт з літерами я, є, ю, а то ще довелось би виясняти третю мудрацію з цими літерами а са́ме, що деякі згуки треба вимовляти одрізнено від я, є, ю. Це дуже трудна річ для тих, хто вчиться читати, а ще труднішою вона стає через те, що певне ми можемо тут сказати тільки про б, п, м, в, — ці справді від я, є, ю, ї читатимуться одрізнено; але р? як бути з ним? Адже для полтавця воно може бути м’яким, а для галичанина ні. Що ж ми тут скажемо? А д та з? Яке ми про їх правило дамо, коли не будемо якось зачнача́ти, де саме читати окремо від я, є, ю, ї, а де зливати з ними? Тому, хто вчився, чи вчиться граматики, ми ще вимудрували б якесь правило, але що ми скажемо дитині, що ледві подужає механизм читання? Яким способом навчимо ми її читати »бурян« як »бурйан«, коли рівночасно вчимо її читати »ряд« за »рьад«, а не за »рйад«? Та чи не краще ж просто зазначити яким знаком усі ті випадки, коли літери ю, я, є визначають собою не ьу, ьа, ье, але йотовані йу, йа, йе, що відрубуються од попереднього співзгука, аніж заморочувати дитині (та й дорослому) голову силою всяких, проміж себе суперечних, правил, які нікого не навчать, а кожного зіб’ють з пантелику?
Усе згадане дає мені змогу сказати, що писання, де не зазначається одрубне читання співзгуків од йотованих самозгуків, не може видержати критики з наукового погляду, вносить силу неконсеквенцій і плутаниці в правопис, калічить тим нашу вимову і утрудняє початкову науку в школі і взагалі науку нашої мови. Через усе це правопис цей треба яко мога швидче і назавжди рішуче одкинути тим, хто його вживає, і ні в якому разі не заводити тому, хто досі не вживав.
Дехто, незадовольнений з такого недоладнього правопису, почав уживати в згаданих випадках иншого, став писати: пьє, бью, вьє, семья. Але таке писання може ще гірше калічить нашу мову, ніж галицькі бю, пю, у всякому разі воно є грубим гріхом проти української фонетики. Літеру ь скрізь і у всіх випадках ми вживаємо на те, щоб показати, що попередній співзгук вимовляється м’ягко і коли ми становимо її після б, п, м, в, то тим самим ніби кажемо, що й ці згуки теж треба, читати м’ягко, а тим часом українська мова їх не зм’якшує.
Звісно, той, хто пише »бьє, пьє, семья, вьє«, хоче показати, що тут співзгуки б, п, м, в читаються одрубно від йоти, то б то зостаються твердими; але як же це ми той самий знак (ь) будемо вживати для двох, діяметрально супротилежних, цілей? Це недоладу і з наукового погляду, а ще більше з практичного. Яким робом учитель буде виясняти своїм школярам, що в одніх випадках ь показує, що попередній співзгук зм’якшивсь, а в других — цілком навпаки — зоставсь твердий? Яка плутанина буде од цього в голові в дитини! Безперечно, це до того зіб’є дітей з пантелику, що помилки на вживання літери ь стануть такими саме частими, як у московській мові помилки на літеру ѣ, і робитимуть і учням, і вчителеві стільки ж клопоту.
Та й не тільки це. Адже відомо, що правопис з часом починає впливати на вимову, і через те є всі підстави боятися, що вживання ь після б, п, м, в може зробити те, що в українців, що добре говорють і вміють вимовляти по московському, ці українські тверді згуки, під вражінням од графіки, почнуть у живій мові м’якшитися не тільки в московській, але і в українській мові, то б то: українська мова калічитиметься.
Таким робом і цей правопис з ь перед йотою, яко ненауковий, суперечний нашій фонетиці і шкодливий, ми мусимо яко мога швидче закинути.
Але яким же способом зазначати в таких випадках одрубне читання співзгуків од йоти?
Можно було б роскласти я, ю, є на йа, йу, йе, і писати бйе, пйю, вйе, семйа: цей спосіб був би цілком науковий і до читання таке написання було б дуже легеньке; але з погляду на традіційне вживання в таких випадках я, ю краще цього не робити (принаймні — поки): дуже вже чудним здаватиметься таке написання сьогочасньому письменному чоловікові, що здавна звик завсігди в таких випадках бачити я та ю, дуже вже мулятимуть йому очі оті йа та йу, такі за для його нові й дивні!
Через те, з погляду практичного, краще всім пристати на той спосіб, якого вживає тепер більша частина наших авторів, а саме — становити в таких випадках апострофа.
Знак цей здавна вживався в українській мові: в XVI та XVII в. давні наші письменники частіше писали апостроф замісто проминутої літери ъ:  з’ сего свѣта, в’ Церкви Божей, з’ учителей і т. и. [Марковскій, Антоній Радивиловскій, южнорусскій проповѣдникъ XVII., прилож., 21]; у новому вкраїнському письменстві їм взагалі зазначалося випадання згуків (як не було змалку, не буде й д’ останку) і так цього знаку треба для нашої мови, що навіть Желехівський не зважився його обминути: пишучи бю, пю, він все ж мусив писати: з’їдати, з’явитися, з’яструбіти, з’ясувати, під’їздити, під’юдити, під’яремний і т. и. Та й справді — як його обійтися без апострофу в усіх отих і таких випадках? І ніколи ми не виженемо цього давнього знаку з нашого правопису. То чому ж не завести його, як і робить це більша частина наших авторів, у всіх тих випадках, де чути одрубне вимовляння співзгука від йоти?
Декому не подобається апостроф через те, що в друці та літера, після якої стоїть він, дуже далеко відсунута від тієї, що після неї. Воно трохи нечепурно, то так, але це лихо дочасне: тепер замісто апострофа становлють друкарні здебільшого протинку (ко́му:,), — воно й виходить дуже широко; трохи згодом, як друкуватиметься по вкраїнському багато, можно буде досягти, щоб у друкарнях пороблено співзгуки б, п, м, в, д, з, р з апострофами при їх, — тоді апостроф буде до літери дуже близько і тієї стежки посеред слова вже не буде.
Таким робом уживати апостроф нам неминуче. І на мою думку — його треба вживати у всіх тих випадках, коли маємо показати, що співзгук одділяється в вимові од йоти, що після його«.


