До Прихильників Рідної Мови.
Розпочинається новий шкільний рік, а водно́час із ним збільшує свою працю й »Рідна Мова«. Мусимо всі попрацювати з найбільшим напруженням своїх сил, щоби справді зацікавити вивченням рідної мови не тільки наше вчительство та шкільну молодь, але й широке громадянство.
»Прихильники Рідної Мови», свідо́мі свого обовязку, то ґрунт для існування »Рідної Мови«. Про обовязки їхні писали ми в 1-м числі »P. M.« ст. 29-31, а тепер сердечно просимо ще раз перечитати ті сторінки. »Рідна Мова« має занадто мало цих Прихильників, тим то й не може ще планово працювати особливо на провінції; сердечно просимо всіх, хто цінить і розуміє вагу збільшення культури нашої літературної мови, зголошуватись за »Прихильників Рідної Мови«.
»Гурток Плекання Рідної Мови« — це найцінніший осередок для вивчення рідної мови та спопуляризування цього вивчення серед широкого громадянства; про їхні завдання писали ми ще в 1-м числі »P. М.« ст. 31-32. Тут тільки нагадаємо, що поки цілий наш край не вкриється сотнями »Гуртків Плекання Рідної Мови«, доти цієї мови ми докладно не знатимем. Звертаємось тут із гарячим закликом до нашого вчительства, членів »Просвіти«, Гуртків »Рідної Школи«, »Союзу Українок» і до академічної молоді: закладайте скрізь, де тільки можливо, »Гуртки Плекання Рідної Мови« і виконуйте програму, накреслену в »P. M.« на ст. 32. Зреалізовуйте скрізь гасло »Рідної Мови«: Для одного Народу — одна літературна мова й вимов а, один правопис!
З окремим закликом звертаємося до цілої свідомої нашої еміграції в Америці: закладайте скрізь »Гуртки Плекання Рідної Мови« й не допустіть вашу молодь до винародовлення! Памятайте: з культури літературної мови завжди судять про розвиток Нації.
До всіх звертаємося з гарячим проханням подбати, щоби »Рідна Мова« була в кожній інтелігентній українській хаті.
Для публічних викладів »Гуртків Плекання Рідної Мови« подаємо такі теми: 
1. Для одного Народу — одна літературна мова (див. »P. М.« ч. 2 ст. 33-42). 
2. Для одного Народу — один правопис (див. »P. M.« ч. 6 ст. 161-170). 
3. Мусимо вчитися рідної мови (»P. M.« ст. 3-6, 9-16, 33-42, 99-102, 235-238). 
4. Загроза винародовлення молодого нашого покоління в Америці (»P. M.« ст. 209-212, 275-278).
5. Зна́чення рідної мови в розвитку Нації.
6. Наша часописна мова (»P. М.« ч. 9 ст. 289-294). За літературою й вказівками для викладів звертайтеся до »Рідної Мови«.
Водно́час із цим числом виходить у світ і »Рідне Писання, — український правопис і основи літературної мови«, ціною 1 зл. за примірник. Просимо »Прихильників Рідної Мови« та »Гуртки Плекання Рідної Мови« подбати, щоб справді в кожній українській хаті обовязково було й »Рідне Писання«, як ґрунт для вивчення своєї літературної мови.
