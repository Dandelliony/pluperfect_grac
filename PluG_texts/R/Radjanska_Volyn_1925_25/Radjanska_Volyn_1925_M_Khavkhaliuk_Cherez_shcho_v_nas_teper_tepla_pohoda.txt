Через що в нас тепер тепла погода.
Зміна погоди на землі утворюється величезними вихрями, що переходять з місця на місце. 
Вихрі ці хоч і схожі до тих невеликих вихрів, що часом зриваються на дорозі влітку й, крутячи порох, несуться десь аж поки не розвіються, але по розміру бувають надзвичайно великі, так, що охоплюють своїм впливом цілу Радреспубліку або й усю Європу. 
Ці вихрі поділяються на два типи: одні з них звуться „циклонами“, а другі „антициклонами“. 
При утворенні першого типу вихрів, так званого ціклонального, повітря збігається до центру і крутячись від бігу землі, утворює як би лійку, хмарність збільшується і літом робиться холодніще та випадають дощі, а зимою теплішає й випадає сніг. 
При другому типові, так званому антициклональному, крутіння повітря утворює як би перекинуту догори лійку, течія повітря розходиться від центру навкруги, розганяються хмари, настає досить ясна, суха погода—літом гаряча, а зимою морозна. 
Отож, починаючи з другої третини місяця грудня, Волинь підпала під вплив циклонів, що утворювались на північному заході коло острова Ісландії, півночі Європи, де проходить тепла течія води, так звана „Гольфштрем“. 
Ця морська течія завше своїм теплом огріває всі простори на протязі свого проходження, але сього року вона очевидно значно тепліща, ніж звичайно буває. 
М. Хавхалюк.
