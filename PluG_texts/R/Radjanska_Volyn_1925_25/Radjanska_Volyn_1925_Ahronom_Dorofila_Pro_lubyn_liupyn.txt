Про Лубин (Люпин).
(Відповідь --- незаможникам).
Головне значіння для нас лубину—це його здатність використовувати й удобряти піскуваті, хрящові та кам’янисті грунти, де инші рослини ростуть пагано.
Невибагливість лубину до грунту та його добрий розвиток на бідних грунтах, залежить почасти від того, що ця рослина має дужий, сторчовий корінь з багатьома гіллячками, а почасти—від присутности на його корінцях так званих азотзбіраючих бактерій, які використовують азот (дуже важна споживна для рослини річовина) з повітря й оддають його рослині. На корінцях лубину завжди можна бачити невеличкі жовна, в яких і містяться бактерії. 
У грунті, на якому лубин ніколи не ріс, цих бактерій мало, а тому й лубин там розвивається пагано. Крім того, й жито, посіяне по такому лубину, дає менші врожаї. Так, з досвідів на Київщині встановлено, що на свіжому місці по лубиновому парові жито дало на 17 пуд. зерна та на 30 п. соломи менш, ніж там, де лубин було сіяно вже кілька разів. 
А тому—
Там, де лубин сіється в перший раз, обов’язково треба грунт заразити бактеріями лубину, для чого по полю розсівають землю, яку беруть з старого лубинового поля.
Лубин любить сухіші землі й тепле літо. Росте у полі він  31/2 —41/2  місяці. З грунту найбільш бере фосфорового квасу. На грунтах, в яких є чимало вапни, лубин розвивається пагано. Так, у спробах з жовтим лубином дознано, що як в грунті було більш як 1/2  відс. кальцію (складна частина вапни), це вже прикро відбивалось на розвиткові лубину.
На якому полі сіяти лубин?
На зелене угноєння лубин сіють у паровому полі, або після збірання хліба (пожнивний лубин): до осени лубин розвиває чималу вруну, яку й приорюють підчас осінньої оранки. 
Коли-ж лубин сіють на насіння, то в сівозміні йому призначають останнє місце, аби тільки не після бобкової рослини. 
Коли сіяти лубин?
На весні лубин треба сіяти пізніше, ніж горох, бо вруна його боїться підморозків. Але й запізнятись з сівбою не можна, бо насіння лубину сходить лише після того, як втягне в 11/2  рази більш води, як важить само; значить, сіяти лубин треба в вохку, виорану на зяб та поскороджену на провесні ріллю. 
Скільки та як треба сіяти лубин?
На зелене угноєння треба сіяти 10—13 пуд. насіння на десятину; на насіння 6—8 пуд. 
На насіння лубин краще висівати рядками на 6—8 верш., на зелене-ж угноєння здебільшого сіють роскидним способом. Після цього насіння треба загорнути драпаком та боронами на 3/4 —11/2 верш. завглибшки, а в суху погоду ще й прикачати. 
Про догляд за лубином у полі побалакаємо в наступному числі. 
Агроном Дорофіла.
