Німці про украінців.
„Ukrainische Rundschau“ умістило цілу низку висловів західно-європейських вчених про наш народ, з яких наводимо тут де-які приклади: 
Барон Л. Будберг („ Мандрівка німця по Білій, Малій і Новій Руси“, р. 1832) пише: „Українці уявляють з себе дуже чесний, добросердечний народ, який напевно завоює прихильність кожного чужоземця, котрий добре познайомиться в ним. Що правда, на перший погляд українці вдаються трохи суворими і вороже настроєними; їх лаконізм, їх короткі відповіді відхиляють чужоземця; але чим більш поживеш із ними, тим більш їх полюбиш, тим більш переконуєшся в їх непідкупній чесности, що не дозволяє вкрасти навіть булавки“.
До цієї характеристики українців проф. Бідерман додає: „автор цих рядків після власного досвіду ствержує наведений погляд бар. Будберга. Через це автор висловлюється про значіння української національности для Австрії. Але хоч як він прихильний до українців, проте мусить зазначити їх національну хибу, а саме нерішучість (з якої вони виходять тільки в найбільшій потребі) а також недостачу енергії там, де треба поліпшити своє матеріяльне становище". 
Коротко, але досить характерно висловлюється проф. Шмоллер („Основи загальної науки про народне господарство" р. 1900). Він каже: „В сучасній Росії живуть вкупі ріжні слав'янські народи... Ще й досі доволі відріжняються один від одного: екстравагантний неощадний поляк, про якого прислів'я каже, що він „вбив на полюванні півня, щоб іззісти за обідом бика"; поляк, який завше з захопленням, весело і неохайно провадить „польське хазяйство"-—далі українець, твердий, прихильний до хліборобства, до своєї старовини, багатий на пісні, який тримається свого святого Київа, і нарешті сучасний великорос, що мав в собі велику примітку монгольської та татарської крові, значно більше любить торгівлю та ремества і починаючи з XVI віку став панувати...“ 
Так пишуть про нас представники нації, яка є одна з найбільш культурних у цілім світі. 
																	А. Ш.