Сторінки життя.
Братам-народам.

Минули Шевченкові дні. Озвалися на їх села, города, нетри холодного заслання, огнища культури, солом'яні покрівлі.
Озвались убогі і заможні. Озвались холодні і палкі. Озвались ворогі і друзі.
І всі по своєму пом'янули нашу славу, нашу гордість, радість нашу. 
Інтересні були моменти в цьому загальному відгукові, загальному святі. Моментів тих, акордів хороших було багато. І спинятись на їх усіх я не буду. 
Мені хочеться тільки зазначити, теплим словом підкреслити найкращий листочок у вінкові, що люде поклали в ці дні на могилу нашого Кобзаря. 
Це листочок братерського єднання народів, що „в одну семью скуті" однаковими політичними обставинами національного життя. 
Самі гарячі, самі чулі слова в голосах, що славу Шевченкові співали, — були слова „инородців", слова пригноблених народів. 
Звичайно: голодний голодного найкраще розуміє. Душа, якій болить, найщільніше пригортається до такої самої —страдничої душі. 
Хіба, ж не так, наприклад, пригорнулась до української душі душа литовська в ці дні Шевченка. 
Ось відома з нашої ж газети телеграма редакції литовського часопису „Wiltis": 
„Приєднуємося душею до вшанування великого українського поета Т. Шевченка. Прийміть сердечний привіт українцям. Роскажіть своєму народові і могилі вашого бояна про наші почування. Хоч Німань і Дніпро в ріжні течуть моря, та спільна нехай буде наша радість і горе. Нехай плескіт Німанових хвиль нагадує нам Дніпрові води. Дніпр нехай казку співає про Литву. Нехай живе, росте, ширить могутній дух великого Тараса". 
В цій телеграмі поезія душі народа, краса братерської любови.
Вона сама —без усяких пояснень і закликів, своєю красою вдарила по струнах серця українського народу і і розказала йому, могилі високій під Каневом, голубом сизокрилим до неї прилинувши, росповіла, якою спільною, якою прекрасною радістю народів заграли в дні Шевченка хвилі Дніпра і Німана, хоч і в „різні течуть“ вони „моря". 
І казку про стару Литву, що хоче жити під новим сонцем, почули Дніпрові береги, де живе і до віку не вмре „могутній дух великого Тараса".
А далі йшли инші братерські вітання. Були вітання білорусів—поетичні, гарячі, були слова спочуття і смутку грузинів і наших „инородців". І в тих усіх словах багато любови, багато „казок" пронеслося до степах і гаях України.
Залунали слова. Ожило серце. Легче зітхнули втомлені груди.
Та й як же його не зітхнути легенько, коли чуєш, що виростає міцна стіна любови народів, сила настає, з якою не так сумно на світі жити. 
Аби минувся народній розбрат, аби розвіялася ворожнеча народів, що близькі один одному,——і нове засвітить сонце, нові зазеленіють лани.
Так, багато прекрасних моментів дали нам дні Шевченка. Згадали вони, що не мертві для нас слова „Заповіту":
„І мене в сем'ї великій... Не забудьте пом'янути"... 
В великій сем'ї братніх народів пом'янути треба нашого Поета. 
													Л. Чулий