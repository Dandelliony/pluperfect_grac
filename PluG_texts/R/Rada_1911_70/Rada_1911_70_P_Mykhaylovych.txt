На біжучі теми. 
„Моя звичка."
Ось даю вам слово чести, 
Я—зневірений Гамлет: 
Не писатиму нічого 
И не читатиму газет. 
Бо обридло все на світі, 
Особливо ж фельєтон! 
Ні, я сяду та з весною 
Заспіваю в унісон: 
Зашумів Дніпро широкий 
І поніс на грудях лід... 
А Савенко, як побачив, 
З переляку аж поблід. 
Метушиться по Подолу, 
У підвали загляда, 
І кричить, що має сили: 
„Ой, нещастя! Ой, біда!.. 
Революція, Їй-Богу! 
Навіть вимовить боюсь: 
„Ще хвилину, ще годину— 
Дніпр заллє „єдину Русь!“... 
Кар-р-р-аул! Крамола! Зрада! 
От проклятий „малорос!"... 
Витяг книжечку в кишені

І почав писать донос: 
„Самостійні малороси" 
Підкупили наш Дніпро, 
Щоб розлив він свої води"... 
Цить, крамольнеє перо! 
И не хотів цього писати, 
Ну, а вийшов фельєтон. 
Більш не буду; і з весною 
Заспіваю в-унісон. 
Сонце сяє, сонце грає, 
Роспікає тротуар. 
Дами ходять, дами бродять 
І шукають... шаровар. 
Десь ще вчора-позавчора 
Шаровари хтось з них здер; 
І з нудьгою та журбою— 
Ходять, нудяться тепер. 
Дами, дами, що це з вами, 
На що вам мужський фасон? 
Тьфу на його! Мимо-волі 
Знову вийшов фельєтон! 
Ну, тепер уже покаюсь,— 
Тему иншу я знайшов: 
Соловейком заспіваю 
Про кохання і любов. 
А любов, як всім відомо, 
Будить спомини, чуття, 
Душу й серце кришталює 
І окрилює життя. 
Я люблю Державну Думу, 
О, чи любить же вона? 
Роспитаюся Гучкова — 
Він про це напевне зна,— 
Бо кохав її недавно, 
Віддавав свою любов, 
Та натішився і кинув, 
Як раніше Хомяков. 
А за віщо? Всім відомо— 
За непевні норови: 
Наша дума чорноброва 
Хоче буть без голови, 
Та попалась вона в лапи, 
І не вирветься тепер: 
Головою парламенту 
Став Родзянко - камергер. 
Він хоч лідер октябристів - 
Та далеко не Солон... 
Що це сталося зо мною? 
Знову вийшов фельєтон!
 Гетьте, гетьте, фельєтони, 
Бо в душі цвіте весна, 
Я почну листи читати, 
Що писала Лохтіна. 
„Посилаю громадянству 
У Царицанський собор, 
Милі друзі! сповістіте, 
Як живе Іліодор? 
О, зруйнуйте горді „замки", 
Розірвіте ланцюги 
І пустіть його на волю, 
Бо вміраю од жаги... 
Він—апостол правди й гніву, 
Він—премудрий Соломон"!... 
Фу-ти, ну-ти: знову з'їхаз 
На ганебний фельєтон!.. 
Ні, даю вам слово чести, 
Я—зневірений Гамлет: 
Не писатиму нічого 
Й не читатиму газет!.. 
П. Михайлович.