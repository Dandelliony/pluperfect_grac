За кордоном.
Перед загальним повстанням в Турції.
Сила і влада комітету „Єднання і Прогрес“ в Турції з кожним днем все більше і більше падає. Причина цього крім загальних політичних умов, криється ще й в тому, що комітет покинула більшість його поважних і відомих народові членів. По всій країні незадоволені цим комітетом, бо окремі національности вспіли вже зрозуміти, що комітет тільки обіцяв їм багато, а зробити нічого не зробив. Тому й весною в Турції може виникнути зразу скілька повстань. Приготовання до повстання, як повідомляють місцеві газети, йдуть в Македонії, Епірі і Албанії, будуть певно бунти і в Месопотамії та Сірії. В звязку з чутками про це комітет „Єднання і Прогрес“ поспішив розіслати по всіх містах імперії своїх агентів, які мають зібрати відповідні відомости на місці і докладно донести про все комітетові. Найбільше небезпешні звістки надійшли з північної Албанії, де хотять зовсім одірватись від Турції і йти під владу Чорногорського короля. Тепер в Чорногорії переховується 6,000 албанців, їх там зустріли дуже радісно. Можливо, що на поміч албанцям піде багато сербів, македонців та греків. Крім Чорногорії албанцям допомагає Італія.
Реакція в Персії.
З Тегерану повідомляють, що нове міністерство Сапехдара круто повернуло політику на реакціний шлях. Недавно арештовано і вислано в Керманшах демократа Ярмагомета, що стоїть на чолі 500 прихильників своїх, курдів. Чиновникам і поліції заборонено бути в політичних партіях. Оштрафовано газету „Іран Нов“ за політичний огляд, в якому згадувалось про студентські розрухи в Росії.
На могилі Герцена.
В минулу неділю в Ніцці на могилі Герцена під приводом Плеханова відбулась величезна маніфестація в пам'ять Герцена, як борця за визволення селян від кріпацтва. В маніфестації брало участь більше 1000 душ. Були делегати зо всієї Європи.