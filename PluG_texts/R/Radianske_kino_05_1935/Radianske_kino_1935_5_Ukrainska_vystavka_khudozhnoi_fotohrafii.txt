"Українська виставка художньої фотографії"
Показати у високохудожніх фотознімках багатогранне життя Радянської України, в усій різноманітності її індустріального, сільськогосподарського, культурно-наукового і мистецького життя — таке одне з основних завдань першої української виставки художньої фотографії і фотопромисловості. Виставка має відкритись у Києві, у кінці грудня — напочатку січня.
На виставці будуть показані досягнення радянської художньої фотографії і фотопромисловості України. З роботами виступатимуть не тільки фотопрофесіонали (майстри, фотографи, фотокореспонденти) та фотопідприємства, але й кращі аматори фотосправи та фотогуртки України.
Понад 5 місяців провадить підготовку комітет проведення української виставки художньої фотографії, відбираючи з численних робіт, які надсилаються на виставку, найкращі й найзначніші. На сьогодні з 21 2 тисяч надісланих експонатів відібрано до 800.
З окремих робіт привертають увагу роботи одеського фотографічного товариства, які відзначаються цікавими сюжетами. Особливо вдалі роботи молодих членів товариства. Флаг-фотограф Чорноморського флоту тов. Поляков надіслав 123 фотознімки з життя і навчання бійців Чорноморського флоту, здебільшого дуже майстерно виконані. Серед них є цікаві знімки під водою, зроблені в підводному „дзвоні“.
Цікаво й красочно показано окремі моменти щоденного життя Червоної армії в роботах фотокора Київської військової округи тов. Озера.
Низку художніх робіт подали фотографи Москви. Не поступаються своєю якістю перед роботами професіоналів і окремі знімки, виконані членами фотогуртків запорізького заводу „Комунар“ і київського державного університету. Багато робіт надсилають фотоаматори колгоспники.

