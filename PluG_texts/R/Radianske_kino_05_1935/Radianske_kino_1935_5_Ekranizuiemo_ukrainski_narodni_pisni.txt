«Екранізуємо українські народні пісні» 
З небувалим піднесенням, з величезною радістю реалізує творча бригада за керівництвом режисера-орденоносця І. П. Кавалерідзе завдання екранізувати українські народні пісні. 
Складне, але почесне завдання. Який вдячний для творчості матеріал! Прекрасні мотиви, багатобарвні і соковиті мелодії, чіткі, повні соціального змісту слова —ось відмінні якості українських народних пісень. З покоління в покоління переливалась вона — пісня українського трудового народу. 
Тяжке й жахливе, пригноблене життя наймита-бідняка; горе, гнів і зненависть кріпака, розпач душі безправної знедоленої жінки, протест і нестримне бажання порвати кайдани рабства — ось почуття і думки, які в піснях висловлював український пригнічений народ. 
І хоч намагалося українське панство викоренити народну пісню, добре розуміючи Гї величезну, бунтарську силу, але зберіг і доніс трудовий народ свій скарб, свою зброю, свою пісню до наших днів.
 Спроби передати українські народні пісні мовою кінофільма, як окремого твору, робляться вперше в історії української кінематографії. 
Проте ми сміливо беремося за цю роботу, хоча досвіду й спеціальної науки в цьому ще немає і труднощі творчого порядку передбачаються великі. Зберегти, а подекуди ще більше відтінити особливості українського народного фольклору, виявленого в піснях, ще гостріше, зоровими засобами, підкреслити соціальний зміст пісень — такий головний критерій у розв’язанні творчих проблем, зв’язаних з екранізацією української народної пісні. 
Якими шляхами можна здійснити це завдання? 
На нашу думку, кожна пісня — будь то пісня епічна, лірична, комічна — потребує до себе окремого підходу. 
Навряд чи можна підходити до пісеньбурлацьких, козацьких, чумацьких і т. д. з однією творчою міркою. Проте дещо в якійсь мірі є спорідненого для всіх пісень. 
Екранізуючи українські народні пісні, ми намагаємось, щоб пластичний вияв пісні насамперед відповідав змістові її. 
Ми намагаємось передусім старанно передати народний мотив самої пісні, зберегти всю глибину емоцій, багатство її музичних відтінків і відповідно до цього вже будуємо зоровий матеріал. 
Проте сюжет (фільма) не є щось само по собі, а пісня сама по собі. Зорова будова сюжету мусить бути органічно зв’язана з піснею, з неї виходити, емоціонально художньо підносити словесний матеріал пісні. 
Звідси вимоги — знайти форми будови сюжету такі ж короткі й сконденсовані, як і сюжети пісні, подати образи такими ж соковитими, цікавими, закінченими, які вони є в пісні 
Екранізовані сюжети народної пісні мусять розкрити й донести до глядача середовище й атмосферу, в якій зародилась українська народна пісня. Таким ми уявляємо фільм, побудований на матеріалі української народної пісні, виходячи з таких принципів, ми створювали сценарії пісень для фільмів і зокрема тих, що друкуються нижче, а саме: пісня „Про пана Лебеденка" та „Грицю, Грицю, до роботи“. 
Сценарій першої пісні „Про пана Лебеденка“ побудований за історико-соціологічним (як ми його умовно звемо) принципом. Сценарій „Грицю, Грицю, до роботи“ побудований за принципом асоціативним. 
В чому ж полягає суть цих принципів? Як це видно із сценарія пісні „Про пана Лебеденка“, ми намагалися побудувати такий сюжет, який давав би уявлення про ту історичну епоху в якій змогла з'явитись і звучати в народних масах ця пісня про соціальні відносини, що були в той час. Такий :южет, що не лише передавав би слова пісні, а навпаки — своїм пластичним виразом поглиблював і роз’ясняв класову суть пісні. 
Пісня „Про пана Лебеденка“, що малює класову помсту голоти, побудована в епічній формі, подає надзвичайно цікавий, соковитий малюнок свого часу. Саме це створює труднощі для екранізації її, особливо в стислій, динамічній формі. Ми вважаємо, що найкращим розв’язанням завдання екранізувати цю пісню є подача її на такому ж епічному сюжеті, щоб пластичним своїм виявом фільм був адекватним цій поетичній пісні. Саме через це ми побудували пісню „Про пана Лебеденка“ на сюжеті другої пісні — „Яром, хлопці. яром“, що своїм змістом ніби продовжує пісню „Про пана Лебеденка“. 
В пісні „Про пана Лебеденка“ йде мова про те, як козаки зустріли пана на дорозі й розправилися з ним, щоб не топив ти та бідне селянство у холодную воду“. В пісні ж „Яром, хлопці, яром“ співається про те, як козаки, що їхали повз панський двір, розказали пані, яка під козаками панських коней пізнала, як вони ці коні в пана „покупили“, як „робот“ з ним чинили. 
Отже, як видно із сценарія, на зоровому матеріалі пісні „Яром, хлопці, яром“ ми подаємо пісню „Про пана Лебеденка“. 
Як нам здається, ми цим самим і досягаємо поглибленості й відповідності пісні й сюжету та органічності, тобто тих положень, про які ми розповіли вище. 
Сценарій другої пісні — „Грицю, Грицю, до роботи“ побудований за асоціативним принципом, тобто знайдено такий сюжет, такий пластичний матеріал, Що так само як і в попередній пісні, жанрово адекватний їй, відповідає змістові пісні, органічно з нею зв'язаний. Проте, відмінно від попередньої пісні, він побудований на зовсім іншому історичному, але, по асоціації, подібному матеріалі. 
Саме ці два принципи — історико-соціологічний та асоціативний,— як нам здається, найбільше відповідають здійсненню поданих міркувань і через те вся програма українських народних пісень та танців — ,,Ой наступала та чорна хмара“, „Ой п’є вдова, гуляє“, „Про пана Лебеденка“, „Грицю, Грицю, до роботи", „Над річкою бережком“, „Ой пряду, пряду" та танці: „Козачок“ і „Кривий танок“ (веснянка), — побудована саме за цими принципами.

