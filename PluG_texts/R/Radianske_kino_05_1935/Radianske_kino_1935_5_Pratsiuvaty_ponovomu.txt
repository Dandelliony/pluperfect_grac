«Працювати по-новому» 
У 1936 році київська кінофабрика повинна значно покращити якість своєї продукції. Добрі фільми ми повинні виробляти планово, швидко й дешево. Але, коли ми говоримо про перспективи роботи фабрики, не можна замовчувати існуючі хиби. Тільки грунтовно вивчивши хиби організації фабричної роботи в 1935 році, можна намітити правильні й реальні перспективи.
 У цьому році ми передбачали різко підвищити якість нашої продукції. Але закінчені фільми задовольняють нас далеко не в повній мірі. План фабрики недовиконаний на 35 проц., тоді як кошторисні асигнування перевитрачені. 
У чому полягають основні причини цих зривів? Коли ми говоримо про них, треба перш за все поставити питання про режисера. 
З одного боку, до режисерів фабрики виявили надмірне довір'я у розв’язанні творчих питань. Вузлові питання виробництва фільмів режисери часто- густо вирішали самі, без необхідної участі дирекції фабрики. 
З другого боку, режисерів оточували великою кількістю безправних і неавторитетних „няньок“. 
Сценарії, які йшли у виробництво, як правило, були недороблені. 
Крім того, режисерів перевантажували організаційною роботою. 
Нормальному виробництву фільмів заважали безвідповідальність цехів і відсутність чіткого розмежування праці. 
Нарешті, на фабриці не організовано роботи щодо підготовки і перепідготовки кадрів. 
Це призвело до того, що режисери не могли повністю використовувати свої творчі сили. Завантажені не своїми функціями, режисери ставили фільми довго, дорого, а художня якість картин не виправдувала покладених на них надій. 
Після кінофестивалю і випуска кращих радянських фільмів — „Чапаєв“, „Юність Максима“, „Крестьяне“, „Летчики“ — на київській фабриці гостро повстало питання про необхідність значно покращити художньо-ідеологічний рівень кінопродукції. Шукаючи радикального розв’язання цього питання, режисерам надали майже безмежну волю дій. Намагаючись досягти блискучих кінцевих результатів, багато режисерів засвоїли найшкідливіший принцип, що переможців не судять. 
Цей принцип, при наявності широких повноважень режисера, призводив до безгрунтовних експериментів. Режисери починали ставити фільми за недоробленими сценаріями, свавільно міняли акторів під час знімання, наново перезнімали уже зазняті сцени і без міри витрачали плівку. Постановка фільмів довірялась лише творчому чуттю режисерів, а це далеко не завжди себе виправдувало. 
Все це поглиблювалось ще тим, що люди, які оточували режисерів, мало допомагали їм працювати. До режисерів прикріпляли „няньок“— редакторів-консультантів. Ці люди, не будучи працівниками знімальних груп, лише спостерігали виробництво, ні за що не відповідали й часто-густо давали погані поради. Ці „няньки" були нездібні правильно орієнтувати режисерів. На практиці вони, швидше, дезорієнтували режисерів, позбавляючи їх творчої самостійності. 
Крім того, режисера перетворили на директора групи, поклавши на нього матеріальну й організаційну відповідальність за знімання фільма. На заступників режисера часто призначали недосить кваліфікованих адміністраторів. У наслідок — режисери виявились перевантаженими організаційно-господарчою роботою. Це шкодило творчому процесові і призводило до ще більших перевитрат по картинах у процесі виробництва. 
Організація підсобних цехів, без чіткого розмежування функцій, призвела до знеосібки. Одержавши замовлення на знімання, підсобний цех, звичайно, передавав частину цього замовлення до інших цехів. Між цехами починалось довге листування і в наслідок виконання замовлення затримувалось. Якість роботи виходила незадовільна. 
Фабрика не тільки не готувала нових творчих кадрів, але навіть не вживала заходів до підвищення кваліфікації своїх теперішніх працівників. Частково це пояснювалось об’єктивними причинами. Але, кінець-кінцем, утворилась невідповідність між професіональним рівнем творчих і технічних кадрів та закономірно високими вимогами до продукції. 
Розуміння цих визначених і ясних хиб допомагає нам принципово змінити весь комплекс роботи на кінопідприємстві. У 1936 році треба так перебудувати роботу: 
Сценарій треба остаточно доробляти до пуску у виробництво. Його метраж повинен бути точно розрахований. Під час знімання сценарій не повинен зазнавати ніяких доробок. Такий сценарій повинен розробляти сценарний відділ, а не режисер. Закінчений сценарій повинен бути всебічно продуманий як керівництвом фабрики, так і режисером. Тільки тоді сценарій можна передавати у виробництво і тільки за таким сценарієм можна буде робити реальний генеральний план постановки фільма. 
Режисер повинен добирати акторів за рекомендацією керівництва й під його контролем. Звичайно, треба цілком звільнити режисерів від будьяких організаційних і матеріальних турбот. 
Перебудовуючи роботу, конче потрібно уточнити питання і про асистентуру. Зараз сама назва „асистент“ викликає посмішку у творчих працівників фабрики. Досі функції асистента не були уточнені. Конче потрібно визначити обов’язки асистента. Режисер повинен передати асистентові всю організацій - нетворчу роботу. Асистент повинен разом з режисером розробляти монтажний сценарій, як перед всією постановкою, так і перед кожним зніманням. Режисер повинен покласти на асистента добір акторів на епізодичні ролі, організацію масовок, приймання закінченої декорації, а, значить, і організацію знімання й, навіть, початкову репетицію з ансамблем. Цей поділ праці, безумовно, дасть конкретну користь режисерові й взаємно зобов’яже і режисера й асистента. 
Штат редакторів-консультантів, безумовно, треба ліквідувати. Режисерові треба надати цілковиту творчу волю (за добре доробленим сценарієм), не дезорієнтуючи його некваліфікованими порадами. 
Це, безумовно, зміцнить режисера в його творчій самостійності. 
Треба встановити правило, що керівництво обмежується лише контролем творчої праці режисера. Творча допомога режисерові з боку керівництва, як правило, повинна здійснюватися періодично. 
Керівництво повинно переглядати знятий матеріал не частіше двох раз на місяць і, на підставі цих переглядів, давати вичерпні вказівки режисерові. 
Режисерську групу необхідно забезпечити добрим адміністративним керівництвом. Для цього доцільно створити художньо-виробничі об’єднання (ХВО). Директор ХВО повинен бути не тільки прекрасним організатором і контролером виконання генерального плану групи, але й людиною, яка добре розуміє творчі питання й може щодня обговорювати ті питання, які виникають під час роботи і зв’язані з генеральним планом групи. На чолі організаційно-матеріальної частини групи повинен стати добрий начальник групи, який зуміє організувати роботу, зміцнити виробничу 
 дисципліну. Він повинен уміти своєчасно й високоякісно допомогти асистентові організувати знімання. Він повинен бути добрим товаришем, який забезпечує цілковите виконання матеріальних і фінансово-виробничих планів групи. 
Щоб створити режисерові якнайкращі умови для плодотворної роботи, необхідно розвантажити його від організаційно-творчої роботи щодо озвучання й звукозапису фільма. Цю роботу слід цілком передати тонцехові, який, крім удосконаленої техніки, повинен\ мати кваліфікованих звукооператорів і тонмейстера. Тонмейстер повинен знати закони акустики, музики. Він повинен бути творчо-письменною людиною, яка може виконувати всі завдання режисера щодо озвучання й запису фільма. Звичайно, для цього треба ще мати кваліфікований оркестр і добре організований звукокабінет. 
Важливе і складне питання — це організація цехів. їх треба організувати за принципом вузької спеціалізації. їх обов’язки повинні бути чітко визначені. Вони повинні самостійно виконувати окремі замовлення груп. Для цього конче потрібно не тільки дібрати людей, але технічно устаткувати цехи. Найголовніше — кожну виробничу одиницю необхідно перевести на цілковитий і точний госпрозрахунок. Це повинно бути не на папері. По цехах треба встановити внутрібалансовий розрахунок, який даватиме можливість, основуючись на цехових планах, маневрувати коштами, людьми й матеріалами. Тільки тоді цех зможе відповідати за якість роботи і терміни. 
І, нарешті, підготовка й перепідготовка кадрів. 
Тепер фабрика дістала можливість правильно працювати над підготовкою творчих працівників. Створено режисерську студію, укомплектовану 10—12 здібними молодими людьми, які закінчили художні виші. Ці студійці мають деякий досвід творчої роботи, що характеризує їх здібності. Під керівництвом О. П. Довженка вони закінчать за півтора-два роки повний курс навчання й стануть самостійними режисерами. На фабриці створено також дві акторські студії по 20 чол. кожна: студія штатних, старих акторів і студія молодих акторів, дібраних за межами фабрики. У цих студіях грунтовно змінено метод виховання акторів. Встановлено принцип виховання акторських кадрів перш за все через піднесення загальноосвітнього рівня студійців. Вивчаючи спеціальні предмети, студійці будуть розігрувати кіноспектаклі. Ця робота дасть змогу через один-два роки перебороти ту колосальну залежність нашої фабрики від театру, яка є тепер. Підбираючи акторів, ми мусимо керуватися не тим, що потрібно, а тим, що є. Але це лише частина роботи щодо виховання кадрів кіно. 
Одне з наших основних завдань — перепідготовка кадрів. Треба одверто сказати, що адміністративно-технічні кадри, навіть ті, які працювали багато років у кіно, не тільки не зростали разом із зростанням виробництва, але й увесь час регресували. Самозакоханість, переоцінка своїх здібностей заважала багатьом з них працювати над собою. В наслідок цього багато адміністративно-технічних працівників відстали від загального рівня кінематографії. Щоб далі залишитися на виробництві, ці люди повинні тепер багато і напружено вчитися. Усвідомлюючи це, керівництво фабрики створює для таких людей низку семінарів. 
Такі основні організаційно-адміністративні питання, які треба практично розв’язати в 1936 р. Роботу фабрики можна буде реорганізувати лише тоді, коли самі працівники зрозуміють, що працювати по-старому більше не можна. Працювати по-старому — це значить тягнути виробництво назад і ставити себе під загрозу залишення підприємства. 
Увесь колектив київської кінофабрики повинен напружити свої сили, щоб спільними зусиллями налагодити роботу за новими принципами. Лише тоді ми зможемо досягти належних якісних і кількісних наслідків!

