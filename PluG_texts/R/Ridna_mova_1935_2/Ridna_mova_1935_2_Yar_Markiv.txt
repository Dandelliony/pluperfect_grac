Вступ до науки української літературної мови в »Гуртку плекання рідної мови« [Промова, виголошена 18. Х.,1934 р. на зборах ГПРМ в Бучачі.]

Сьогодні перший наш виклад із української літературної мови. Що ж то таке літературна мова? Це культурна мова якогось народу, витворена спільними зусиллями цілої нації впродовж віків. В протиставленні до літературної мови існують говірки, що їх знає кожний зо слуху, зате літературної мови треба добре вчитись, щоб знати її. Найсильніша говірка стає основою літературної мови та вбирає в себе все найкраще з інших говірок.
У нас, українців до війни, на жаль, не було однієї літературної мови. Були в дійсності дві літ. мові, а саме — східньо-та західньоукраїнська. Між ними була така велика відміна, що наддніпрянці не розуміли гаразд галицької книжки, а галичани книжки, написаної наддніпрянцем. Така дивовижність могла існувати тільки через кордон на Збручі, що не допускав до вільного порозуміння та співпраці розділених між дві державі синів одного народу. І тільки в часі світової війни відносини змінились. Тисячі галицьких українців пробували в Великій Україні; тисячі наддніпрянців гостювали в нас. Дотепер живе між нами багато земляків із Великої України, а в Великій Україні багато наших. Підо впливом цих взаємин обидва головні говори почали потроху зрівнюватись, і цей саме процес зродив думку однієї спільної для всіх українців літературної мови.
Міцні підвалини під літературну українську мову поклала Всеукраїнська Академія Наук у Києві, що 31 березня 1929 р. ухвалила правописні правила. Ці правила розв’язують та устійнюють багато неясних і неповних мовних справ, виходячи далеко поза межі правопису. Над ними працювали найкращі наукові сили з обох боків Збруча, і їх твір являється цінним вкладом в нашу літературну скарбівницю, їм удалось схопити та закріпити правилами всю істоту української мови. Основою літературної мови поклали говір київо-полтавський, отже мову: Котляревського, Шевченка, Марка Вовчка, Квітки та Куліша, але не знехтували цінних особливостів інших говірок, головно галицьких.
Але ж як кожний людський твір, має й твір Київської Академії свої хиби. На щастя, ці хиби та недостачі відносяться тільки до несуттєвих підрядних його частин, а тому ані трохи не зменшують великої вартости цілости; менше вартісне швидче чи пізніше заміниться кращим, бо праця над розвоєм української літературної мови й правопису не вгаває й не може вгавати, як довго живий та розвивається український Народ. Тому треба добре пізнати всі академічні правила, а тоді вже судити, а не так, як роблять багато з нас, що без знання повторюють за іншими аж до нудьги перетерті фрази.
У Великій Україні до 1931 р. праця біля вироблення української літературної мови на всіх ділянках людської думки йшла стомилевими кроками. У нас за цю важну працю взявся Проф. Др. Іван Огієнко, перший ректор Українського Державного Університету в Кам’янці, потім професор у Варшаві, що має за собою поважні наукові праці над нашою мовою вдавнину та в новіших часах.
Від 1933 р. видає він журнал „Рідна Мова“, перший того роду український журнал, присвячений виключно мовній справі та пропаганді висококультурних гасел, нпр.: „Української літературної мови треба добре вчитись, щоб знати її“, або: „Для одного народу — одна літературна мова й правопис“, „Дбаймо вcі про культуру своєї мови“. Поруч журналу „Рідна Мова“ видає Др. Іван Огієнко ще й популярну, дуже дешеву „Бібліотеку Рідної Мови“. В ній знаходимо такі цінні праці, як „Рідне Писання“ — про український правопис і основи літетатурної мови, та „Словник місцевих слів, у літературній мові не вживаних“. Хто хоче на ділі пізнати та навчитись української літературної мови та правопису, той без тих видань не обійдеться. Ідея творити по всіх місцях українського краю „Гуртки плекання рідної мови“ вийшла також від Проф. Івана Огієнка.
Його ж виданнями будемо й ми користуватись в наших трудах біля вивчення української літературної мови та правопису.
Бучач.
