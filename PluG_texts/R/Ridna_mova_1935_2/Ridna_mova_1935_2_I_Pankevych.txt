Нові студії говірок української мови.
В останніх місяцях 1934 р. вийшли ось які праці з поля української діялектології.
1. Іван Зілинський: Лемківська говірка села Явірок („Lud Słowiański“ III. 2, Краків, 1934 р.). Це опис найдальше на захід висуненого села по північній стороні Карпат на Лемківщині, що творить з трьома селами: Білавода, Чорнавода, Шляхтова та з закарпатськими селами в Чехословаччині: Літманова, Орябина, Фольварк цілість. Основною прикметою явірської говірки є „ыкавізм“, цебто перевага заднього звука ы і то не тільки на місці, де він являвся вдавнині (дым, рыба), але також на місці старого о в закритих складах: кынь, выл, грым замість кінь, віл, грім, також на місці старого е в закритих складах (шысть, гребынь, приньыс) та на місці старого ѣ (наше і) (лйыс, пйысок замість ліс, пісок). Коли до цього додамо ще й інші випадки появи старого звука ы, розширені по лемківських говірках по обох сторонах Карпат, а то: 1. по гортанних к, г, х, ґ: сокыра, другый, хыжа, шраґы, 2. по шиплячих ж, ш, ч: шыло, жыто, чысто, 3. на місці давніх сполучень ръ, лъ: сыўза, обырві, блыха, 4. з ъ перед наступним и : одыйті, розыбраті, то дійсно говір цей надзвичайно „грубий.“ Подібні прикмети мають тільки говірки закарпатські: В. Липник, Фольварк, Годемарк, Любицькі, Купелі. Інші прикмети, що їх вичислює проф. І. Зілинський, такі самі, як і говорів лемківських ув опису Верхратського.
2. Друга праця, поміщена на сторінках того ж польського журналу, походить з пера О. Шемлея й має титул: Z badań nad gwarą łemkowską. Шемлей старається збити неправдиві погляди деяких учених (Соболевський, Свєнціцкий, Лер-Сплавінський) про західньослов’янське походження лемків, й доказати, що ця гіпотеза нічим не уґрунтована. Думки свої підпирає ось якими доказами. Заступства носових ę, о, а то: е, ам, ан, у замість е; а, ам, ан, єн, ом, он, ін замість о: кады, тады, ґамба, ванс, венґор, вентка, — хомонт, бінчати, — гореч, месо, мьестя, цешко — брямчати, пантлиця, — стушка, м’юзґра, — можна розділити на тип старший та молодший. Та вони — запозичення або з польського, або східньословацького й не випливають з органічної будови лемківських говірок. Те саме щодо заступств давнього сонантичного р, де побіч загальноукраїнських ор, ер (гордий, шершень) виступає ар, ір: гардий, вірьх, але такі заступства також пряме запозичення з польського або східньословацького. 
Заступства пливких р, л з ъ, ь (ръ, рь, лъ) : ир, ил, ер (гырміти, сылза, обервьі) або рідші ры, лы (дрыва, слыза) не обмежуються тільки лемківською територією, але йдуть далеко на схід Карпат, а цим самим не носять на собі знамен східньословацьких.
3.	Третя праця появилася в Х-тім річнику „Наукового Збірника тов. Просвіта в Ужгороді“ (1934), а то підписаного автора: Говір сіл ріки Рускої був. Марамороша в Румунії. Говори чотирьох сіл ріки Рускої: Лугів, Полян, Кривого та Рускови являються перехідними говорами між гуцульськими горішнього Черемоша та говорами південного Марамороша на Закарпатті в Чехословаччині.
Спільності гуцульські: 1. затрата ы і переміна його на звук середній и (дим, син), 2. ширша вимова и з нахилом до е (роби/ети/е, ди/ем), 3. поява и по губних на місці старого о в закритих складах (биб, звир, пид, мист), 4. затрата м'якости зубних з, с, ц у визвуці (дес, круз = крізь, хлопец), 5. частинна м'якість шиплячих ж, ш (жяба, шяпка), 6.	брак вставного л по губних у дієслів, що їх пень теперішнього часу кінчиться на губні п, б, м (роб’ю, сип’ю, лам’ю), 7. зберігання різниці в давальнім і оруднім відмінку іменників -о пнів: вівчареви, вівчарем, а не вівчарьови, вівчарьом, 3. зберігання в родовім та давальнім відмінку відміни займенникової старих закінчень -его, -ему по шиплячих (нашего, нашему, чужего, чужему), 9. опускання т в 3. особі множини дієслів и класи (роб’я, нося), 10. рідкий перехід м'якого а на є (п’єть, зілє).
Спільності з говорами долішньо -марамороськими: 1. звук у на місці старого о в закритих складах, але не по губних (кунь, дум, руг), 2. звук ю на місці старого Є в закритих складах (нюс, в’юз замість ніс, віз), 3. зберігання м'якого а в усіх майже положеннях (часто, м’ясо, теля), 4. частинне отвердіння шиплячих ж, ш (ношу, можу), 5. закінчення 1. особи множини дієслів -ме (ходиме), 6. творення часу будучого через буду, а не му, 7. форми часу минулого дієслів: вести, плести, мести, бости: в'юх, плюх, м’юх, бух.
Говірка цих сіл важна для реконструкції давніх гуцульських говорів, а також до зрозуміння зв’язків між говорами долішньомараморськими та південноподільським. 
Ужгород. 
