Артизм творів Степана Руданського.
(Продовження).

Свої балади ділить Руданський на три підвідділи, а саме : „замогилки“, „змін-ки“ та „звичайки“. Це терміни, що автор ужив їх для розділення своїх балад на основі їхніх головних мотивів. Між замогилки помістив він усі свої балади з ленорським або зближеним до такого мотивом. Змінки — це термін для означення балад з метаморфозами, а звичайки — це балади з перевагою побутового елементу. На цьому прикладі бачимо, як Руданський сам творив нові слова, щоб точно означити роди своєї поезії. Часом заходив він у цій своїй винахідливості занадто далеко, охрищуючи напр. своє оперове лібрето п. з. „Чумак“ родовою назвою: „український дивоспів на штирох місцях“, т. зн. українська опера в чотирьох діях.
Що ж до заголовків поодиноких поезій Руданського, то їх можна розділити на два головні типи. Заголовок може висувати на перший план центральну особу чи подію, що має найбільше значення для розвитку акції. Такі заголовки мають вартість через те, що вони органічно зв'язані зо змістом творів та причиняються до скорішого їх зрозуміння. До цього типу належать напр. заголовки: „Могила", „П’яниця“, „Наука“, „Моя смерть“, а в епіці: „Опир“, „Безнадія“, „Розмай“, „Заклята дочка“, „Початок світа“, „Велетні“, „Бог на землі“ й інші. Заголовок тут віддає найістотнішу особу, річ, психічний стан або подію, що мають першорядне значення для внутрішнього змісту твору. Цікаво, що навіть при вільному перекладі Бюргерової „Ленори“ з зовсім принагідним заголовком, Руданський перемінив його на повне змісту означення „Безнадія".
Другий тип, — заголовки подають тільки побічні риси, що акцію супроводять, але істотного значення для її розвитку не мають. Цей тип можна поділити на два відділи: в першому будуть такі зовнішні признаки, що читачеві цілком нічого не говорять про акцію чи про настрій даного твору. Сюди належать напр. імена дієвих осіб. З цього погляду далеко слабший, ніж перший, другий заголовок „Опира", а саме: „Івась і Ганнуська“, бо коли перший читача відразу підготовляє на таємну мертвецьку історію та висловлює головну пружину розвитку фабули, другий подає двоє зовсім байдужих імен.
Однак між заголовками, що подають ім'я героя, є й такі, що далеко краще, ніж вгорі наведений, підготовляють читача. Це титули, що в них ім'я якогось для сподіваного круга читачів добре знаного героя історії, мітології чи сучастности вже само собою дуже багато роз'яснює. Сюди належать головно заголовки творів Руданського біблійного та історичного характеру, а саме: відділи „Байок світових" п.з.: „Цар Давид“, „Соломон“, історичні поеми: „Мазепа“, „Іван Скоропада“, „Павло Полуботок“, „Велямін“, „Павло Апостол“, „Мініх“, та історична балада „Віщий Олег“. Виразність та змістовність цього останнього наголовку піднесена ще й тим, що до імені знаної історичної особи додано сталий епітет, а він наводить відразу на асоціацію із зв’язаним з цією особою поетичним переказом (як і в Пушкіна). 
Друга група заголовків цього типу, — це такі титули, що подають, правда, тільки випадкову, зовнішню рису, але ця риса має значення символічне або настроєве. З таким символом маємо до діла в заголовку великої слов’янофільської поеми „Цар Соловей". Сюди належать і заголовки балад „Хрест на горі“ та „Край печери два дубочки“. Звичайні побічні обставини маємо до діла в титулах „Вечерниці“, „Купці“ і т. ін. Побічні риси, але однак як вислід розвитку акції, подають заголовки балад із метаморфозами „Тополя“, „Верба“, „Явір“. 
В ліриці Руданський не присвячує заголовкам багато уваги, і найчастіш надписує вірш першим рядком самої поезії, жанровим означенням, як: „Пісня“, „Серенада“, „Псалом“ і т. ін., або й залишає зовсім без заголовку. Виїмкові випадки були зазначені вгорі. 
Серед заголовків приказок знаходимо титули різних розбираних тут типів, однак специфічний характер цього жанру поставив тут на поважне місце ще один тип, а саме — автор уживає часто, як заголовка, згущеної формули, поанти даної анекдоти, як ось: „Не мої ноги", „Аби душа чиста“, „Свиня — свинею“, „Pasa na dzieci“, „Szukaj sensu“, „Варенікі, варенікі“ і багато інших.
Вкінці ж треба згадати про спосіб передавати заголовки в перекладах Руданського з чужих мов. Руданський старався чужі назви все зукраїнщити, і взагалі лишав собі тут вільну руку. Про зміну заголовку Бюргерової „Ленори“ на „Безнадія“ вже була мова. В такому самому дусі, вкладаючи в заголовки більше змісту або зукраїнщуючи їх, зміняє Руданський також інші титули чужих творів. Незміненими залишилися тільки Лєрмонтова „Демон“ та „Іліяда“ в дефінітивній редакції, — бо спершу й вона звалася в Руданського „Ільйонянка“. Зате ж для Вергілієвої „Енеїди“ створено заголовок „Енеянка“, а також переложено всі заголовки т. зв. „Старочеських співів“, то значить перекладів Краледворського і Зеленогорського рукописів. В останньому випадку автор доходить до неоправданих перекручувань і вважає їх українськими формами чеських імен. Так напр. замість заголовка „Oldřich a Boleslav“ стоїть у нього „Олодра і Боліслав“, замість „Beneš Hermanov“ — „Бен Германів“ і т. ін.
В загальному можна про заголовки творів Руданського сказати, що наш поет присвячував їм багато уваги та розумів їх мистецьке й психологічне значення. Інша річ, що в конкретному переведенні часто автор не доходив до бажаних вислідів. (Далі буде).
Львів.	
