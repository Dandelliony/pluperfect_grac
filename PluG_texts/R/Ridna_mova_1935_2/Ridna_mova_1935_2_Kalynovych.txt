Шкільна термінологія.

В справі шкільної термінології, що її пропонує д. Ст. Сірополко („Р. М.“, 1934, 9 ч., 391-394 ст.), дозволю собі ось що завважити:
1. Термін „виховни́к“ кращий від застарілого слова „вихователь". Словник О. Ізюмова подає ще й термін „виховач“ (X., 1931 р., 65). Це слово, на мою думку, виразніше висловлює активність, як „виховник“, подібно як і слова: дія́ч, оповіда́ч, ора́ч, сія́ч і б. і. Усе таки можна й треба залишити також і термін „вихо́вни́к“, тому що від нього утворюються прикметники: „вихо́вний“ і „виховни́чий“.
2. „Довгість — протяжність — тривалість шкільного року“. З усіх цих трьох термінів ні один не відповідає! „Довгість“ = довжина, довгота, рос. длина, нім. die Länge, фр.: longitude (Ф. Калинович: Словник математ. терм., 1,27) — про вимір простору. „Протяжність“ — термін, що стосується до означення довгости голосних звуків, цебто, чи вони протяжні (довгі), чи непротяжні (короткі); нім. die Dauer (Quantität) der Selbstlaute. „Tривалість“— 1) тривкість, міцність, міцнота, твердість (рос. прочность, P.-У. Сл. III, 622); 2) в геології рос. вязкость (Акад. П. А. Тутковський: Словн. геол. терм. 191 ст.) Желехівський перекладає укр. „тревалість", по-нім. Dauerhaftigkeit, Bestand, Beständigkeit (Сл., 981 ст.), отже тривкість, постійність, сталість. Так само й Кміцикевич (Нім.-укр. сл. 96 і 121). Тому годі прийняти термін „тривалість шкільного року". Відповідніш буде покористуватися зворотом: „тривання“ або „тривок“ шк. р. (die „Dauer“ des Schuljahres, Кміц., 121; рос. „продолжительность" учебного года, P.-У. Сл., III, 569).
3. Про слово „підручник“ пише д. Сірополко, що цей термін у нас уживається в подвійному значенні: а) для означення підручної книжки для школярів, б) для означення підручної книжки для вчителів. Відмежовуючи таким робом обидва значення слова „підручник", д. С. залишає це слово для першого значення, але для другого пропонує слово „посібник". Словн. пед. терм. П. Горецького рекомендує термін „порадник", 47 ст. Слова „посібник" взагалі нема в сл. Грінченка, слово „порадник" перекладає Грінченко рос. сл. „советник" : „Не порадник він, а зрадник" Сл. III. 342. „Посібник" нагадує рос. „пособник" = помагач, помічник (P.-У. Сл. III, 356 і 396).
Приймаючи на увагу чужомовні терміни, пропоную залишити слово „підручник" у значенні нім. Handbuch, франц. manuel, рос. руководство, цебто підручна книжка для вчителів, а для нім. Lehrbuch, франц. cours, traité, рос. „у-чебник“ раджу прийняти новий термін навча́льник. Якщо вже загально вживаємо слів: навча́льний, навча́ння, навча́ти, то можемо, згідно з духом української мови, утворити й слово навча́льник, цебто книжка, що навчає, що за її допомогою навчає вчитель дітей. 
Львів.
