Мова наших видань.

Авторів і видавців просимо присилати свої видання для мовних рецензій.
Кооперативне право. Переклав і опрацював М. Корчинський, Львів, 1935, 240 ст. Перекладник підкреслює в передмові, що його „найважнішим завданням було — дати українському кооператорові кооперативний закон справжньою українською мовою, не відступаючи від тексту й змісту оригіналу“, і, як показує вся праця, передкладчик справді багато попрацював над мовою книжки. Правнича термінологія в Галичині в найгіршому стані, а перекладникові „хотілося, щоб переклад не нагадував тієї правничої мови, що виробилась (у Галичині) підо впливом судових і несудових канцелярій; мова та на свіжій людині лишала вражіння, що так вона відірвалася від мови літературної, що тяжко її признати за мову українську“ (ст. 6). Через це перекладник оперся на академічний Правничий Словник, і обома руками користувався ним. Це великий поступ у галицькій правничій літературі.
Дуже шкода, що автор часом (але рідко) відступає від літературної мови й пише, напр. щоби зам. щоб, пише би по голосній (треба тільки б: дала б), міністр (міністер), кільканацять (кільканадцять), певніще (певніше), піді впливом (підо впливом), „нині мало є виглядів“ 18 (тепер мало надії), для переведення ревізії 89 (для ревізії) і т. ін. На ст. 230-232 подається добре пояснення деяких правничих термінів, ужитих в книжці. Термін „уділ“ безперечно невдалий, з польського udział; ліпша була б „вкладка“, що її подає Правничий Словник і що загально знана в Україні. Цікаво, що польського który—котрий, як сполучника речень, зовсім у книжці нема, — ще один доказ, що без нього можна обійтися навіть у правничій мові.
Григорій Епік: Том сатири. Харків, 1930, ДВУ. 220 ст. Мова Епіка вбога, нових слів і сам не творить, і чужих не вживає. Зазначу звичайне тепер: Вирішальна промова 7, Таня ледь-ледь посміхнулася 22, Ледь-ледь лиснів ніс 31, Рвучко потис руки 144, Жодного дня не забував 6, Це призвело б до затримки 5, Призвів би до краху 5 і т. ін. Добре пише: Дві найщасливіші слові 29, Великий мистецький талан 55 (а не конечно: талант). Складня добра: Кінець промові 63, Ударивши у дзвона 20, Одчинивши стола 20, Наказа виконав 27.
На мові Гр. Епіка бачу помітний вплив галицької літературної мови: зі (зо) мною 53, зіперлись 34, Злостилася на чоловіка 71, Вертав (вертавсь) до дому 24. 69, Примхлива є доля людська 55 (тут є зайве), Протів 52, лише (тільки) я 8. 71, відогравав 6, Де той винуватця 11, Чекала на нього 5. 125, Очікує на мене 54. 7. 32, Аґітує населення за індустріялізацією 31 (поруч добре: Він стояв за Степана 103), Прощаючи (-ся) 55 і т. ін.
В складні любить родовий без до: Дійшов тієї щасливої думки 29, Дійшовши краю 34, Доліз краю 129.
Часом місцеві слова й вимова: Усю осінь гибіють (бідують, гинуть) тут люди 26, попадіну (= попадину) 7. 60.
Стрічаємо й русизми: Пішов по іншому шляху (іншим шляхом) 5, Чим скоріше говорив, тим сильніше... 148, треба: Що-то. Часом штучний літературний слововлад: Зіперлись на довгий сучкуватий з вишнини ціпок 34. 
Пише сковородку 29 замість сковорідку, але безкінечні степи 215 зам. безконечні.
Павло Нечай: Зачароване коло. Гуморески. ДВУ. 1929, Харків, 159 ст. Автор мало дбає про мову, –  мова гуморесок бліда. Таких народніх виразів, як „Розмальована вивіска вбирала очі в себе“ 5 тут мало. Як і всі наддніпрянські письменники, П. Нечай за народньою мовою вільно вживав прямого об'єкта в формі родового: Повісила на двері великого іржавого замка 15. Поклали Тетяну на воза 33. Ґудзик припадав Грицеві на носа 51. Поклав портфеля під ліву пахву 51. За карбованця кота охристить 76. Дяк про́бував на крилосі голоса, порипуючи ним 101. Кинуть у таз п’ятака 102. Закочували під лоба очі 102. Хтось задзвонив у дзвона 107 і т. ін. Але: завдатку дано один карбованець 145, — послідовніше було б: одного карбованця.
