Початкова Граматика української літературної мови.
49. Коли давні о, е не змінюються на і.
Старий, аж лоб йому мохом обріс і сон його не бере. Увесь день падав дощ. Лев — цар звірів.
Яка доля глухих звуків у нашій мові? В що вони перейшли? Чи о, е, що повстали з ъ, ь, можуть змінятися на і? Чи в новопозичених чужих словах змінюється о, е на і? Чому воно тут не змінюється?
Давні глухі звуки ъ та ь у нашій мові в деяких умовах перейшли на о, е, але ці о, е ніколи на і не змінюються: рътъ — рот, лъбъ — лоб, вьсь — увесь, дьнь — день. Це частенько буває перед р, л, напр.: вовк, торг, змерз, бо з вълкъ, търгъ.
В нашій мові чимало є позичених слів різного походження: староцерковних, нових європейських і ін.; у цих словах звичайно о, е не змінюється на і, напр.: Бог, ангел, закон, апостол, доктор, том, вагон і т. ін. Але слова давнопозичені зукраїнщилися, а тому в них о, е перейшли вже на і: піп, піст, кімната, папір і т. ін.
Завдання 162. Добре пам’ятайте, що давні глухі звуки ъ та ь дали в нас такі о та е, що ніколи не змінюються на і в закритому складі. Перекладіть на сучасну мову й запишіть до зшитка оці давні слова : рътъ, лъбъ, дъждь, кръвь, мъхъ, дьнь, вьсь, львъ, чьсть, тьсть, отьць.
Завдання 163. Друге о, е в т. зв. повноголосних формах, цебто тих, що мають -оро-,-оло-, -ере-, -еле-, звичайно не змінюється на і. Запишіть до зшитка:
Пишемо й вимовляємо : город, ворог, голод, вперед, берег, шелест і т. ін., але: моріг, оборіг, поріг, сморід, сковорідка, роздоріжжя, підборіддя, підворіття, Запоріжжя.
Завдання 164. Розрізняємо закритий склад давній і новий. Більшість наших закритих складів нового походження. Знаючи, що ъ і ь  були вдавнину голосні звуки, скажіть, які склади були в оцих словах: хлѣ-бъ, ро-гъ, по-пъ, пє-чь? По скільки складів було в оцих словах ?
Таким чином із давнього двоскладового з відкритими складами слова ко-нь стало з бігом віків односкладове, бо кінцеве ь зникло, а о змінилося на і: кінь.
Ось через це в науці правило про зміну o, e на і подається так : давні чисті о, е змінюються в українській мові на і, якщо в дальшому складі були ъ, ь або и.
Завдання 165. Дуже легко розрізнити, коли наше і повстало з давнього ѣ, а коли з о або е. Те і, що повстало з ѣ, позостається в слові і при його зміні, напр.: сіно, сіном, сіна і т. ін. Навпаки, коли і походить із о чи е, то при зміні воно в відкритих складах завжди буде о, е : сіль, піч, але: соли, печі.
Наше І з давніх ѣ та е вимовляється чисто й сильно м’якшить ту приголосну, що по ній стоїть: сіно, плів; і з о вимовляється трохи не так чисто, але в літературній вимові різниця дуже мала або й зовсім нема. В Галичині це і з Ѣ та е писали ї по м’яких приголосних: сїно, лїс, але тепер уже так не пишуть.
Завдання 166. Знаючи, що давні чисті о, е змінилися в нас у закритому складі на і, а давні ъ, ь дали в нас незмінні о, е, напишіть по давньому, цебто по-старослов’янському, ось ці українські слова: віл, кінь, стіл, мох, лев, лева, день, рот, шість.
Завдання 167. Перепишіть і запам’ятайте оце.
По-літературному треба ось так говорити й писати, а не так, як у дужках (): оби́два (оба), бу́блик (обаранок), образа (обида), ще́дрий (обильний), зви́чай (обичай), хмара (облак), байду́жий (обоятний), так чи аякже (овшім), садо́к (огород), один (оден), одина́дцять (одинайцять), одчайдух (очайдух), справа (орудка), обере́жний (осторожний), відкрити чи відчинити (отворити), офіце́р (офіцир), же́ртва (офіра), самови́дець (очевидець), о́чки (очка), по́милка (ошибка, блуд), обмани́ти (ошукати).
50. Коли писати и, а коли і по звуках г, к, х.
Якби Бог слухав пастуха, давно б вигинула череда. Язик доведе до Києва й до кия. Куди вітер хилить, туди й гілля гнеться. 
Гидкий, гидота, загибель, кислий, килим, кишка, хитати, химерний.
Кіт — кота, кінь — коня, ківш — ковша, хід — ходу, хірт — хорта.
Кыєвъ — Київ, конь — кінь. 
Чи однаково вимовляємо к в словах покинь і кінь? Коли по г, к, х в середині слова треба писати и, а коли і ? Як дізнатися, що писати? Як треба вимовляти ги, ки, хи ? Чи можна вимовляти ге, ке, хе ? Що значить хи́ба і хіба́ ?
В середині слова по задньопіднебінних приголосних г, к, х треба писати и, а не і: погибель, кислий, хитрий, сокира, Київ.
Але коли при зміні слова по г, к, х стає о, тоді треба писати і, а не и: гість — гостя, кіт — кота, кінь — коня, хірт — хорта. Звук о пишемо в відкритому складі, a i — в закритому.
Завдання 168. Спишіть оці речення і підкресліть и по г, к, х.
Біда біду перебуде: одна згине, десять буде. Хто не слухає кива, той послухає кия. Нерад явір хилитися, — вода корінь миє.
Завдання 169. Давні гы, кы, хы в нашій мові перейшли на ги, ки, хи. Спишіть оці слова й запам’ятайте, як їх писати.
Гицель, гидкий, кидати, кивати, кипіти, кисіль, хилитися, хист, хитрий; хіба́ = чи, хи́ба = помилка.
Не вимовляйте тут і по г, к, х, — треба вимовляти и!
Завдання 170. Давні го, ко, хо в закритому складі перейшли в нашій мові на гі, кі, хі. Полінійте отак зшитка й спишіть по рядках от ці слова, що мають і по г, к, х : загін, гіркий, кінь, ківш, кізка, кіл, кіт, кір, кісник, кістка, кіш, захід, хірт.
Коли писати і по г, к, х.
Коли при зміні слова по г, к, х стає о, тоді треба писати і.			
Закритий склад Пишемо і: Гість
Відкритий склад. Бо і чергується з о: гостя.	
Закритий склад. Пишемо і: Кінь	
Відкритий склад. Бо і чергується з о: коня.
Завдання 171. Спишіть оці речення й поясніть, чому треба саме так писати
Не чесала кіс. Хліб довго киc. Прийшов йому загин. Загін для отари. Кішка ззіла кишку. Xіба́ йому хи́ба завадить? Такий кінь, хоч кинь. Kіт мишей ловить. В морі кит - риба живе.
Завдання 172. В західноукраїнських говорах дуже часто вимовляють кє замість ки: кєслий, кєснути, парубкє́. Не вимовляйте так! Спишіть до зшитка:
Треба писати: всі парубки, всі книжки, всі жінки, кислий, киснути, кинути. Пишемо ке головно в словах чужих: керувати і т.ін., та ще: кепкувати, кепський.
Складу кє ніколи не пишемо й не вимовляємо!
51. Коли писати ли, pи.
Тривожно дрижав чорнобривий закривавлений парубок і все христився. Глитаї поглитали нашу працю.
Крьстити, крьстъ,кръвавый, кръвь, бльснжти, бльскъ, поглътити.
Що таке склад закритий і відкритий? Що то за звук був удавнину ъ, ь? Як по-літературному вимовляємо давнє ръ, рь в складі відкритому? Як вимовляємо це ръ, рь в складі закритому?
По українських говорах вимовляють: крівавий, кревавий, кровавий, кирвавий, кервавий, кірваний і т. ін., але найчастіше—кривавий. Чи добре було б, коли б ми так писали й по-літературному? Чи літературній мові потрібно так багато форм?
Форми, як і слова, бувають чинні й ялові. Чинні форми й слова все вносять до мови щось нове й потрібне, а ялові нічого нового до мови не вносять; напр. слово рутинований при нашому вправний ялове; так само ялові форми керниця, кирниця й т. ін. при криниця. Літературну мову культурні народи для того й творять, щоб мати в ній слова й форми чинні, а не десятки ялових говіркових.
У відкритих складах давнє сполучення ръ, рь в літературній мові передаємо тільки через ри: криниця, кривавий, христити, але в закритих складах маємо ро або ре: кров, хрест.
Давнє лъ, ль завжди вимовляємо як ли: блищати, блиск.
Завдання 173. Спишіть до свого зшитка оці слова й запам’ятайте, що в них завжди пишемо pи, бо воно в відкритому складі.
Гримати, гриміти, дрижати, кривавий, криниця, кришити, тривати, тривкий, стриміти, тривога, тримати, христити, хрищений, перехрищувати, чорнобривий.
Ніколи не пишіть тут рі, ре, ро!
