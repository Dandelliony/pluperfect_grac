Недоля українського правопису в Галичині.
Правописне питання набрало в нас не абиякої гостроти та викликав серед найширших кол учительства поважне хвилювання.
До 1914 року не було в нас фактично правописного питання. Галичина й Буковина мали свій офіціальний правопис від 1893 року, що не викликав ні в кого ні заперечень, ні сумнівів. Той сам правопис прийняла й заокеанська еміграція з тих земель. Наддніпрянська Україна мала, особливо від 1905 р. власний правопис, вироблений тодішніми українськими письменниками й журналістами. Існування цих двох правописів у ті часи було вповні оправдане й не притягало до себе уваги покликаних чинників українського народу. [Це трохи не так, — наддніпрянські мовознавці не раз виступали проти непотрібних труднощів „галицького" правопису. Див. хоча б відому книжку Б. Грінченка: „Три питання нашого правопису", Київ, 1908 р., — проти правопису в Галичині. Див. „PM“ І 303. І. О.]
Галичина й Буковина жили собі своїм загумінково-національним життям, а Наддніпрянщина своїм. Кожний розумів, що так воно є й так мусить бути, що мусить бути через деякий час невелика різниця в змісті й формі культури двох відламів одного великого народу, що довгі літа перебував підо впливом різних чужих культур.
Це становище змінилося основно від 1917-18 р. Ми пережили історичну хвилину народнього об’єднання. Закороткий це був час, дуже навіть закороткий, щоб довести до тіснішого об’єднання народу в змісті й формі його національної культури. Але тим не менше оставив він таки в нашій збірній свідомості потребу такого чисто формального об’єднання. Найвиразніше відчули ми цю потребу в ділянці однієї літературної мови й одного правопису для цілого народу.
Тут випадає зазначити, що ця потреба виступила в найгостріших формах тільки на землях колишньої австрійської займанщини. Над Дніпром немає її й по сьогоднішній день. Там іздавна вже виробили наші письменники й журналісти тверді основи під літературну мову та правопис. Той сам правопис, що прийнявся був у літературі й журналістиці 1905 року, панує й нині в літературі, пресі та офіціальних документах Радянської України. Немає найменшої потреби називати цей правопис глумливо „постишівщиною“, бо ж таке некритичне іронізування не відповідає правді. Тверді основи цього правопису були вироблені й прийняті в 1905 році, коли ще про Постишева на Україні не міг ніхто й думати та коли взагалі росіянам і на думку не могло прийти вмішуватися в справу українського правопису. Цю правду потверджує вповні становище журналу нашого мовознавства — „Рідної Мови“.
Інакше стоїть ця справа на українських землях під Польщею. По нашій національній катастрофі 1918-20 років виринула в нас пекуча потреба управильнити правописне питання. З цією метою випустило Наукове Товариство ім. Шевченка 1922 року свої правописні правила в опрацюванні д-ра К. Кисілевського. Не було це — як нераз уже прилюдно заявляв сам автор — остаточне поладнання правописного питання. Була це тільки тимчасова спроба припинити правописний хаос аж до хвилі, поки не появиться один всеукраїнський правопис для цілого українського народу на всіх його етнографічних землях та на еміграції. І дійсно, спільними заходами наддніпрянських і наддністрянських учених (Київська Академія Наук і Наукове Т-во Шевченка ві Львові) удалося опрацювати в 1929 році один український правопис. До поширення його серед західньо-українського громадянства мало причинитися офіціальне видання Наукового Товариства ім. Шевченка ві Львові „Український Правопис", опрацьований академиком М. Лозняком. Безперечно, що цей правопис не міг нікого вдоволити — ні його авторів, ні українських письменників та журналістів, бо ж він був фактично компромісом двох українських культур, а не суцільним українським правописом; був так само спробою припинення правописного хаосу аж до хвилі, коли по довших літах співпраці всіх українських учених удасться виробити одну всеукраїнську літературну мову й один всеукраїнський правопис. Автори „Українського Правопису" лічилися з тим, що його прийдеться внедовзі виправити й змінити згідно з досвідом і щоденними потребами нашого культурного життя. Так буває в усіх народів, так повинно бути й у нас. Але до тих змін, виправок та остаточного випрацювання одного всеукраїнського правопису міг довести один-одинокий шлях —треба було прийняти спільний правопис наших найвищих національних наукових установ та змагати спільними силами до його поправи відповідно до кількалітнього досвіду та фактичних потреб культурного життя українського народу. Так думали автори „Українського Правопису".
Та, на жаль, сталося інакше. Ми не зрозуміли нашого національно-культурного інтересу, не спромоглися на дрібку терпимости, застанови й карности. Проти „Українського Правопису“ піднялася буря демагогічної й нерічевої критики. Ні одно майже галицьке видавництво (крім видань В.П.У.В.), ні один часопис, ні один учитель, ні одна школа не вшанувала авторитету своєї найвищої наукової установи. „Український Правопис“ оставсь тільки німою декларацією. На наслідки такого становища не прийшлося довго чекати. Відтепер кожний майже часопис, кожний письменник чи журналіст, кожна школа, ба — навіть класа й учитель почали вживати „свойого“ правопису.
Це все довело в щоденній практиці школи й педагогічній праці вчителя до трагічного становища. Воно й примусило вчительський збір української гімназії в Перемишлі до знаного нам із березневих сторінок „Діла“ розпачливого кроку — звернутися до Кураторії Львівської Шкільної Округи з проханням, щоб вона приписала для цілої української гімназії в Перемишлі якийсь один (пропонувалося правописні правила Наукового Т-ва Шевченка з 1922 року) український правопис. При тому висловив цей учительський збір сподівання, що цей правопис може добути евентуально визнання в усіх українських школах у цілій Польщі. [Проти такого більш як дивного виступу перемиського вчительства Проф. І. Огієнко відіслав до „Нового Часу“ свою статтю: „Не туди дорога". Стаття ця чомусь видрукувана в „Вогнях“. Ред.]
Цей виступ перемиського вчитильства змусив і Львів зайнятися правописним питанням. Дня 5 квітня ц. 1934 р. відбулася в „Рідній Школі“ правописна конференція українських мовознавців-учителів. На конференції були представники Філологічної Секції Наукового Товариства ім. Шевченка, „Рідної Школи“, „Учительської Громади“ та В.П.У.В. Доповідь на правописну тему виголосив проф. Матіїв– Мельник. Він переходив сторінку за сторінкою „Українського Правопису“ Наукового Товариства з 1929 року (т. зв. академічного правопису) та давав до головних основ цього правопису свої критичні завваги.
По 4-ох годинній дискусії над цією доповіддю конференція на 15 приявних прийняла 13 голосами „за“ (2 „проти“) такі напрямні в справі правопису: 1) Визнається „Український Правопис“ (т. зв. академічний правопис) Київської Академії Наук і Наукового Тавариства Шевченка ві Львові з 1929 року за обов’язковий для всіх шкіл, установ і видавництв; 2) В справі вживання апострофа оставляється вільну руку; 3) Окрема комісія конференції в складі 2-х членів предложить Філологічній Секції Наукового Товариства відповідні пропозиції в справі писання чужих імен; 4) Прохається українське громадянство стриматися від неорганізованих виступів у правописних питаннях. Перейшов також одноголосно дезидерат представника В.П.У.В. : „Прохається видавництва заступлених на конференції установ перейти негайно й беззастережено на академічний правопис із 1929 року“.
В дискусії над найдразливішими питаннями академічного правопису для західньоукраїнського громадянства стверджено такі факти: 1) Українська мова в своїх праджерелах не знала по кінець XVIIl-гo століття звука „ґ“, тільки „г“. Звук і літеру „ґ" прийняли в частині інтелігентні шари західньої вітки українського народу. Отже оправдане є писання: генерал, педагог, вагон і т. д. Літеру „г“ перейняли від українців росіяни, а не навпаки, та передають нею свій звук „ґ“. 2) Українська мова не знає й не має твердого звука „л“, тільки посередній між твердим і м’ягким „л“. Отже оправдане є писання: електрика, атлет, філософ, філолог і т.д. Посереднє „л“ прийняли від українців росіяни та передають ним своє тверде й м’яке „л“. 3) Східні слов’яни, з-окрема українці, не м’якшать ніколи губних шелестівок (п, б, ф, в, м), для того й відгороджують від них відповідно м’які звуки. Отже оправдане є вживання в словах п’ять, б’ю, в’язанка, м’ясо і т. п. апострофа.
В часі дискусії ствердили деякі вчителі-україністи, — наперекір непокликаним критикам, — що прийняли академічний правопис у своїй педагогічній праці, що цей правопис не представляє великих труднощів у навчальній практиці, та що учні засвоюють його скоро й легко.
Було б пожадане, щоб і народні вчителі, члени В.П.У.В., дали докази національної карности та перейшли в своїй педагогічній праці і щоденній практиці на академічний український правопис. Бо в наших школах, літературі, пресі й щоденному житті прийметься тільки той правопис, що його накине саме життя, а не хто інший.
