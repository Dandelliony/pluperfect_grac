Чистота й правильність української мови.
Відповідь на запитання наших Читачів.

Викрутка (Гр. Бучко, Hamilton). Англійське screw driver по-українському буде ви́крутка або розшру́бник. Не кажіть „скру драйвир“.
Водяни́й — во́дний (Інж. М. Дерев’янко). Водяни́й - це з води взятий, дуже близький до води, напр.: водяна́ квітка, водяна́ пташка, водяни́й млин, водяни́й шлях. Во́дний — що має дальший стосунок до води: во́дний інженер, во́дна інспекція; у цім останнім випадку замість прикметника можна ставити родовий іменника: інспекція вод, чого в словах на -яний зробити не можна. Во́дяний — що має багато води, водянистий: Водяні вишні; у Грінченка І 247: На во́дяному місті стоїть село: усе там гарно родить.
Oberża, за́їзд (Проф. Л. Злотчанський). Польське oberża повстало з німецького Herberge „господа“ через французьке auberge, італійське аlbergo. В мові польській це слово з XVIII в. Перекладаємо його: заїзд, корчма (але в старім значенні: заїзд, гостинниця).
Збі́жжя (О. Мудрий у Фельштині). Слово це вимовляється так, як написане: zbiżżia або zbiżża; звичайно, не збіж’я.
Лантух (Гр. Бучко, Hamilton). Великий мішок у Східній Україні зветься ла́нтух, з нього й коню їсти дають. Те саме й ра́нтух. Прив’язаний до дишля мішок, що з нього коні їдять — ре́птух. Всі ці слова походять із мови німецької.
Ми́сленик-мисли́тель. (Проф. Л. Злотчанський). Польське myśliciel перекладаємо через ми́сленик або мисли́тель. Академічний „Рос. - укр. сл.“ II 591 подає: ми́сленик, мислитель, мислець, Нечуй-Левицький пише: Вільні м́сленики; в Словнику 591: Ми́сленик бистро-умний, прони́кливий, глибо́кий.
Ogrodnictwo ozdobne — мистецьке садівництво (Міський Архітект А. Ґудзяк). Польське ogród в літературній мові тільки сад, садо́к, а не говіркове город чи городчик; ogrodnictwo — тільки садівни́цтво. Слово ozdobny можна перекласти різно: худо́жній, мисте́цький, оздо́бний, кра́сний. Ogrodnictwo ozdobne — „мистецьке садівництво“, можна й „художнє чи оздобне садівництво“. Слова „оздоба“ вживав Шевченко. Словник Б. Грінченка III 44 подає й „оздо́бний". Академія Наук р. 1928-го видрукувала два цінні словники: 1) Словник ботанічної номенклатури і 2) X. Полонський: Словник природничої термінології.
Паліїв — Палієва, а не Паліїва. Ціла наша преса пише Паліїва, Паліїву, Паліївом і т. ін. Це зовсім неправильно, — треба писати тільки: Палієва, Палієву, Палієвом і т. ін. Так само пишемо: з Києва, Почаєва, Матієва, Єремієва і т. ін, Див. „Рідне Писання“ І § 137, „PM“ 1933 р. ст. 72. 185. 241.
Ремане́нт, інвента́р (Інж. М. Дерев'янко) — обидві слові вживаються в нашій мові, але реманéнт частіше. Академ. „Рос.-укр. сл.“ 1929 р. II 183 пояснює, що „ремане́нт“ це сільсько-господарчий інвентар: У нього добрий ремане́нт: плуги, борони, воли, коні. Слово латинське: remanentus, остаток; в польськім remanent готівка, залеглий податок, так і в мові зах. укр. ; у сх. укр. і літературній реманент такого значення ніколи не має.
Святкувати, а не обходити. „За незалежність“ ч. 1 ст. 5 пише, що більшовики змушують по українських школах „обходити (obchodzić) ювилеї народження Лєрмонтова, Кольцова“. Ну, то й добре, що „обходять“ (=Оминають) ці свята; гірше, коли змушують їх святкувати.
Скотарство (Інж. М Дерев’янко). Російське скотоводство по-нашому буде тільки скота́рство. „Рос.-укр. технічний словник" 1926 р. В. Дубровського ст. 19 рос. животноводство перекладає так само скота́рство. Слово твари́на — це всяка жива істота. Академічний „Рос.-укр словник“ 1928 р. II 133 слово „зоологія" перекладає „звірознавство". Слово „тваринництво" штучне й незнане.

