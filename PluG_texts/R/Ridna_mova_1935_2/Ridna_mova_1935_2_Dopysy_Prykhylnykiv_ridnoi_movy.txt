Дописи Прихильників рідної мови.

До україністів. Високодостойний Пане Професоре! Не з пустої формальности, тільки з глибокого пересвідчення, що робите дійсно велике діло, на порозі третього року видавання „Рідної Мови“ бажаю Вам, щоб Ваші ідеї й гасла сповнились. Потреба в нас такого журналу — це річ, що над нею нема що довго думати! Україністи в Станиславові над потребою такого журналу довго радили, радили, обчисляли, розважали й бракло нам... віри, що діло вдасться! Аж Ви врятували честь україністів і поставили нас перед доконане діло. Тепер черга на нас, україністи! Піддержімо „Рідну Мову" морально й матеріально, щоб вона стала твердо на ноги!
Яворів.	 Др. Іван Велигорський.
„Рідна Мова“ й українське студентство. До Високодостойного Головного Редактора „Рідної Мови“ Проф. Д-ра Івана Огієнка. Українська молодь високих шкіл у Варашаві почувається до милого обов’язку, через „Викладово-Видавничу Секцію“ при „Українській Студентській Громаді“ у Варшаві, що репрезентує її в культурно-освітній ділянці, зложити Вам, Високодостойний Пане Професоре, найщиріший привіт і висловити вдячність за підняття такої успішної й всебічної праці на рідномовному полі. Ми переконані, що таке витривале й послідовне здійснення гасла: Для Української Нації одна літературна мова й один правопис — це великий вклад в Ідею нашої єдности, й тому розуміємо потребу індивідуального й організованого плекання рідної мови. Ми — коли йде про Варшаву — у своїй праці практично придержуємося цієї засади, що її теж визнало все українське студентство. Цю нашу внутрішню працю хочемо поглибити та поширити через посилену діяльність серед загалу як студентства, так і суспільности, щоб вони знайшли не тільки зрозуміння для морального боку справи, але теж належно оцінили матеріяльні потреби Видавництва; бо дуже добре знаємо, які труднощі мусить поборювати Редакція в зв’язку з виданням „Рідної Мови“. Ми будемо старатися в міру своїх скромних сил бути Вам, Високодостойний Пане Професоре, помічними. 
Тим більше відверто й щиро можемо заявити свою пошану для Шановного Редактора „Рідної Мови“ й справи, що він її репрезентує, бо живемо в тому ж осередкові, що в ньому виходить „Рідна Мова“ й маємо нагоду ближче знати її Високодостойного Редактора Проф. Д-ра Ів. Огієнка, що його — крім усіх заслуг для науки — українське студентство високо цінить і шанує ще й за прихильне становище супроти нього здавна, а зокрема, коли йде про Варшаву. За Старшину: Мицко Любомир, провідник. Томків Богдан, секретар.  
Як я приєдную передплатників „Рідній Мові“- Опишу Вам, як я проповідую ідею „Рідної Мови“. Отож, кого тільки стріну, зараз зачинаю балачку про мову. — Брате! — зачинаю я з кумедними рухами рук. Перестань говорити незрозумілою тарабарщиною. Навчайся доброї української мови. Вона виросла, наче та квітка, в степу: свіжа, чиста, пахуче-здорова... Так, вона там, на сході, наче квітка красується... її чистили, пильнували, підливали такі огородники, як: Котляревський, Основ’яненко, Тарас, Вовчок, Куліш, Українка, Коцюбинський і багато інших. А в нас? У нас буйно ріс бур’ян.., А огородники? Їх не було... або так, якби не було. Наші вчені мали „ковану“ німецьку мову, мали добре вироблену польську мову... А своя? „Дасть Біг“,— „Колись будем і по-своєму глаголать“.. .Так, так, друже! — кінчав я свою кумедно-палку промову, — ми мусимо вчитися своєі доброї літературної мови, мусимо читати твори наших старих і нових добрих письменників, мусимо передплачувати одинокий журнал — скарб, присвячений вивченню всеукраїнської літературної мови: „Рідну Мову“. Тут пильніше глянув я на свого Товариша — це був богослов. Міна в нього була соромлива... Добрий знак — подумав я собі, — коли людина ще соромиться. 
— Ти б прочитав собі „Рідну Мову“ — кажу я йому одного разу. — Я позичу!.. Узяв кілька чисел і миттю прочитав; у його мові зникли деякі похибки. Я був на небі!..
— Ти б собі передплатив „Рідну Мову“ — кажу я до його. Ти ж поїдеш за кілька тижнів до університету, то ж не зможеш у мене позичати.
— Передплати!.. Я Дам тобі чека!..
— А гроші???... кидає сердито він. — Гроші? Господи! Та ж я бідніший за тебе, а якось златав! Я ж уже кілька років сиджу вдома без роботи, а ще таки знайшов 2-3 злоті, знайшов спільників і маємо „Рідну Мову“. Переконав... Дав слово, що передплатить „Рідну Мову“. Так, так, Високодостойний Пане Професоре, — за кілька днів матимете ще одного передплатника, а я матиму моральне задоволення, що мені вдалося притягнути хоч одну людину до піддержки такого цінного журналу.
Видинів, пов. Снятин, 12. X. 34. І. Мойсяк
