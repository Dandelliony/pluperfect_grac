Галичина.
Віче львівських українок. Заходом виділу „Жіночої Громади” відбулося у неділю в залі тов-а (Gwizda у Львові віче українського жіноцтва, яке треба зазначити, як відрадний прояв громадянського оживлення серед львівських українок та почин до постійних публічних виступів нашого жіноцтва. 
Віче одкрила п. Дарія Старосольська, вказуючи на обмеження прав австрійського жіноцтва, яке повинно згуртувати все жіноцтво до боротьби на повну рівноправність.
По виборі презідії, до якої увійшли п. М. Білецька та О. Роздольська, покликано на секретарьки п.п. Рижевську й Ліщинську.
Опісля забрала голос референтка п. Софія Олеськівна. Згадавши про обструкцію українських послів сеймових в боротьбі за загальне голосування, перейшла референтка до обговорення теперішньої передвиборчої кампанії до львівської ради міської, взиваючи наше жіноцтво, щоб воно взяло живу участь в агітації за поступових кандидатів. Опісля змалювала бесідниця широко боротьбу і здобутки жіноцтва в сфері політичних прав і цілей Європи. Боротьба ця сягає часів французької революції, коли, серед змагання за „права людини“, жінки здобули собі також трибуну ораторську. Першим місцем, де жінки добули собі рівноправність з мужчинами ще в 1880 р., це остров Мен коло Англії. В самій Англії мають жінки чимало горожанських прав, а тепер там три ліги з 115.000 членами, що ведуть боротьбу насамперед за активне право виборче жінок, відому з ярких конфліктів суфражисток з владою. Спеціяльно посвячена цій справі Womens SufrageJournal виходить від 1870 р. Тимчасом добула собі вже англійська жінка вступ до рад церковних, шкільних, до рад над убогими та громадських і повітових рад самоуправних. Ще ширші права мають жінки в англійських колоніях. В Тасманії виступали вони навіть як кандидатки до союзного парламенту.
В Сполучених штатах жіноцтво також добивається політичних прав. Тут особливо інтересні відносини в мормонськім стейті Утер. Мормони визнають багатоженство. Через це жінки в цій країні добули повні права політичні. 
У Франції обновився рух за жіночу рівноправність під виливом утопійних соціялістів, В полудневих і східних краях Європи проявляється жіночий рух загалом слабко, за те інтенсивний він особливо в державах скандинавських. В Ісландії добули жінкі повні права політичні вже в 1902 р. Здобувають що-раз ширші права політичні жінки донські, шведські й норвезькі; в норвезькім молодім парламенті засідає тепер перша жінка як посол—учителька Робстад. Найширшою рівноправністю можуть одначе повеличатися жінки фінляндські. В фінляндськім сеймі цілий ряд жінок-послів. 
В Німеччині мають жінки тільки право голосування до міських рад, та в 1908 р. здобули німецькі жінки таку важну річ, як право належати до політичних товариств і від того часу датується невгомонна боротьба німецьких жінок за поліпшення свого становища. 
Опісля перейшла референтка до обговорення постулатів австрійських жінок в напрямі: 1) політичного рівновства всіх городян без ріжниці пола, 2) одкриття публічних середніх шкіл для жінок, 3) доступу до всіх заводів з однаковою з мущинами платою, 4) рівноправности супроти кодексу цівільного та 5) охорони матерів і т. инш. 
Далі були инші промови і дебати після промов. 
По ухваленню резолюцій за загальне, тайне, рівне і безпосереднє право голосування для обох полів до галицького сейму і львівської ради міської та з закликом до всього українського жіноцтва в краю, щоб воно боролося за добуття виборчих прав до краєвих і громадських інституцій — закінчила віче предсідательська п. М. Білецька докором на адресу інтелігентного жіноцтва львівського, яке прибуло в значно меншій кількости, ніж робітниці й слуги та закликала присутніх переводити в діло те, про що говорилося на вічі. 
Вічевички розійшлись, співаючи народні пісні. (Діло).
