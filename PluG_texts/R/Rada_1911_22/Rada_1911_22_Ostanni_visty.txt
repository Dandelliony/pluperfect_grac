Останні вісти
(З газет та по телеграфу)
Український музично-драматичний гурток в Москві.
МОСКВА. Одбулося перше зібрання українського музично-драматичного гуртка „Кобзарь“. Записалося біля ста членів. Мета гуртка — ознайомлення російського громадянства з українськими літературними і музичними творами, а також вивчення історії українського народу. ( Власн . кор.).
Ревизія американських консульств.
ВАРШАВА. Прибув з Костянтинополя уповноважений уряду Північно- Американських Штатів, командірований для ревизії американських консульств в Турції, на Балканах, Персії і Росії.  (Власн. кор.).
Шевченківські свята.
МОСКВА. 5 марта малось на думці святкувати 25 літній ювилей вищої жіночої освіти, але через те, що на це число призначено святкування Шевченківського ювилею, перше свято одкладено. (Власн. кор.).
Арешт.
ПЕТЕРБУРГ. Арештовано студента-українця Левка Чикаленка. Причини не відомі. Трус не дав ніяких наслідків. (Власн. кор.).
Ювилей 19 февраля.
ОДЕСА. Український клуб в Одесі постановив так одсвяткувати ювилей 19 февраля: 17-го лютого 2 реферати: П. Кліпатський; „Кріпацтво на Вкраїні" та С. Шелухин: „Правове становище селян до і після визволення", 19-го реферат А. Ніковського: „Кріпацтво і українське письменство", після чого в концертному відділі буде прочитано вірші та проспівано пісні, що мають відношення до кріпацької неволі. ( Власн . кор.)
Крівава подія.
ВАРШАВА. З Холма в Варшаву перевозили арештанта. Коли поїзд прибув в Холм і конвойні вели арештанта в вагон, невідомі почали стріляти на пероні і кинули бомбу. Одного стражника застрелено, другого розірвала бомба. Бомба, крім того, пошкодила станцію і поранила декількох пасажирів. Потім невідомі разом з арештантом сіли на візника і швидко поїхали. Потрушено всіх пасажирів поїзда. Послано погоню.
Судова справа ст. Пековця.
ПОЛТАВА. Судова палата розбірала діло київського студента Пековця, обвинуваченого за приналежність до української с.-д. організації, за те, що держав для поширення нелегальну літературу і за образу Величности, Пековця присужено на рік у кріпость. Защитано 8 місяців попереднього сидіння.
Кінець справи про хімичну обструкцію.
ОДЕСА. Суд постановив припинити справу про хімичну обструкцію на студентському балу в Одесі, бо не знайшов в цьому злочинства Постанова суду викликала сенсацію. Студентів, арештованих за обструкцію, випущено. Їх увільнено з університета і вислано з города.
Нова посада для Іліодора.
ПЕТЕРБУРГ. Іліодора призначено настоятелем Новосильського манастиря.
Про Шевченківське свято.
ПЕТЕРБУРГ. „Нов. Время” інсінуірує: Київські українофіли намагаються надати Шевченківському ювилеєві шовіністичного характеру, виписують з Галичини стовпів Мазепинства — Грушевського, Романчука, Колесу, Олесницького і Цеглинського. Київське свято — пише газета — повинно вийти з тісного кола сепаратистів. В святі повинні взяти участь малороси, які не вихваляють Мазепу, а проклинають його. Галицьким депутатам не місце на цьому святі, бо Шевченко не був сепаратистом і не цурався російської літературної мови.
Кари на газети.
ПЕТЕРБУРГ. За невиплату штрафу редактора „Новаго Пути” Нестерова арештовано на два місяці. 
„Речъ” повідомляють з Ниж. Новгорода, що чорносотенний орган „Мининъ" конфісковано за лайливі статті з Астрахані: конфісковано „Астраханецъ” за статтю „Благотворятъ".
Чума.
ПЕТЕРБУРГ. В городі Ашіхе мре по 300 душ на добу. В Бодуне і Мукдені мре що-дня по 40 душ. Чума збільшується. Постановлено не приймати китайців на роботи по будуванню амурської залізниці. Посилають експедіцію з трьох лікарів і проф. Заболотного для вивчення чуми. Японське протичумне бюро просить ще асігнувати 1.300.000 ієн на боротьбу з чумою.
Всякі звістки.
ПЕТЕРБУРГ. На финській затоці вітер заніс на крижині в море 100 душ рибалок. Пароходи вийшли вслід рятувати. 
Отруїлись, змовившись, дві дівчинки, через те, як вони кажуть, що обридло жить. 
Отруїлась женщина зубний лікарь Яковлева. 
Арештовано Рудзіка, обвинуваченого за участь у вбивстві Герценштейна. 
„Нов. Вр.“ повідомляє, що кабінет міністрів незабаром має розглянути справу з потішними. 
МОСКВА. З Вологди повідомляють, що судова палата розглядає судову справу грязовецької земської управи, яку обвинувачено за поширення нелегальної літератури. 
З Оренбурга: начальник ст. „Перовскъ" ростратив 30 тисяч карб. 
ВАРШАВА. В Каліші в справі робочого національного союза 8 присуджено на заслання, 2 виправдано.
