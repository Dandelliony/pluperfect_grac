Під новий рік.
{Присвячую В. О. П.).
Чудова ніч. Тиша і спокій переплелися між собою і злилися в тихому нічному поцілункові. В обіймах їх заснула і спить величня природа Кавказа. Ніч вкрила своїм срібнотканим серпанком і гори, і море, бескети високі і глибокі яри—провалля. Срібний місяць виплив із-за високих гір на чисте, високе небо і сипле срібні пасма свого сяйва на тихе сонне море. Проміння сковзається по легесеньких дрібних хвильках неосяжної простороні морських вод, грає їх темними кольорами і слідом за хвильками біжить до берега; сріблясті хвильки з легесеньким шумом розбиваються об каміння. Я чую цей лагідний таємничий шепіт могутнього велетня моря. Воно кріз сон розповідає другому велетневі світовому — землі свої таємниці, заснувши в її обіймах.
Тиша і спокій навкруги. Свіже, чисте повітря ночи вривається через відчинене вікно до мене в хату і несе з собою спокій і тишу ночну. Мені прикро, що цю величню тишу і цей спокій од часу й до часу порушує нескладна музика, гомін і сміх натовпу людей в спільній залі. Зійшлися вони, щоб в гурті випровадити в далеку дорогу вічности пережиту частку її—старий рік і зустрінути новий. Дивне створіння людина... Почуваючи, що кождої хвилини вона може опинитися під тяжким обухом сліпої долі, що кождої хвилини ця доля може без жалю розчавити її, як нікчемного червяка, людина для власної втіхи вигадала собі цілу низку фікцій і в першу чергу — фікцію „ щастя". Прагнучи „щастя", вона вірить в його можливість, в його істнування. І от зараз: вона нетерпляче жде смерти другої фікції — частини пережитої вічности, фікції, яку сама собі утворила; силкується покласти видиму межу на невидимому небесному просторі часу і пережите в серці та в думках покласти в домовину вкупі з часом; вона справляє цей похорон з радістю, в надії, що прийдешній час принесе їй бажане щастя... 
Час приходить, зраджує надії і людина знову залюбки кладе його в домовину вкупі з зрадженими надіями.
Ні, я не піду на цей безглуздий похорон! Я не можу поділити з веселим натовпом чужих мені істот безглуздої їх радости! Я не можу класти в домовину невмірущого, вічного часу! Мені сумно і тяжко од безглуздя людського. В погоні за маревом щастя люде радіють власному повільному завміранню, власній смерті. Виряжаючи в даль вічности пережитий рік, вони йдуть на зустріч своїй старості, назустріч своїй власній смерті. А я не хочу старости, я не хочу смерти! Я хочу молодости, я хочу життя!
Але через відчинене вікно до мене в хату все настирливіше вривається гомін і веселий сміх молодих голосів і дратує мої нерви. Молодосте, молодосте! Яка та прекрасна, яка ти наївна і яка ти безглузда! Ти хочеш, щоб і я поділив з тобою твою радість, твою безпечну веселість? Добре. Я вкупі в тобою буду у веселому натовпі, тілько не для того, щоб поділити з тобою твою безглузду радість, а для того, щоб ти поділила зо мною мій споконвічний сум!
Серед веселого натовпу, що искрить очима повними радощів і надій на щастя, я постерігаю несподівано погляд очей, повний тяжкого суму й невимовної муки. Він мене вабить той погляд, притягає до себе, і я йду йому на зустріч. Але йду не для того, щоб непроханому необачною рукою доторкнутися до болючих таємниць чужого серця. Ні, не для того. Ти мені чужа, далека, але твій сум робить тебе близькою мені й рідною. Я не хочу знати, чого так тужить твоє серце, я тілько мовчки хочу поділити твій сум так без користе, як мав поділити чужу мені радість молодости, що закликала мене до гурту веселим сміхом випровадити в домовину частку власної істоти,-—все пережите й виношене в серці за минулий рік. 
Панове — залунав молодий, гучний голос. Без п'яти хвилин 12! П'ять хвилин, тілько п'ять хвилин життя лишилося старому рокові. Через п'ять хвилин він сконає!.. Алмазом радости нехай сяють наші очі! Сяйвом їх ми зустрінемо новий рік! 
О, будь ти трижди проклят! — вирвався болючий стогін із її грудей —3 твоєю смертю я поховала й своє щастя! Я поховала першу пахучу квітку мого серця, —моє перше, високе, чисте кохання!.. З ним - і моя смерть!..
Смерте, не барись. Я жду тебе, Я жду твого приходу й примушу тебе переступити через поріг моєї хати раніш, ніж цей веселий, безглуздий натовп чужих мені людей встигне покласти в домовину пережиту частку вічности і вигукнути радісне привітання новій її частці, приходу якої він так нетерпляче і так урочисто жде!,. 
А, ти прийшла... На, бери мене,-—я твоя!
-„З новим роком, з новим щастям! “ — Залунали радісні привітання за стіною, в спільній залі. Ф. М.
