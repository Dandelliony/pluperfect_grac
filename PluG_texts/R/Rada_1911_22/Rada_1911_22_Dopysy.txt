ДОПИСИ
(Од власн. кореспондентів).
С. МОСКАЛЕНКИ, канівського повіту (на Київщині). Потребительська крамниця. 1908 року у нас відкрито було потребительську крамницю. Зразу діло було добре пішло; крамниця мала чимало прибутку і через 1/2 року вже мала свою власну хату і хазяйства більше як на 600 карб. 
За рік крамниця мала більше 300 карб. чистого прибутку. З першого року селяне на крамницю дивились, як на кооперативне підприємство, охоче пішли за крамом, членів прибувало все більше і більше; крамниця з першого року теж ішла на зустріч вимогам покупців, доставляла крам який луччий і дешевий й продавала теж як можна дешевше. І це велося так, поки не забрали у свої руки всього сельські глитаї. Один з них позичив грошей т-ву 100 карб. і був назначений членом правління. Син його став касіром, брат першого предсідателем, небіж їх теж членом правління. Усі справи опинились у руках невеличкої компанії. 
Ціна на крам зараз же зросла. Крам погіршав. 
Пішли всякі крутійства. Почали часто міняться прикащики. Почали рости борги крамниці—-і до кінця 1910 року їх вже набралось на 300 з хвостиком карб. Прикащики розікрали теж на 200 з хвостиком карб. Багацько втеряла крамниця через „ренськовий погріб” . На „ренськ. погр.“ уложено по 10 карб., але вклали не всі, а видатки на нього усі поповняла крамниця і це тяжко відбилось на ній, бо їх набралося чимало. На святках перед Новим 1911 роком один член правління поставив перед т-вом вимоги: віддати йому 100 карб. боргу, бо він подасть у суд,-—а ні,— то нехай т-во віддасть йому на рік за ті 100 карб. крамницю в оренду. Т-во мусіло згодитись і передало йому крамницю в оренду; він забрав іще крім того краму і грошей карб, більше як на 400. 
Підписки, що прийняв крам, він не хоче дать ніякої. Члени один до другого потеряли усяке довірря і тепер не знають, що й робити. В крамниці торгує тепер та „чесна компанія", яка давно вже хотіла, щоб крамниця перейшла до їх рук. 
Від об'єднаного комітету на збірання жертв на пам'ятник Т. Шевченкові у крамницю було прислано підпісний лист, книжечку марок по 5 коп, і кілька штук біографії, з проханням пожертвувати що-небудь на пам'ятник. Т-во відклало це до більш слушного часу. По підписному листу було зібрано 30 коп. Скільки місяців назад марки теж росходились, а де гроші, — невідомо.
Г. ГАДЯЧ (на Полтавщині). Місцеве життя. Свіжого чоловіка, а надто поступовця, в нашому Гадячі може приємно вразить невеличка будова з досить голосною назвою „Народній дім". Цей „народній дім” поставлено на кошти дворянства. Городська дума хотіла збудовать справжній народній дім — театр, але в неї своїх грошей не найшлось, а уряд не дав позики. Позику малось взять чималеньку— 350 тисяч карб.; з них частину призначалось на театр, а решту малось на думці повернуть, як допомогу, на будову мужської гімназії, освітлення на вулицях, мостової, водопроводу і наших „городських вигод". Водопровод вже розпочато прокладати, тільки інженери ніяк не добудуть з землі води. Скільки не вертять артезіанських колодязів - сухо. 
Сухо не тільки в землі-висихають і між громадянством ті поступові течійки, що ще недавно хоч сяк-так бреніли. Наприклад, тутешня музично-вокально - драматичне товариство перейшло до аристократії і на чолі його став обруситель. Товариство улаштовує виключно російські вистави. 
Крім згаданого товариства, в городі є ще один драматичний гурток, на чолі з д. П. Леоновим. Цей гурток важиться виставлять виключно українські п’єси (в клубі), тільки од цих вистав завжди так сумно бував на душі! На Новий рік виставляли „Дай серцю волю, заведе в неволю". Режісури не було ніякої, виконавці не вміли поводиться на сцені. Один тільки д. Твердовський (Семен) був на місці. Недбальство дійшло до того, що навіть не було відповідної одяги, „артисти" виходили на сцену, хто в чім хотів. Спів не вдався. 
А жаль. В Гадячі публіка досить охоче одвідує українські вистави. Дай сюди хоч поганенький театр, дай тямущих людей—-можна б зробить гарне національне діло.
