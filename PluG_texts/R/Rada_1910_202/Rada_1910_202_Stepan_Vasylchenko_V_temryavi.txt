В темряві.
Ескіз. В маленькі віяна низенької хати заглядала чорна осіння ніч. На дворі шумів вітер, а в убогій хаті було тихо. Замість стола стояла біля стіни старенька скриня; на їй, закурена і чадна, помалу блимала бляшана лямпочка. 
В хаті бідно і пусто. Убогеє світло каганця вилискувалось на темних іконах; далі, в сутінку виднівся піл та ріжок печі. 
Низенько схиливши кучеряву головку до каганця, сидів над писанням хлопчик і стиха скрипів пером по папері. 
Серед хати на долівці стругав якусь дошку господарь хати, Кпим. Жінка його сиділа на лаві і пряла. Кожний пильнував своєї роботи, і всі мовчали. 
Дописавши сторінку, хлопчик потягся, закрив зшиток і положив його в свою шкільну торбинку. Потім взяв з полиці книжку, чепурненько росправив її, розгорнув, зложив перед собою руки і став читать в голос. 
Рівно, мелодійно зажурчала віршована мова. Мати присунулась з гребінем ближче до хлопця, повагом витягувала довгу нитку і осміхаючись в такт віршові, кивала легенько головою. 
Брате милий, брате соколоньку, 
Ти покинув сестру сиротоньку, 
А я хожу — покликаю. 
Як зозуля в темнім гаю, 
Ой вернися з далекого краю!..
Тихо і виразно, як акафіст, вичитував хлопець. Клим підняв голову од роботи і прислухався. 
- Петре, що ти там варнякаєш? Чи воно ж отак в книзі понаписувано? — дивуючись, спитав він хлопця. Петро звернув до нього серйозне лице, 
— Це така книжка, що в їй все понаписувано по нашому, по українськом — поважно пояснив він, 
— Так таки по-мужицькому й написано —не доймаючи віри, спитав він удруге. 
— Так і понаписувано, — затвердив Петро. Оце ж і я — слухаю та й дивуюся — обізвалася мати:— читає таке, що аж чудно якось... ніби по нашому, чи як би то. 
Клим лишив роботу і підійшов до Петра; обітер об штани руки, взяв у нього книжку. 
— Де це ти взяв її?— спитав він. 
— Учитель дав, — одмовив той. 
— Гм... і навіщо б воно, сказати, і до чого,... — казав Клим, перегортаючи сторінки книжки. 
— Тепер багато є таких книжок, — став росказувати Петро, — казав учитель, що по таким книжкам може і вчити в школі будуть колись. 
Клим дивився в книжку, хоч не розумів в ній нічого. Він щось думав, і лице його робилося суворе. 
— Все в насмішку беруть нашого брата, практику здіймають, — трохи перегодя промовив він. 
— Коли ж ловко, сучого сина, — злегка осміхнувшись, промовила мати —усе так воно в лад та до діла...    — Влад та до діла!.. — перекривив її Клим, —не знаєш, навіщо вони ото дають таке?— Мабуть серце їх печеться, коли мужицька дитина хоче вчитися, як і їх діти, ну, і вигадують... На, мовляв, та не забувай, хто ти! — Знаємо ми їх... 
Лице у Клима гірко скривилося. 
— Кинь, Петруню, сюю книжку, та лягай спати,— смутно промовив він. 
— А книжку оддай учителеві назад; віддай і скажи, що батько не велять цієї книжки читати, що так робити, скажи не годиться... Стій, я побачу його, я сам скажу йому! я скажу... 
Клим між людьми був плохий та боязкий чоловік, дома, як ніхто не баче, частенько виливав він свої жалі в довгій скрипучій мові. 
Тепер серце його защеміло, і він став говорити і не переставав. 
Петрик уклався спати. Жінка зложила прядево і теж полізла на піч. 
Клим знов узявся до роботи. Робота не пішла до рук. Він частенько переставав стругати і, схиливши голову, думав: 
А жалі так і хватали за серце, так і хватали.
Прибрав роботу, помолився, погасив каганець і ліг спяти. Соя не йшов до очей. Як галич, осідали його думки і краяли серце. 
І от увижається Климові серед темряви панська кімната, великі царські портрети, стіл, зеленим сукном укритий... Кругом столу сидять чужі хлопчики, такі чепурненькі, причісані, мов паненята; сидять і щось пишуть. 
Писарь їх научає, люде вклоняються їм, навіть сам старшина чоломкається з ними за руку. 
Малі вони, а знають уже багато де чого такого, чого він і другі прості люде не розуміють. Сам Клим, як був колись десятським, чув, що вимовляли вони часом якісь мудрі канцелярські слова. 
Клим по довго дивився тоді на їх, і думав, що з них вийдуть люде. 
Тоді ж надумав він віддати сюди свого Петрика. 
Іще раньше, коли дали Петрику в школі першого похвального листа, Клим надумав вивести його на легкий хліб.
Не видна була йому спершу дорога до того легкого хліба, після тогож, як побував у волості десятським, він уже знав, що йому робити. Упрохає писаря та старшину, поставить могорич, або одмолотить днів зо-три —і Петрика приймуть до волости. А там дорога видна: вийде письмоводителем, урядником, або тим-же писарем. Всім їм добре живеться. Жалування беруть добре, а главне діло — хабарі. 
От хоч і сей волосний писарь – мало, то він злупить за рік з усеї волости! 
З батька рідного візьме—такий дерій. Скілько обідив бідних людей — страх! 
Казать нема чого — добре живуть, і кращої долі своєму Петрикові Клим і не бажав би. Та і йому, Климові, на старість добре б було. 
Люде казали-б, хоч і бідний Клим, а вивів сина в люде. І був-би тоді Клим на людях розумний та шанований. 
Так марив Клим в скрутні часи, коли змучена його думка не мала чого кращого, щоб зачепиться.
і робилося тоді йому легше. 
Тепер було Климові важко, немов люде підстерегли його таємні надії, і мають замір шкодити. 
І саме ті люде, які повинні-б допомогти вийти хлопцеві в люде. 
Думки за думками, невеселі, образливі товпилися в його голові і давили одна другу. Клим навіть забув, що була пізняя ніч: не думав спати, блимав у темряві цигаркою, ворочався на постелі і роскритими очима дивився в пітьму.
—  „Може вони через те і настоящої грамоти не хочуть давати мужикові, щоб не пускати їх в люде, — думав Клим, — чого доброго! Бач— каже, що і в школі будуть вчити по мужицькому! Клим зразу підняв голову; серце забилося і похололо: у нього блиснула нова думка: чи це не навертається діло на те, щоб іменно його Петрика не випустити в люде? —Бачять—хлопець не дурний, пам'ять дав йому Бог гарну, може чоловіком бути —ну і не пускають. Бо кому ж потрібне мужицьке дитя? 
Цяя думка несподівано зринула в голові у Клима, і потім не міг уже він од неї одвязаться. 
Пригадалось йому, що як приходив до нього з молитвою піп, то роспитував, куди він думає пустить хлопця по школі. 
Навіщо б йому отеє знати? 
То ж знать не спроста він довідувався. 
А ще він, Клим, звісно— простак та дурень, —не то, щоб примовчати, та схитрувати, як то уміють инші люде, — взяв, та так зразу і ляпнув: думаю, як Бог поможе, в писарі оддати!— От тобі й писарі... 
Або сказати й те: чого його Петрикові учитель дав цюю книжку, а не кому иншому? Небійсь сідєльцевому мабуть, не дав!.. Авже ж мабуть не дав!.. 
Поворочавшись трохи, Клим піднявся з ліжка, і, тихенько облапуючи в пітьмі перед собою, підійшов до полу, де спав Петрик. 
Нагнувся над ним, здержує дихання, прислухається... 
Петрик спить і тихенько виграє носом, немов в дудку. 
— Петрик, а Петрик! — легенько торсаючи хлопчика за плече, у півголос сказав Клим. 
Тоненький свист зразу змовк. 
Петрик підняв голову. 
— Це ви тату? Чого вам?— почувся його здивований голос. 
— Чи тобі не низько, сину, в голови?
— Дай, я підмощу тобі свитку,— став тихенько казати Клим. 
Петрик пробурчав щось сердите, зразу поклав голову і вже став засипати. 
— Петрик! Петрик! — Тихо, але настійливо казав Клим, —ось підожди, я щось тебе запитаю. 
Хлопець ізнов чмихнув носом і пробудився. 
— Ну? — промовив він, піднявши голову. 
— Ти скажи мені, Петруню, — тихо і таемично казав Клим, —чи тілько то бі дав учитель оту мужицьку книжку, ча ще кому давав? 
Хлопець трохи помовчав. 
— Тілько мені— ну, то що? —І другим, казав, буде давати—хто попросить. 
— Ну, більш нічого; спи тепер собі, спи... Клим важко зітхнув і пішов від нього. 
Петрик обвів очима темряву, подумав трохи, потім знов поклав голову на постіль. 
— І як я зразу сього не зрозумів! — дивувався собі Клим. 
І довго ще в малій хаті Клима блимав у пітьмі огник цигарки, довго чулося часте зітхання і скрипіння лавки. Ранком другого дня в кватирі учителя в новенькій свитині з причісаним і примазаним оливою чубом, стояв Клим. В одній руці держав він книжку, а другою— за руку Петрика. 
Перед ним стояв молодий учитель і гаряче щось йому доказував. 
Клим не давився йому в вічі, а дивився кудись в куток; лице у нього було похмуре, задумчиве і уперте. Петрик переводив серйозні очі то на вчителя, то на батька. 
— Коли ви справді добра хочете моєму хлопцеві, — звернувся Клим до вчителя, і в очах його блиснув огоньок довір'я, — коли не хочете його обідити —то я вас прошу: допоможіть йому вийти в люде. Ви ж сами знаєте — чоловік я бідний; нехай хоч йому буде краща доля. Учіть його по настоящому, по правилу, а таких книжок не давайте йому... пожалуста, господин учитель... я вас прошу... 
Клим приступив до вчителя ближче, схилився і добавив тихо: 
— Я даром не схочу —благадарить буду... 
Вирядивши Клима, учитель довго ходив по кімнаті, потім сів біля столу і задумався. 
Степан Васильченко.
