Вшанування Т. Г. Шевченка харьківською міською думою.
(Лист з Харькова).
	П'ятеро гласних харьківської думи подали до неї заяву в справі ушанування харьківським громадянством, через його думу, Т. Г. Шевченка під час 50-ліття його смерти. 
	Заяву було видрукувано в ч. 28 „Ради"*), то не будемо наводити її, але спинимось на тих бажаннях, які висловили гласні в тій заяві. 
	Пункт перший вимагає од думи призначити 150 карб. на портрет Т. Шевченка для міського художнього музею. 
	Запевне цей портрет повинен бути художньо-виконаний, бо, перше, Шевченко є найвеличніша постать української нації, а, друге, цей портрет буде в міському музеї на показ і пам'ятку і нам, харьків'янам, і иншим гостям, що, завітавши до Харькова, одвідують міський музей і знайомлятся там з нашим, харьків'яне, культурним надбанням, що ми гарного маємо, що шануємо й т. ин. Чи-ж за 150 карбованців можна мати портрета, художньо виконаного, та ще, мабуть, і в рямки заведеного, бо на рямки ж особливих коштів не призначено? Нам відомо, що губернське земство призначає по 300 карб. на портрети тих звичайних собі людців-земців, яких воно хоче ушанувати і чепляє їхні портрети не в художньому музеї, а в своїй звичайній світлиці. Відомо теж, що професорська рада харьківського університету на портрет свого почесного члена Л. М. Толстого призначила 1000 карб.
	Ми розуміємо, що шановні гласні вимагали менших од думи видатків, щоб бува не залякати думи. Але, нам здається, вони не повинні були в цій справі керуватися такою думкою. Діло росіян або людей байдужих і не інтелігентних, яких досить знайдеться в кожній сучасній міській думі, виводити в цій справі грошові рахунки, а обов'язок гласних-українців висловитись в цій справі відповідно часу і значінню людини, що маємо вшанувати. 
	Не можна не спинитися й на думці про пам'ятник Шевченкові в Харькові. Цей пам'ятник є думка поставити колоною-обеліском, прикрашеним в українському стилі, з горельєфом або барельєфом Шевченка. Думці про обеліск Шевченка присвячені цінні уваги в „Ю. К.“ шановного проф. Сумцова, де він оповідає, коли і де ставилися обеліски і що вони означали. Не можна не погодитися з думкою шановного професора, що обеліски річ добра, пам'ятник поважний і в инших випадках вони дуже до речі. Але... обеліск має значіння тоді, коли це справді щось величне, монументальне, якими були обеліски в старому Єгипті; обеліск же на якихсь три тисячі карб.—це буде запевне якась мізерія, на кшталт того, який маємо вже на Павловській площі і який ні на кого не робить жодного вражіння. 
	Так саме горельєф чи барельєф не матиме того вигляду і того значіння, як погруддя поетове. Не слід забувати, що пам'ятники становляться для маси, вони на масу повинні впливати і її виховувати в повазі до великих людей, а на масу дуже робитиме вражіння погруддя поетове, відповідно зроблене й з ознаками національними в обличчі, й в одягу й в усьому зовнішньому вигляді. Коли 6 був зроблений добрий п'єдестал, а на йому поставити б погруддя поетове, то пам'ятник більше б кидався в вічі й більше імпонував би на маси; прикраси ж, багатий орнамент український, можна було б так саме добре ужити на п'єдесталі, як і на обеліскові. 
	І на цю річ сума мала призначена. Як не повертай, чи обеліск, чи погруддя, то однаково 3-х тис. карб. замало і цю суму неодмінно треба збільшити. 	Скажемо ще про місце для пам'ятника. В заяві указано для цього Мироносицький садок. Треба зауважити, що той самий садок вже призначався для пам'ятника Квітці. Коли цей останній становитимуть на початку садка, від Сумської вулиці, то пам'ятник Шевченкові заженуть у куток, а це вже зовсім недоладня річ. Пам'ятника треба становити на видноті й з цього погляду далеко краще місце указує проф. Сумцов. Це на виїзді з Олександрівської вулиці на Катеринославську. До речі було б найменувати ім'ям Тараса Шевченка і той бульвар, що йде звідси аж до 3-ї части. Тут пам'ятник кидався б у вічі і всім селянам, що пішки приходять у город через Холодну гору, і тим людям, що приїздять по машині і прямують у місто з залізниці. Тоді б ще й пам'ятники не збивалися б на один куток, бо по Сумській уже є і Гоголь, і Пушкін, і Каразін, і Квітці становитимуть. 
	Не доладно обібрано й вулицю, яку хочуть найменувати ім'ям Шевченка. Треба знати, що ця вулиця аж на краю міста, на ново тільки прокладається. Можна думати, ніби ми, українці, боїмося, що нас не пустять в осередок міста і просимо дати місце нашим прихильностям хоч на краєчку міста. 
	Цього не повинно бути! Ми повинні ставити наши вимоги, як вони єсть, і домагатися, щоб їх прийняли. Не дадуть, то инша річ. Але хай же не дадуть, а не так, що ми й не вимагали, що ми сами поступилися... Про те, вулиця багато не важить. Як би отой бульвар, що ми згадували, найменувати ім'ям Тараса Шевченка, то й цього б поки було досить. 
	В заяві є головне, є й дрібниці, якими можна поступитися. Головним нам здається пам'ятник, бо то всім помітна, видима пошана поетові, а в його особі і всій нації, якої представником і кращим поступово-демократичним виразником він був. Пам'ятник має й виховуючий вплив на маси. Головне ще—нагороди за праці з поля українознавства при филологичному товаристві та український відділ імени Шевченка в громадській книгозбірні; од решти, коли б сперечалися, можна й одмовитися, лишивши ту решту до 100-літніх роковин народження Шевченка. Але одно слід би ще додати домагання у цей таки час. Це щоб шкільна комісія думи подбала про ознайомлення з ім'ям Шевченка по міських школах. Може це й не вдасться за сучасних обставин, але це треба спробувати. Коли по школах не можна буде влаштувати читання про Шевченка, то хай би роздано було плакати „Часу" з його житеписом, а вже тим школярам, що в цьому році кінчатимуть школу неодмінно треба роздати шкільне видання творів Шевченка, що готує „Український Учитель". Міські хлопці тільки позатуркувані чужим впливом, а основа, прихильність до рідного в них ще живе несвідомо і легко збуджується, коли до того братися. І то ж їхня рідна стихія—так невже ж гаразд нею нехтувати? Надто це треба зауважити про хлоців по краях міста, як от Журавлівка, Заїкивка, Гончарівна й ин., а з отих же кутків міста і складається більшість школярів по міських школах. 
	Коли по авдіторіях їм читають по українському вони все добре розуміють, цікавлються, а книжки з руками рвуть. Не гаразд же їх підчас такого свята лишати без світла національного просвітлення. 
	Взагалі ця справа така поважна, що вона потребує докладного обговорення, і, коли навіть дрібні, порівнюючи, рахунки збивають иноді бучу, обговорюються по кілька разів старими й малими, то навіть дивно, як справа такої великої ваги була вирішена п'ятьма особами, що підписалися під заявою, навіть не повідомивши громадянство попереду про свої думки в цій справі через пресу, а цілком хатніми засобами. Це ж не справа п'ятьох гласних, це справа принаймні громадянства українського харьківського і вона вимагає відповідного відношення. 
	Доведеться ж, мені здається, та й міська управа так пропонує, звернуться в цій справі до громадянства по жертви, то як же в обговоренні справи без громадянства обходиться? Ми вже маємо одну справу, без наради з громадянством роспочатуе-це справа пам'ятника на могилі Кропивницького, і знаємо, як та справа посувається мляво, то треба таких випадків уникати. 
	Наше громадянство взагалі байдуже і його треба розворушувати. Тоді тільки й можна сподіватися хоч якось його використати. 
Д. Пісочинець.
	*) На жаль, ту заяву подано було для друку попереду міським російським газетам. Таким чином, наша преса і в наших українських справах все мусить лишатися позаду, а це не на нашу користь.