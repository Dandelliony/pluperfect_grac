Культура нашої буденної мови. Лист до Редактора „Рідної Мови“.

Високодостойний Пане Професоре!
Стоячи на сторожі розвитку української мови, треба, на мою думку, подбати також про низку чисто українських слів, часто вживаних у буденній мові. Тут у нас великі недостачі! Слів чисто українських, хоч вони є, або легко їх придумати, — не вживається, бо на перешкоді стоїть велика духова сила, що зветься звичкою. З цією звичкою, найбільшим ворогом нашої мови й культури, слід боротися безперестанно й нещадно.
Боротьба не легка, бо українець, на загал, чомусь не бере собі до серця справи чистоти своєї мови. З рідною мовою він поводиться по-мачушиному. Він, що правда, терпеливо вислухає всі докази й жалі оборонця чистоти української мови, кивне навіть головою на знак, що зо сказаним погоджується вкрай, але це тільки хвилевий настрій без жадних практичних наслідків! Йому важко наломлюватись до нового способу висловлювати свої думки; якось незручно вживати нових слів, що здаються йому трохи дивовижними й чомусь усе не такими влучними, як старі, що до них він ізмалку звик. Тому спровола все остається по-старому...
У цім листі бажаю обговорити декілька слів практичної вартости.
Польське człowiek по-українському людина, а не чоловік. Це останнє слово визначає перш за все чоловіка якоїсь подружньої жінки. Подружня жінка відносно свого чоловіка зветься дружиною. А слово жінка визначає дорослих жінок без огляду на подружжя, в значенні kobieta. Męzczyzna буде по-українському мужчина з наголосом на передостаннім складі (галицькі українці вперто наголошують останній склад і виходить чудернацький мужчина). Замість арх. мужчина можна казати й чоловік. Тут, як бачимо, це слово має ширше значення.
Польське слово lody, на означення замороженої солодкої страви, передають галицькі українці словом л е д и, або частіше словом, запозиченим від росіян, морожене. Одне й друге слово не наші й невідповідні. Я пропоную слово студенець. Є ще в нас подібне слово холодець, що його вживаємо на означення захолодженого свинячого м’яса з юшкою, поруч знаного галичанам слова „гижка“.
Друге польське слово konfitury галицькі українці, не маючи власного, зачинають передавати російським „варення“, але це зовсім зайве, коли можна говорити по-українському: „вариво“. На Київщині поширене слово ж. р. „смаженя“.
Якщо ми при стравах, нагадаю, що по-українскому : poziomki — суниці, truskawki — полуниці, pierogi — вареники, sznycel — сіканець.
Картоплю називають у нас всяко, найчастіш — бульба, або бараболя. Все назви місцеві. Слушна пора перейти на літературну картоплю!
Часто можна почути в українській хаті, де є гість, таку розмову. Господиня припрошує гостя до їди словами: „Дуже прошу покуштувати пляцки або тісточка“. Гість: „Дуже дякую!“ Господиня: „Перепрошую, що пляцки пересолені“. Гість:
„Овшім,—дуже добрі!“ При відході господиня дякує гостеві за якусь там прислугу, гість чемно відповідає: „Перепрошую, нема за що!“... Усе це як бачимо, нехитро зукраїнщена польська мова. Український переклад може б такий, по-моєму: Господиня: „Будь ласка, попробуйте коржиків і пиріжечків, і: Вибачте, що коржики пересолені“. Гість: „Дякую сердечно, і: Навпаки — періжки й коржики дуже смачні!“ При відході: господиня: „Дякую вам від щирого серця за прислугу!“ Гість: „Вибачте (або: будь ласка), ні за що!“ Нема тут ані „перепрошую“, що про нього, а також про галицьке „випадає“, дуже влучно писав у „Рідній Мові“ 1933 р. ч. 11. Вол. Виногородський, нема й „дуже дякую“, що ними тішаться галицькі українці, ніби власним добром.
Галицькі українці завжди говорять і пишуть: „поїзд“, „потяг“, навіть „колія“. Зате літературне слово „залізниця“ вихопиться комусь тільки випадком, а повинно бути навпаки.
Є в нас дуже гарне народне слово „прохати“. Воно оригінальне й повинно б панувати в нашій мові. Ото ж: прохаю, запрохую, запрохання, прохання і т. ін. Так ні! Зразу було воно в моді. Тепер вертаємось і в слові, і в письмі до „просьби“ та „запросин“.
Польське namiętność передають у нас словами „пристрасть“ або „похіть“, так якби не було в нас відповідніших слів: „жага“, „жагучий“.
Щоб передати споріднення, безжурні наші українці користають із польської термінології. Певне, — навіщо тратити час на „видумування“ своєї власної! Тим то кажуть: „родичі“ замість „батьки“, „кревні“ замість „родичі“, „братанок“ і „сестрінок“ зам. „племінник“ і „племінниця“ або „небіж і небога“, „стриєчний брат чи сестра“ зам. „перший брат і перша сестра“ або також „брат чи сестра в перших“. Сюди належать іще також такі перлини, як „вуйко“, „стрийко“ (дядько) „цьоця і цьотка“ (тітка), „дзядзьо“ (дідусь), „бабця“ (бабуся, бабуня).
У нас дуже часті слова: „реферат“, „відчит“, навіть „доклад“, виключаючи української літературної сирітки „доповідь“, що чомусь не може вільно в нас защепитися, подібно як слово „ненька“, що вживається чомусь тільки в поетичній мові в відносинах до України.
Галицькі українці двері та вікна „запирають“, „замикають“, „відмикають“ і „отворяють“. Чому б їх не відчиняти та зачиняти (по-літературному), ці нещасні двері та вікна?
Ну, на перший раз хіба доволі!
Прийміть, Високодостойний Пане Професоре, від мене ці мовні завваги так щиро, як щиро я їх писав, і або помістіть їх у „Рідній Мові“, як що для неї не надто смілі й поступові, або використайте, як матеріял, як самі здорові знаєте!
Остаюсь із належною пошаною для мого дорогого Вчителя

