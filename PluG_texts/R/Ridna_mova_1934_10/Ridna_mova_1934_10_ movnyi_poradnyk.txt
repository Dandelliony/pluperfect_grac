«Мовний Порадник»
Для редакторів, видавців, і робітників пера.
Лист перший


Високодостойний Пане Добродію!
Добре устійнення української літературної мови, однієї для цілого народу, де б він не проживав, стало тепер пекучим завданням дня. Мова — найбільший скарб кожної нації, а тому мусимо й ми належно плекати й відповідно розвивати її. Це наш найперший і найбільший обов'язок і перед своїм народом, і перед історією. Два роки працює вже науково-популярний місячник „Рідна Мова“, працює без жадної допомоги тих, що допомогти могли б і обов’язані, працює в надзвичайно тяжких матеріяльних умовинах, але не складає рук у скруті й надалі не складе. Не складе, бо міцно вірить, що нарешті бодай українські Письменники, Редактори, Видавці й взагалі Робітники пера, коли не широкий інтелігентний загал, зрозуміють високу ідейність завзятої праці „Рідної Мови“, а зрозумівши, по-товариському щиро допоможуть їй. Допоможуть тим, що глибоко й докладно вияснять широким масам і конечну потребу плекати свою мову, й помітну ролю „Рідної Мови“ в цій святій праці. Пора вже розбудити широкі інтелігентні наші кола від мовної байдужости й скерувати їх до творчої праці для створення глибокорозвиненої літературної мови.
Ідеї „Рідної Мови“ потроху вже ширяться поміж нашим громадянством, але ширяться — як і всі нові ідеї — занадто поволі й ненормально. І тут потрібна щира й сердечна допомога наших Редакторів, Видавців і всіх Робітників пера: допоможіть нам ближче стати до широких мас і заговорити просто до них.
Щоб справу устійнення нашої літературної мови поставити на міцніший реальний ґрунт, редакція „Рідної Мови“ постановила видавати для українських Редакторів, Видавців і Робітників пера щомісячний коротесенький „Мовний Порадник“, а в нім звертати увагу на важніші поправки до сучасної літературної
мови. Щоб не забирати кожному дорогого часу, вияснюємо мовні питання якнайкоротше; хто хоче довідатися про це докладніше, просимо звертатися до сторінок „Рідної Мови“.
Сердечно просимо всіх цей „М о в н и й Порадник“ передруковувати в своїх виданнях, і вже тим допомогти поширити рідномовні гасла, а тим самим допомогти й процесу усталення нашої мови. Покладімо нарешті край хаосу в нашій літературній мові.
На дві формі звертаємо увагу в цім нашім першім листі.
1. Щоб, а не щоби. У літературній мові, як і в живій східньоукраїнській, відома тільки форма щоб, а не щоби; навпаки, в мові західньоукраїнській панує архаїчне щоби. Російська форма чтобы. Кращі наші письменники писали й пишуть тільки щоб, ніколи щоби. Напр. Шевченко знає тільки щоб’. Жде козаченька, щоб залоскотати. Так ворожка поробила, щоб менше скучала 1. Зроби, щоб додому не вернулась. Щоб брат брата не різали і т. ін. (видання В. Доманицького 1910 р.). М. Вовчок, Куліш, Старицький, Грінченко й інші писали тільки щоб. Безумовно, архаїчну форму чтобкы, щоби, як зайву й місцеву, треба викинути, — вистачить і однієї щоб, що вже стала нормою в східньоукраїнській літературній мові.
2. Три козаки приїхали, а не: Трьох козаків приїхало. Мова польська знає синтаксичну безособову форму: Trzech kozdków przyjechało як звичайну форму при чоловічому роді живих осіб, — вона в ній панує. Навпаки, українська літературна мова такої форми зовсім не знає, бо вона їй чужа; по-нашому це буде тільки: Три козаки приїхали, рідше: Три козаки приїхало (але в жадному разі не: Трьох козаків приїхало). У нас панує форма особова, з числівниковим підметом нормальним, цебто в відмінку назовнім, при тому „три козаки“ приймається за множину, а присудок нормально узгоджений із ним. Форма: Три козаки приїхало рідша, Потебня приймає її за безособову.
Форма: Три козаки приїхали панувала вдавнину, панує й тепер у живій східньоукраїнській і літературній мові. Ось трохи прикладів. Усім відоме з Євангелія Луки 1810: --- : два чоловіки (а не: двох чоловіків) увійшли до церкви. У Чубинського, Пісні, т. V: Хвалилися три ляшеньки, Приїхали до вдовиці три козаки в гості 903. Вісім розбійничків спать полягали. Шевченко: Не вертаються три брати. А. Свидницький: За ним два дворяни йшли. Квітка: П’ять приказчиків їздило. Б. Грінченко, „Під тих. верб.“: У старого було троє синів, Четверо дітей лагодилось спати.
Отже завжди пишім: Три козаки, приїхали (чи: приїхало), але не по-польському: Трьох козаків приїхало. Див. „Рідна Мова“ 1934 р. ст. 358-359, у „Словнику місцевих слів“.
Українська літературна мова потребує конечного устійнення, а при цьому устійненні мусить запанувати величне гасло: „Для одного народу — одна літературна мова“.

