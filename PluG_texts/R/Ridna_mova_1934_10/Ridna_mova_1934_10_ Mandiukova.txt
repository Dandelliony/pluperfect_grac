Українська жінка й рідна мова.

Бачимо на прикладах, яке велике значення має жінка, як виховний чинник, який великий у неї круг діяння, яка велика відповідальність перед майбутнім нації за плекання рідної мови. Жінка-мати, що до неї з таким пієтизмом відносимося, що на честь їй складаємо похвальні гімни, не гідна стояти на такому високому п’єдесталі, якщо вона занедбує свою рідну мову. Що ж варта жінка, що своїм дітям передає найбільший скарб народу у знівеченій, скаліченій формі? Жінки всіх культурних народів дорожать красою своєї мови й пильно працюють над її розвитком. На жаль, між нашими жінками мало таких, вони всім займаються, тільки не плеканням рідної мови, а наслідки цього: жахлива, варваризмами переповнена мова, у слові й письмі…
А нам же ж цієї пишної мови так дуже, дуже потрібної 3 якої сторони нашої країни ми не походили б, мусимо висловлювати свої думки не якоюсь говіркою, тільки однією чистою літературною мовою. На кожному кроці мусимо боронити свої інтереси, висловлювати свої побажання, зворушувати чужі серця, оповідати, доказувати і т. ін., — на все це потрібно доброї мови; коли ж ми не знаємо її, стає нам соромно, й не висловлюємось, хоч відчуваємо палкі почування, — думки наші йдуть на марно...
Багато людей чуються непевні, не знаючи якслід своєї мови, стають бай дужі, не довіряють собі, а страх і свідомість, що говорять зле, на ніщо зводять всі їхні зусилля...
Успіх у нашому житті залежить часто від однієї добре висловленої думки. Скільки думок остається назавжди в умах, як матеріял без форми, без вартости, тільки тому, що, не знаючи гаразд мови, не можемо поділитися ними з іншими!
Особливо тепер, де цих нагод так багато, чи то в пресі, письмі, чи в усних бесідах, знання доброї мови конечне! Мова не є тільки прикраса ума, вона — зброя в життєвій боротьбі, вона — сила й воля духа, вона — ключ до сердець!
Зв’язок між усіма наріччями творить у кожного народу одна літературна мова, уживана в публичному житті, науці, школі і взаємних відносинах освічених людей.
Літературна мова, закріплена в творах кращих письменників, так званих класиків національної літератури, зо сталими, загально прийнятими й загально вживаними словами й формами, творить один із найважніших засобів доброго й правильного вислову.
Прогріхом проти правильности літературної мови будуть усякі місцеві окремішності, що, вживані на малому просторі, не прийнялися загально в літер, мові. Коли б ми захотіли заглянути в чорновики кращих письменників, побачили б, з якою дбайливістю працюють вони над мовою своїх творів. їхні рукописи вказують на те, що легкість і принадність форми не вдавалася їм так легко, як це нам на перший погляд видається.
Зваживши це все, мусимо признатися, що дуже мало з нас володіє правдивою літературною мовою, а не знаємо її тільки тому, що не вчимося її.
Вчитися своєї мови? Це ж смішне, хіба ж ми її не знаємо й так?
Однак, це не жарт, — літературної мови треба доконче вчитися, щоб знати ї ї, треба вчитися пильно й постійно. Читати твори зразкових українських письменників, закладати при Тов. „Союз Українок" „Гуртки плекання рідної мови", вести дискусійні й літературні вечори, а що найважніше, — постійно читати наш одинокий науково-популярний місячник „Рідна Мова", що вже другий рік виходить у Варшаві під умілою кермою фахівця Др. І. Огієнка.
Якщо ми це все виконаємо, можемо бути певні, що ніколи наше обличчя не вкриється соромом і перед своїми, і перед чужими.
На цьому місці мушу ще піднести величезне культурне значення видавництва „Рідна Мова". До цього часу справою рідної мови ніхто не цікавився, ціла ця ділянка стояла в нас облогом, зарослим терням і бур’яном, аж врешті найшлася ідейна людина, що, не зважаючи на зовсім несприятливі матеріяльні умовини, всі свої сили віддає на те, щоб свій народ об’єднати одною зразковою літературною мовою. Людина ця працює майже одинцем, за піддержкою малого гуртка прихильників, а наші жінки, що для них справа рідної мови мусіла б бути найважніша, стоять осторонь, байдужі на гарячі заклики Головного Відділу „Союзу Українок“...
Киньмо врешті цю байдужість, прокиньмося до творчої праці над своєю мовою! Виплекаймо в наших серцях те святе завзяття, що не дасть нам зупинитися на половині шляху. Кожен наш дім мусить стати школою, де будемо плекати рідну мову.
Пам’ятаймо, що вся відповідальність у цій ділянці, під сучасну хвилю, спадає на жінку, бо чоловіки, працюючи в чужому середовищі, не можуть мати належного впливу на виховання нових поколінь.
Резолюції.
Як висновки з мого реферату, подаю Укр. Жіночому Конгресові на затвердження такі постанови:
1. Укр. Жіночий Конгрес, визнаючи рідну мову за головну ознаку національного духа народу, закликає все організоване жіноцтво українського світу звернути на рідну мову якнайбільшу увагу, а для цього: а) Шанувати рідну мову прилюдно й удома, б) Навчати своїх дітей такого ж шанування.
2. У. Ж. Конгрес, стверджуючи, що наш народ став уже свідомою нацією, а його літературна мова переросла говірки, закликає все організоване жіноцтво скрізь поширювати гасло: „Для одного народу — одна літературна мова" а для цього: а) Всім навчатися літературної мови, б) Вимагати від своїх чоловіків уживати тільки літературної мови в прилюдних промовах, у школі, церкві, суді, творах і пресі, б) Скрізь закладати „Гуртки плекання рідної мови“ й читати журнал „Рідна Мова", г) Поширювати гасло: Для одного народу — один правопис, уважаючи справу одности правопису важнішою за його докладність.
3. Укр. Жіночий Конгрес закликає всі українські Видавництва вживати тільки всеукраїнської літературної мови.
---

