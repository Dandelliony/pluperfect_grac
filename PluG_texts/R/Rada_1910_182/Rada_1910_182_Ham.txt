ХАМ
Еліза Ожешкова. 
Переклад з польського Ж. і 3. Л. 
Справді Павло довгими зімовими вечорами читав. Що читав і як читав, — про те знав тільки він сам, та хіба ще та миша, що чим-раз сміливіша ставала, та старий кудлатий Курта, що иноді забігав до Павла і ластився, щоб одержати шматок хліба. 
А сталося воно так. Одного вечора у Пилипівку Павло вернувся додому і дуже був змерз і втомився, бо цілий той день він рубав проруби та ополонки на річці і заводив у них неводи на рибу. Робота не лехка; помогав йому при тому Данилко. А риби не пощастило наловити і не було з чим завтра до містечка їхати, до того купця, що завжди в його все гуртом купував. Не пощастило, але Павло не дуже журився. 
Нема, то й нема. Не дав Бог нині, дасть завтра. Він махнув рукою і сів на лаві. Голодний він не був, бо того дня Уляна винесла йому й Данилкові обід на річку. Павло сидів на лаві, не скинувши кожуха, бо того дня мороз був прикрий і намерзся він гірко. Так спочиваючи оглядався він по хаті; на-пів темно вже було, бо смеркалося. Втомленим поглядом озирнув він один куток, де стояла мітла і купка сміття; у тій купці найбільше нишпорили вечорами миши; у другім кутку стояла порожня Франчина скринька. Подивився Павло на поставець і побачив там на червоній хусточці старий молитовник з золотими мережками на палятурці. Лежав він там саме, між лямпою та бляшаним самоваром, як поклала його Франка, коли останній раз вернулася з костьолу. Вже три місяці минуло з того часу, з того дня, як вернувся він додому і не застав Фран-
*) Див. „Рада" № 180.
ки і до пізнього вечора виглядав він її аж поки побачив, що її скринька зовсім порожня і що, значить, вона помандрувала геть у світ за-очі. 
Покидаючи його Франка забрала тільки своє майно, а не рушила нічогісенько Павлового, хоча й знала добре, де стоїть справа, де лежить одежа, де гроші сховані. А все своє, свої міські лахмітки та дрібниці вона забрала, тільки молитовник свій забула. 
Павло дивувався, що досі не помічав тої книжки. Вже скілька разів за тих три місяці він брав з поставця самовар, а лямпу брав що дня. Здивувався Павло дуже, як таке диво могло статися і, забувши про свою втому, встав і взяв книжку з полиці. Обережно і з пашаною витер він пальцями порох з полятурки і розгорнув молитовник на першій сторінці. 
Хоч і пройшов він був з Франкою всю граматку, але добре читати не навчився; читанка здалася йому найтруднішою і найдивнішою в світі роботою, тяжчою, ніж рубати ломом ополонки у грубій кризі. 
Розглядаючи першу сторінку молитовника він помалу, літера за літерою, прочитав заголовок, що був друкований великими літерами: „Служба Божа“. Прочитав і зрадів, що не забув ще. 
Помалу розібрав він усі рядки на першій сторінці аж до самого долу, де був надрукований рік видання книжки; тільки року не вмів він розібрати, бо чисел не знав. 
Аж упрів, сердешний, поки ту сторінку розібрав, і мусів скинути кожуха. 
— От робота дивна! — подумав він. — Цілий день ломом кригу рубав, то не угрівся так! 
Він почув, що у дворі Козлюків півень запів, а потім озвалися півні і по инших сусідніх дворах: північ уже була! На прочитання одної сторінки пішов цілий, довгий зімовий вечір. Павло пам'ятав, що почав читати книжку ще смерком, а ніяк не пам'ятав, коли засвітив лямпку, бо ввесь час думав, як складати ті трудні слова. 
А коли нарешті щастило йому скласти яке трудне слово і прочитати його, то на чолі його счезали всі зморшки, а очі світили знов радісним і веселим поглядом, як у дитини. 
Таким чином він проводив потім майже всі зімові вечори. Він вичитав з молитовника про всі свята, про пости, коли неможна шлюб давати; прочитав про обов'язки христіянина до Бога, до ближніх і до самого себе і вже починав читати розділ про святі таїнства, коли до хати його війшла Вівдя. 
Було це вже під кінець січня. Павло, за шість тижнів прочитавши вісім сторінок, починав уже читати без складів. 
Він пам'ятав добре, як не раз бувало Франка, коли докучило їй вчити його, нетерпляче кричала йому над головою: „Без складів, по верхах читай!" Ну, читай же вже, дурню, по верхах!" — А коли він ніяким чином не міг того зробити, вона видерала в його з рук книжку і з гордістю показувала, як треба читати „по верхах". 
Тепер уже він сам починав читати по верхах і за тою тяжкою працею застала його Вівдя.
Онуки її довго слабували, двоє видужало, а одно вмерло і за тими клопотами вона довго не могла відвідати кума. Побалакавши з нею трошки про помершу дитину та про її найменшого сина, що його в-осени взяли у салдати, почастувавши стару сухими грушками, що їх трошки було лишилося в коморі, Павло знов узявся до книжки. 
Вівдя не тільки не образилася, що Павло, не вважаючи на неї, знов почав читати, але навпаки — почала з цікавістю прислухатися до того читання, а що-далі, то більше й більше цікавість її брала. Нерухомо сиділа вона на ослоні і так уважно слухала, що аж випав їй з руки недогризок грушки. А Павло помалу читав: 
— Вчинки людські, щоб догодити Богові, повинні бути не тільки добрі, а ще надто з доброї волі та ласки Божої вчинені. 
Вівдя слухала, але до ладу нічого не розуміла. А проте брала її жалість і побожне почуття таке саме, як тоді, коли ксьондз у костьолі говорив казання. Далі Павло читав про подвійну ласку Божу; Вівдя зітхнула голосно; а коли він вичитав, що найбільше та ласка Божа дається людям через святі таїнства, стара не видержала і заплакала. Зігнувшись у-двоє, вона витерала сльози полою свитки і плакала. 
— Ой забрав Бог, для хвали своєї забрав, пташинку мою любеньку, Тадеуша мого маленького! Змарніла дитина, зав'яла як та квітка під снігом!.. 
І довго так плакала стара, витераючи полою сльози, сякаючи пальцями ніс. Те нещастя, що сталося з нею, не мало ніякого звязку з ласкою Божою; але те читання, поважне й набожне, зворушило її зболілу від горя душу.
Плакала Вівдя, а Павло, закривши книжку, розважав їй тихою, ласкавою мовою. Він говорив про волю Божу; про те, що людина і червак — все одно, бо червака з'їсть риба, а людину — земля; а ще після смерти малого Тадеушка ще двоє малих онуків у неї з ласки Божої лишилося. А стара, сидячи у свиті і сивій плахті, зав'язана хусткою, помаленьку заспокоювалась і сиділа тихо й нерухомо, мов скаменіла. Нарешті, висякавши носа в-останнє, вона глянула на Павла і пошепки, таємно спитала його: 
— Ну, а про тую... нічого не чув? 
В очах її, ще мокрих од сліз, світилася вже цікавість. Скільки тижнів вона не бачила Павла і не знала, чи не сталися за той час які переміни. 
Павло довго мовчав, а потім повагом і потиху почав говорити. 
— Нічого я про неї не чув, нічого не знаю і тільки Бог святий знає, що з нею діється і де вона... 
Трохи згодом він мовив далі:
— От бідна, нещаслива! Знов на волочаще життя, на поневірку та на всяке лихо своє та людське пішла... Знов душа її гине і без усякого порятунку до пекла лине... А я думав, що вирятував її... від муки на цім світі і від загину на тім світі. Не хотіла, не видержала... Як той п'яниця, хоч горілки й не пила вона. Ой, бідна вона, бідна! 
Він махнув рукою і дивився не на Вівдю, а кудись у-бік, під стінку. 
— Ніякого гніву і ніякого жалю, я до неї не маю. До себе жаль маю, не до неї. Инакше, мабуть, треба було мені з неї поводитися. 
— А тож, инакше, напевне инакше... з запалом прошепотіла Вівдя. — Багато волі ти їй давав... до праці не силував... у постелі, як та свиня у барлозі вилежувалась... Ласощі, як та пані яка їла і чай пила... 
— Як би вернулась вона, — після довгої мовчанки промовив Павло, — я б уже тепер з нею инакше... 
— Чого їй вертатися? Не вернеться... Марцеля вернулася з міста і каже, що її вже там нема; мабуть зо своїм лакеєм кудись далі повіялась... 
Павлові очі блиснули, але хутко він заплющив їх і вже ані слова до Вівді не сказав він. Вона також незабаром встала і кивнула йому головою. 
— Бувайте здорові! — сказала вона і вийшла з хати. Після холодного і вітряного дня настала й ніч бурлива. Хуртовина гула на дворі. Павло погасив лямпку. Темно стало в хаті, як у домовині і у тій темряві, серед стогону хуртовини, не заснув Павло, як давніше, бувало, відразу, твердим сном. Довго повертався він на постелі, голосно зітхав, а потім побожно разів скілька прошепотів: 
— Боже, змилуйся над нею, грішною! Боже, змилуйся над нею грішною! 
(Далі буде).