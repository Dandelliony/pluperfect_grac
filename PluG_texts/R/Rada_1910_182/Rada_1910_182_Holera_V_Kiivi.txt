Холєра у Киіві.
У Олександрівську лікарню прибуло слабих на гастріт 4. Всього в лікарні є 20 слабих на холєру і 15 на гастріт.
У Кирилівській лікарні холєру найдено у 2, всього слабих є 22 душі.
У Єврейську лікарню прибув 1 слабий, холєру знайдено у 2, умер 1. Всього слабих є — 23.
3 Київщини. Пожежа в економії. В селі Кривому, сквирського повіту, проти Спаса сталась велика пожежа в економії п. Шидловського, який вже вимолотив хліб і звіз до клуні. Клуня занялася пізно ввечері і згоріла до щенту. Збитків на 25 тисяч, а застраховано було тільки на 12 тисяч. Гомонять, що пожежа сталась з помсти.
Студентський вечір. 8 августа в Чигирині одбувся студентський вечір. Програма вечора складалась з українських та російських творів. Найкраще пройшли хорові українські співи, під орудою д. Синячевського. Взагалі вечір пройшов досить гарно і дав чималий прибуток, який повернуто на користь бідніших студентів чигиринців.
Тутешні аматори готують до вистави „Сто тисяч" Карпенка-Карого. 
3 Волині. Пригода з карбованцем. Про сумну і разом з тим кумедну історію оповідав „Волынь". Ще в минулому 1909 році житомирський столяр Захарчук послав свого робітника Григора Марцинюка в крамницю Портмана, що на Кафедральній площі, — за ватою і дав йому на цю покупку карбованця. Портман вати не дав, а одвів Марцинюка в поліцію, бо карбованець показався йому фальшивим. Пішла тяганина по поліції, написали протоколи і хлопця оддали під суд. Мировий суддя Марцинюка виправдав, а „фальшивого" рубля одправили до Петербургу на монетний двір. Там рубля перелили і виявилось, що він не фальшивий. Але коли рубля переливали, то він стратив своєї ваги на 30 коп. Монетний двір постановив одіслати решту його вартости, 70 копійок, Марцинюкові. В Житомир прийшло цих 70 копійок аж першого іюля. Але поліція поперед викликала Марцинюка і оповістила його, що карбованець був не фальшивий, а гроші обіцяли видати тільки 1 августа. Прийшов Марцинюк за ними, першого августа, а йому сказали явитись коли-небудь удруге. І коли кінчиться ця кумедна пригод — невідомо.
3 Чернігівщини. Самогубство директора гімназії. Цими днями всі газети обійшла звістка про самогубство директора новозибківської гімназії Зенкевича. Зенкевичу було вже років шістьдесят. Тепер „Б. В.“ пишуть, через що саме Зенкевич стратив собі життя. Любив покійний держати у себе на кватирі гімназисток, особливо вродливих. Будучи одним з видатніших новозибківських „союзників", Зенкевич держав в себе на кватирі вродливу гімназистку-еврейку, Броху П. Коли якось директор хотів перехопити в гімназії листа до П., то вона кинулась до директора з криком: 
— Коли так!.. Самоправство!.. Я на всю гімназію закричу, що ви зо мною живете! 
Переляканий директор втік з класу. Гомоніли, що Зенкевича прислав округ „подтянуть" новозибківську жіночу гімназію, бо про неї йшла погана чутка. Кажуть ще, що Зенкевич чеплявся і до другої гімназистки д-ки Л., та про це довідалось начальство і Зенкевичу не лишилось більше нічого, як накласти на себе руки.
3 Полтавщини. Аматорські вистави в Лубнях знову почались в Петровському паркові (Ботан. леваді), де город збудував для їх відкриту сцену, на якій можливо давати і вистави. Опісля „Глитая" б августа виставляли комедію Кащенка: „Зоря нового життя". Вистава, як на аматорів, пройшла так собі, але виявилось, що такі речі їм трудно ставити. Сцена збудована дуже невдало: наче якийсь просто хлівець з дощок: низька, мала, не захищена як слід і мало світла. Варто б городові збудувати щось краще для народніх гулянок, бо людей ходить туди все таки чимало, особливо міщанство і тоді аматорські вистави були б користнішими, а може, коли б завітали туди й справжні артисти.
До городських виборів В Лубнах. Як уже в „Раді" повідомлялось, вибори гласних в городську думу затвержені, але двох гласних д. Величка та Теймана викреслено і залічено їх в кандідати до гласних, а на місце їх обібрано двох гласних від євреїв: лікаря д. Ф. Барського та д. І. Душкова. Союзники з цих гласних дуже незадоволені.
Ще про вбивство Аненкової та Богорадова. Ця справа дуже запутана і заарештованих дворника Марченка та робітників Бабенка і Хала судовий слідчий наказав держати в тюрмі, поки зовсім не закінчиться судове слідство в цій справі. Куховарку Аненкової Кочегарову випущено на волю, бо ніби-то немає певних доказів про її участь в злочинстві. Робітників стельмахів Бабенка та Хана заарештовано і одправлено в тюрму на підставі заяви куховарки Кочегарової, яка ніби-то впізнає, що то вони були коло повітки під час злочинства; згодом вона відмовилась від цього і свої посвідчення дуже запутує. Двірник Марченко каже, що злочинці йому не
відомі, а він брав участь в злочинстві з примусу. Розбійники примусили його йти з ними до повітки, викликать Богорадова на двір, а коли той вийшов, невідомі почали його бити сокирою до смерти; потім з'явилась на дверях пані Аненкова і тоді її убито теж сокирою. Після цього злочинці повтікали, а він з куховаркою сповістили поліцію, але він свої посвідчення теж запутує і навіть одмовляється зовсім від попередніх посвідчень.
Переселення. За першу цоловину цього року виїхало з Полтавщини на Сібір 84.310 душ, з яких: 23,700 переселенців, 7,466 самовольців і 3,145 ходоків. За той же час повернулось з переселення: 1394 переселенців, 1478 самовольців і 2,156 ходоків.
Сельсько-господарська виставка. 11 августа в Хоролі одкрилась сельськогосподарська виставка, упоряджена земством. На виставці сім одділів.
3 Катеринославщини. Безпритульні Діти. Холєра косить і косить людей по селах без устанку. І от тепер почали надходити звістки, що на Катериноелавщині з'явилась сила безпритульних сиріт, дітей селян, що повмірали од холєри. Голодні і обдерті тиняються ці діти по селах, та порожніх садибах. На де-яких з них просто страшно дивитись. Ще більше таких сиріт лишилось на вугільних копальнях, робітницьких дітей. Професор Рейн скликає цими днями нараду, щоб поміркувати, що робити з цими дітьми.
3 Херсонщини. Завалилась церква. В селі Федварі, єлисаветського повіту, завалилась 9 августа нова, ще незакінчена церква. За пів години до катастрофи 24 душі робітників пішло на обід і це їх врятувало від певної смерти.
Нова гімназія. Міністерство народньої освіти дозволило заснувати замість прогімназії в Херсоні гімназію на 8 класів. На будівлю асігновано 149.000 карб.