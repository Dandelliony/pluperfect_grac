ДОПИСИ.
(Од власн. коре пондентів).

С. СТЕПОК, Тарашанського повіту (на Київщині). На селі. Жителів тут душ тисяча. Самі українці, тільки дві чи три сем'ї євреїв. Церковця є старенька і школа церковно-парафіяльна.
Школа душ на 30—40, а до неї ходе душ 80. Селяне живуть з одного хліборобства, бо більшість має хоч потроху землі. Безземельних мало. Промислів нема ніяких, хіба що один безземельний ковалює у своїй кузні, та з цього самого живе ще один старенький єврей. 
В селі торгує вже років чотирі товариська крамниця. Спершу, скоро вона стала, то справа з нею пішла дуже добре, але згодом, як чимало краму було дано в борг членам товариства і не членам, то свіжого краму підкуповувати було ні за що, а старого не ставало. 
Крамниця все нищала, нищала і вже була ледві не загинула зовсім. Тепер справи її пішли наче-б-то на краще, та тільки ще хто його зна, як на далі стане до неї селянство. Буде воно прихильне до неї, не минатиме, як чого треба купити коли, той можна буде сподіватися, що крамниця стане на ноги. 
От тільки лихо. Товариська крамниця це вже є ціла громадська справа, а тут селяне такі не гуртові. Кожен на чужу думку навіть не зважає. Почнеш говорити з ким про якусь громадську справу, то наче й згоджується, а до діла-то ні. Треба ще багацько працювати коло них і то не словами, бо слова все їдно що полова, а своїм прикладом. 
А для цього й нема тут таких сил, щоб зробити щось. Одна людина хоч з найкращими бажаннями нічого не заподіє, бо треба їй бути і лікарем, і ветеринаром, і агрономом і чим завгодно. Хоч який ще не є темний селянин здебільшого, але потреби його вже тепер сягають до нових наукових надбань, а чи ж той учитель церковної школи, чи прикащик товариської крамниці, хоч би вони й свідомі були, зможуть заступити місце таких культурних робітників, як лікарі, агрономи і ин? 
На село треба інтелігенції, тільки такої, щоб не боялась селянського життя, бо тут би може довелось не раз і рук забруднить, а ті многоглагольні нічого тут доброго не зроблять.
С. КРИНИЧАНИ, Каменецького повіту (на Поділлі). Наше село. Досить велике село розділює великий яр, через котрий селяне терплять особливо на весні не малу біду. Тим часом через це село проходить великий шлях в м. Смотрич, де бувають великі кінські ярмарки. 
І от через яр тут немає зовсім вже літ 12 мосту. Селяне не спроможуться покласти нового мосту, бо коштуватиме він зо три тисячі. Всі мусять об'їзжати 3 — 4 верстви через другий, дуже не зручний „чортів міст“, на котрому бували нещасливі пригоди. На новий міст місцевий пан дав матерьялу, але люде все чекають. 
Люде надіються, що земство построїть їм, а самі не роблять для цього ніяких заходів, не заявляють в повітову управу. Коли ви під'їзжаете під це село, то вас вражає, що на полях оруть люде більшість парою коней. Це не через те, що земля вже добре виорана, виправляна, а через незаможність селян, хоч в самім селі ви не помічаєте такої бідности, бо хатки і обістя селянські виглядають бравенько. 
В цім селі живе досить заможний пан Думанський, то й головний заробіток селян коло панського поля. Ремесл тут немає ніяких. І люде тілько й переняли доброго від пана, що привчились сіять в себе на городах люцерну і конюшину і хвалять, що „то пожитошна" трава і косиш її по скілька разів на літо, і поле після неї, ях після гною. 
Є в цім селі не то підземний ход, не то якась могила, куди поховали видно якогось ватажка ще дуже давні народи. Стіни цього льоху поскладені з цілковитого камню і неможна найти ніяких доказів, що камні зо стіни були поскладені з вапном, щось тілько подібне на вапно. Але зверха не склепіння, а цілковиті плити служать стелею. 
„Льох“ цей дуже просторий і стоїть на горі. Він дуже зацікавлював не раз тутешніх селян, котрі шукали там „кладів". Приїзжав становий, обдивлявся льох, сказав засипать його. Тепер же знов відкрився новий хід в той льох. Врожай на озимину видає добрий. 
Ярина дуже кепська. В маї місяці не було дощів і через те вона зовсім не підросла. Корму на зіму люде мало що будуть мати.
С. КРАСНЕ, Конотопського повіту, (на Черніговщині) Тутешнє життя. Початкова освіта у селі влаштована не дуже гарно. У селі дворів більш двох тисяч, й дітей шкільного віку дуже багато, а школа до цього року була одна земська; до неї приймають що-року душ 25—-ЗО учнів, а більша половина йде додому.
Цього року відчинено церковну школу і у ній буде поміщатися не більш як п'ятьдесят душ. Учать у земській 4, а в церковній одна вчителька. Кругом села єсть хуторі і там без освіти росте не менше як душ півтораста дітей. Хуторяне не знають, до кого вдатись, щоб завели школу. 
Цілий май й пів іюня не було дощу, а тепер дощі ніяк не дають забрати хліб з поля. 
Справа в товариській крамниці не покращала. Крам таки й досі купують у Конотопських крамарів й продають хоч й „без запросу" а все таки так, як і крамарі. За півроку на кожний карбованець вкладника було прибутку до 50 к., а за рік буде й цілий карбованець.