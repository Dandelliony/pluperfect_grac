В новій ролі. 
ІІІ.
В нових ролях нащадки стали чинити державі й суспільству шкоди. Без народу, як живої свободної громадської сили, не може бути ніякої держави. Це той фактор, що будує державу, яка складається завше з трьох елементів: з народу, верховної власти і терріторії. Таким повинна бути хоч певна частина народу, як це й буває, напр., в державах кріпацьких, сословних і т. и. Знищити хоч один з цих елементів держави — значило-б знищити державу; пошкодити хоч одному з них — пошкодити державі. Головний елемент — народ і хто дбає про розвиток його матеріальних і духових сил, той дбає й про державу. Таким чаном, хто виділяє й одокремлюе свої інтереси од народніх і нищить живі громадські сили, без яких немає й не може бути народу, як елементу держави, хто їх касує і не дає їм можливости жити, розвиватися й виявити себе в творчій діяльности, той нищить державу, а в найменшій мірі — чинить їй величезну шкоду, знесилює її. — Ось яку „патріотичну“ ролю взяли на себе несподівано нащадки „славних прадідів великих правнуки“...
Що доброго зробили ці нащадки в ролях земських начальників? На це питання сами вони нічого не можуть одповісти. Суспільство дорікає ім воскрешенням кріпацьких традіцій, режіму і односин, то-б то саме того, що лежало ганебною темною плямою на дворянстві, як на сословії, і од чого так старалися визволити сословіє кращі з його членів. А простий народ, що на своїй шкурі найближче одчував „благородство“ й опікунство земських начальників з їх лицарською діяльністю, одповів на це питання, здається, ще раніше. Пригадаймо, напр., хоч би історичну телеграму волостного сходу з отчини Пурішкевичів — з аккерманського повіту о. Іоаннові Кронштадському, в якій сход прохав його заступитися й помолитися Богові, щоб визволив народ „од врагов унутренніх, іменуємих земськими начальниками“. Ця телеграма викликала несподівану ревізію, після якої 10 земських мусіли податися з посад. Діяльність їх на протязі 20 років практики примусила й уряд спочатку бути обережнішим, а далі посторонитися од них, а нарешті й одсахнутися. Не дурно, раніше понизивши маєтковий ценз, почали швидко вимагати більшого морального цензу, потім стали назначати на посади земських і не дворян, поставили інстітут в таку-ж залежність од губернаторів, як повітову поліцію, а нарешті подали законопроекта про скасування інстітута в його теперішнім вигляді.
І от, коли люде з жалем розлучалися з мировими суддями, що були представниками живих громадських сил з усих шарів суспільства, разом і з дворянського, та ще здебільшого з дворянського, але-ж по обранню суспільства, то тепер ждуть-не діждуться, коли вже скасують благородний дворянський інстітут земських начальників, витворений бюрократією для того, щоб він служив їй і допомагав нищити живі громадські сили, але-ж і недовговічний, як все, що суперечить життю й що творить бюрократія.
Такою-ж саме стала й діяльність дворянського земства. Тоді як життя вимагає ініціативи, творчости й бажання людям добра, та ще таке життя, як земське, дворянське земство, витворене, щоб іти по чужих указках, почало „творити волю пославшого його“ і, спекавшись потроху старих традіцій, а не мавши оттих достоїнств, що вимагає життя, стало здатним тілько на те, щоб руйнувати. І воно справді тілько руйнує. Та взявши нищити живі громадські сили, то-б то саме життя, йому тілько й зоставалося, що руйнувати. Яка справа — такі пішли й діячі-виконавці. Історик в діяльности дворянських земств, що після реформи 1890 р. переробилися в одну з дворянських інстітуцій, не зможе указати нічого творчого, доброго й користного для людности, а за те знайде величезні гробки, де поховано все, що зроблено було попереднім земством, багатим громадськими силами. В діяльности нового земства все доведено до занепаду і немає ні матеріяльної, ні духовної культури, яких і не може бути, коли бракує громадської ініціативи, творчости й бажання добра. Нове земство в кращих випадках тілько зберігало те, що зроблено було попереднім земством, але-ж і таких земств є дуже мало.