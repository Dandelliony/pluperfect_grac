За кордоном
Розрухи в Кореї.
У Кореї тепер діється щось надзвичайне. Віконта Тераучі призначено губернатором нової провінції. Ще недавно Тераучі сказав, що він не буде додержувати „політики кайданів“ у Кореї, одначе, тепер по всій країні йдуть масові арешти. Майже всі корейські газети закрито, а для закордонних газет заведено дуже строгу цензуру, на шо призначено кілька сот тисяч єн. Жорстоко карається кожен найменший прояв корейського націоналізму, й навіть у розмовах заборонено згадувати про теперішнє політич. становище країни. Начальника корпуса жандармів, героя недавньої війни, генерал-майора Вотанабу призначено начальником грандіозної карної експедіції. Він уже вирушив у похід, і тепер де тільки пройшла експедіція — там кров і руїни. Поруч з цим зростає й опозіційний настрій у країні. У Сеулі тепер, не зважаючи на жорстокі кари, повно терористів, які поклялись на зброї й червонім прапорі (священна клятва корейців) здобути волю рідному краєві й знищити її ворогів. По всьому приморському краю корейці спішно скуповують у наших селян зброю й потай перевозять її в Корею. Всюди, де тільки живуть корейці, серед них збіраються жертви на революційні цілі. Очевидно, Корея прокинулась, та ледве чи з цього тепер що вийде: занадто сильний противник Японія, шоб її можна було подолати маленькому народові.
Португалія й Ватікан.
Португальський премьєр-міністр Тексейра-Суза починає додержувати що до Ватікану такої самої політики, якої додержує кабінет Каналєхаса в Еспанії. Він вже скликав комісію, якій доручено обміркувати питання про релігійні конгрегації, що істнують тепер у Португалії. Особливу увагу комісія зверне на братства й чернецькі ордени, засновані чужоземними монахами, причім запевняють, що всі подібні організації буде виселено з Португалії. Зворушення, викликане цими заходами серед клєрикальних кругів, нема змоги описати.
Ще раз доктор Грібар.
Ми вже повідомляли, що австрійський уряд не затвердив доктора Грібара, вибраного городським головою міста Люблян. Гадали, що на його місце буде вибрано помічника городського голови Тавчара, але молодословінці настояли, щоб доктор Грібар у друге виставив свою кандидатуру. Грібара вибрано знову, а уряд на це відповів тим, що знов не затвердив виборів і розпустив міську раду. Словінці постановили не кидати зброї й провадити далі боротьбу з урядом. Не треба забувати, що Грібар протягом 15 років був головою Люблян, і йому це місто має дякувати за свій розвиток. А що Грібар — палкий словінський патріот і опозіціонер, то ж городські голови в Австрії призначаються не урядом, а вибіраються людністю міста.