ДОПИСИ.
(Од власн. кореспондентів). 
С. ЯНІВКА, канівського повіту (на Київщині). На хуторах. В літку цього року 49 господарів з сел купили 16-ту оброчну статтю удільного відомства біля с. Янівки, канівського повіту, розбили її на хуторі і оселились. Але окремишне життя швидко набридло хуторянам і вони зачали клопотатись, щоб їх сполучили в одну сельську громаду, — громада, мовляв, великий чоловік і жить громадою значно краще, ніж нарізно. 25-го августа це прохання хуторян уважено — вони складають з себе одну сельську громаду, а поселення їхнє назване „Ново-Олексієвським".
М-ко ДУНАІВЦІ, ушицького повіту (на Поділлі). Тутешнє життя. Це чимале містечко; має воно 16 тисяч жителів, переважно євреїв. Є тут до тисячі душ німців. Це самий культурний елемент міста. Є в них пожарне товариство, до котрого належать всі дорослі німці і взагалі деякі з тутешньої інтелігенції. Коли трапиться пожежа, то кожний німець дає коні; нема в них того заводу, що „то твоя сьогодня черга, а то моя“. Сами вони собі й вибірають брандмейстра. Справа так добре стоїть, що друге пожарне товариство — єврейське, не може зрівнятись з цим. Друге значніше товариство — „Общество потребителей“, до котрого належить, крім німців, мало не вся інтелігенція містечкова і з сусідніх сел. Діло в цьому товаристві йде гарно і воно помалу одбиває купців од других. Німці живуть досить одностайно і збіраються кілька разів на рік обговорювати громадські справи в окремій хаті, котра в другі часи служить ніби і школою, бо тут що-неділі пастор навчає молодих людей. Щоб содержувати кірку, пастора, садок для всіх жителів містечка, пожарне товариство, громадську школу, на це кожний німець дає стільки, скільки може, без всяких вказівок; в них немає певного податку на свої справи. Та частина містечка, де живуть німці, є ліпшою. Німці більшістю є власниками фабрик, котрих в Дунаївцях 29. Продуктивність цих фабрик з кожним роком падає; літом тільки де-які фабрики роблять, більшість же стоїть. Німці покладають не малу надію на колію залізної дороги — „Кам'янець - Шепетівка“; вона дасть можливість їм збувати крам.
8 августа любителі виставляли „За двома зайцями“. Три чверті чистого прибутку пішло на пам'ятник Шевченкові. Українське життя тут пробивається часом українськими виставами, але це мало задовольняє тутешніх свідомих українців. Торік вони звернулися до камянецької „Просвіти“, щоб вона їм відкрила читальню-бібліотеку. „Просвіта“ після довгого клопоту добула дозвіл в п. губернатора на відкриття. Найшовся чоловік, котрий взявся керувати цею справою, а тепер викручується всіма способами, аби не влаштувати бібліотеки-читальні. Всі заходи марні.
X. ТАГАМЛИК, костянтиноградського повіту (на Полтавщині). Холєра. У нас на хуторах лютує холєра. Почала вона ширитись через темноту селян. Діло було так. Одна жінка поїхала в с. Буланово, полтавського повіту, де лютувала холєра, до хворої дочки; побачившись з дочкою, вона повернулась додому і в дорозі занедужала, і її довезли подорожні люде. Місцевий фершал, почувши про хворобу, сповістив участкового лікаря, — той зараз прибув до хворої. Чоловік хворої, не впустивши лікаря в хату, сказав, що всі в його здорові. Лікарь, заспокоївшись, вернувся. На другий день до фершала прийшов той самий чоловік і просив йти, а то жінка вмірає; фершал поїхав до хворої, в якої вже почалась агонія. За скілька хвилин вона й кончилась. Похорони одбули, а через кілько днів почали слабувати на холєру ті, що близько були, та ті, що прощались з покійною; вмерло вже троє та ще є хворі. Для боротьби з пошестю приїхали санітари з повітового города.