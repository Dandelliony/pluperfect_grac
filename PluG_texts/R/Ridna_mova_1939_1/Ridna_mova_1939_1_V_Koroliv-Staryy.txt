Про власну книжку[1]
Намагаюсь забути, що звуся письменником, і пробую перенестися на становище „аматора рідної літератури“, рядового читача, що ризикує написати рецензію на прочитану книжку.
Перед кількома місяцями довідався я з часописів про вихід у світ однієї книжечки. Потім прочитав і рецензії на неї. Кілька разів прохав видавництво її мені вислати, бодай оказового примірника. Нарешті, через своїх знайомих її таки купив. Перечитав — і остаточно вирішив, що про неї саме в інтересах тієї нашої літератури, якої я — давній аматор, — visum est mihi scribere без зайвої соромливости, навіть, коли б „дотичні особи“ запевняли словом і друком, що нижче написане з’явилося в наслідок діткнення моєї вразливої амбіції.
Книжечка, про яку тут мова, кимсь названа „Милосердний самарянин“,а написана мною (дуже чітко на машинці, щоб полегшити працю панів редактора й коректора).
Мабуть не тільки згаданий, а й більшість авторів, праці яких нині видаються, — не відразу пізнають свої писання, побачивши їх під несподіваним новим (річ видима — не завжди щасливим!) наголовком. Мені напевне відомо, що автор згаданої збірочки оповідань про українських дітей наперед докладно промислив був для неї таку назву, щоб читач ураз мав уяву про цілий зміст усієї книжки. Коли ж рукопис потрапив до рук редактора, той перекреслив авторову назву, а написав свою. В данім випадку навіть не створив, як, творив її автор, а тільки, замість обгрунтованої назви на цілу книжку, дав цілком необгрунтований наголовок окремого оповідання, що пішло на некористь збірки. Чи ж те справно? Таки ж і a-priori легко припустити, що автор більше міркував над своєю книжкою, яку й підписав повним найменням, ніж випадковий анонімний редактор. І чому ж автор, який, мабуть, знав, що писав, не вміє справно назвати свого писання, але ж редактор, пробігши рукописа поверхово (на це докази — далі), враз пізнав, що авторова назва — ні до чого, а його — буде ліпша?
Гадаю, що само це питання вже варте спеціальної дискусії, як і питання про ролю випадкового редактора в непроханому „співробітництві“ з автором літературного твору, коли той твір ніяк не може пошкодити видавництву (припустім, з огляду цензурного).
Не меншою загадкою для автора збірки оповідань має бути також і те: чому випадковий редактор ліпше за автора розуміє, в якому саме порядку мають іти в збірці оповідання? За дану книжку знаю напевно, що автор зовсім не випадково уложив у певному порядку свої новелі. Але ж редактор чомусь переконаний, що той, хто творив, не тямить, що робив, — за те він (невважно прочитавши рукописа й багато в ньому не зрозумівши), — знає ліпше за автора, як збірка має бути впорядкована.
Автор дав збірку більшу, ніж має бути розміром серіяльна книжка. Здається, було б натурально, щоб видавництво не пустило в друк останніх у черзі оповідань, або, як також натурально, щоб пустило в друк оповідання сильніші, а відложило слабші. Однак у збірочці „Мил. самарянин“ маємо якраз навпаки.
Що авторові думки й творчі інтенції нинішніми видавництвами не респектуються — це дух часу. Але ж чи виграє від цього культура, читачі й, нарешті, саме видавництво?
Поминаю багато інших питань, на яких може спинюся в іншім органі друку, але для „Р. M.“ — висуваю наперед тільки питання мовне.
Почнем ab ovo. Чи ж це в інтересі популяризації доброї літературної мови, щоб наша майже кожна книжка була повна коректурних анекдотів? Особливо — книжка наша, з якої багато читачів, що не ходили до рідної школи, мусять учитися своєї мови? Та ж з урочистого почоту славної дами-Літератури, почоту, що складається з автора, видавця, редактора, коректора й друкаря, — звичайно тільки один автор не дістає платні за свою працю, як що ж дістає, то — найменшу зо всіх перелічених. Коли ж друкар і коректор для рідного письменства задурно не схотять зробити ані найменшого руху, — то ж навіщо цим панам — явним „шкідникам“ письменства й мови — робимо сінекури при літературі? Хіба ж то не глум тих панів над рідним словом, коли убогий український читач мусить догадуватись, що замість слова „купанок“ треба читачи „жупанок“, під коректорським москалізмом — „лучше“ — треба відгадати „дужче“, замість „грізні" — має бути „гризні“, зам. „пропові“ — „протопопові“, зам. „на оцім“ — „на отці?!...
Мабуть наші видавництва й їхні коректорі дуже певні, що український читач — вельми хитрий і враз пізнає всяку їхню дурницю. Крім того ж: редактор не відповідає за автора й з ним не рахується, коректор не відповідає за редактора й з ним не рахується, редактор не відповідає за видавця і т. д., — повний цікл взаємної невідповідальности ні перед убогим читачем, ні перед ще убогішою літературою. Тим то автор цілком позбавлений можливости подати читачеві, наприклад, колорит мови того кутка нашої землі, де діють його герої. Бож, коли автор пише цілком справно й щодо сенсу, й щодо правопису, то хтось із тих інших „служителів рідного мистецтва“, переважно редактор і коректор — псують авторову працю й засмічують нашу мовну ниву.
Що я знаю оригінал рукопису даної збірки, — то зазначаю конкретно таке: автор пише: „шкільні дзиґарі“, бож на Полтавщині так звуть більший прилад для відмірювання часу українською мовою, говорючи про один предмет, — анонімний редактор виправляє на „годинники". Бодай би вже — годинник, як що його делікатне вухо не витримує такого немузичного слова![2] Або автор пише „роздивляється альбом“, а редактор справить на ліпше: — „роздивляє альбом“. Далі, автор: кортіло, чоловік Акилини Хомишни, чебчик, „воняло смердоносними травами“, редактор: кортілось, чоловік Акилини Хомишин (?!), чебник (?), „воняло смертоносними (?!) травами.
Автор гадає, що він дає гарний образ, коли написав: „туман запинав землю“ (як мати хусткою запинає охолоджену дитину), але редактор дає натомість „ще ліпший“ образ: „туман занимав (?!) землю“ (тоб то її „посідав“ чи „розважав“). Автор написав: „Гості обсмикувались“ (вставши по довгому сидінні), а редактор „виправив“ на краще: „гості обшукувались“ (тоб то — або ж шукали бліх, або може трусили, „робили ревізію“ один одному). 
Автор пише справно, по-соборному: „запускали“ грамофона, Затуливши рукою рота, дияконове „адамове яблуко“, редактор виправляє на загумінкове: „запускали грамофон, затуливши рукою рот, диякона „адамове яблуко“...
Прошу ласкаво: та ж редактор ніби навмисне псує звторову мову, а тямущі рецезенти вболівають: „старий письменник, а не вміє справно написати!“ Завіщо ж паплюжити бідного письменника, коли йому „правили“ й „гладили“ його мову „знавці“ та „специ“?!
І хіба ж читач чи критик може догадатись, що з цілком розумного авторового виразу, після редакторової та коректорової „чистки“ стала явна дурниця, яка дивує читача. Наприклад:
автор пише: „з кружки“, а редактор справляє: „з кружка“.
„Кружкою“ бо звали в Україні спільну церковну касу. Але ж, куди редакторові таке знати? Чисто, як у Щедрина: „Оні ж ґенерали, развє оні понімают“?...
Або автор пише слово „лащиться“. Редактор, дарма, що все знає ліпше за автора, слова того не розуміє, а до Словника подивитися лінується, але „погладити мову“ мусить, а тому виправляє: „ладиться“. Слова „гвіздочка“ редактор не розуміє, бо в Галичині кажуть „цвях“, але править: „гніздочка“. Тоді вже нічого не може зрозуміти читач, кидає книжку й лає автора. Так само редактор заміняє невідомі йому українські слова на власні „новотвори“: замість „цеглясті“ (голуби) пише — „іглясті“ (?), зам. „виграшка“ — „вигранка“, замість „ябеда“ — „ябеза“ і т. п. без кінця. Але між тими „поправками“ є й така, дійсно класична, на жидівський копил: „один кальош“ замість справно написаного автором — „одну калошу“[3]. На це, очевидно, пан редактор, як і більшість наших спеціялістів від філології, завважить: „Таж у нас так говорять!“ Однак „у нас“, у Полтаві в тій добі, яку змальовує автор, говорили інакше. І саме той мовний колорит автор намагався заховати в своїх белетристичних образках, як взірець минулого. Невже ж і така річ незрозуміла редакторові творів красного письменства?... Таж у данім випадку сталася ще й додаткова досада: редактор, що теоретично має бути більшим знавцем мови, як автор (інак, як же він може виправляти автора?) наскочив на автора, про якого говорять, що й він мову знає (написав 6 українських словників, був членом безлічі термінологічних комісій, а деякі його мовні новотвори заведено до словників інших авторів, дивись зн. „Кор.“) Про те редактор мабуть також мав би знати. Отож, коли йому здибалось слово незрозуміле чи нове, якого в своїх Глинянах чи Заліщиках він не чув, — мав би перевірити по Словниках, коли й не в інтересах справи загальної, то бодай в інтересах власного престижу, щоб себе не осмішувати й не давати поводу для оцих висвітлень...
Але, полишаючи на боці цей випадок, подумаймо собі, що ж такі пани редактори роблять з авторами, що з'являються на Парнасі поперше? Помисліть, яку вартість мають тоді уваги рецензентів і критиків, що смалять не по коневі, а по оглоблях, паплюжать не безграмотного чи ледащого редактора, — але ні в чім неповинного „дебютанта“ - автора, що незаслужено приймає догану за свою сумлінну, зіпсовану іншим працю, але не сміє відважитись на таку „безсоромну“ самооборону, як, наприклад, оця...
Але відкиньмо роздражнення й жарти, говорім спокійно й речево.
Вже давно час брати справу нашої культури глибше. Маємо вже право бажати, щоб вона розросталась не тільки в лінії поземній, ушир, але ж і в напрямі простопаднім — углиб. Потрібуємо не квантуму, а кваліти. Ми вже не дитинська нація й доросли до того, щоб біля Літератури — найвищого покажчика дозрілости недержавного народу — її почот складався б не з аматорів, дилетантів та ігнорантів. Потрібуємо знавців і спеців без лапок. Наша дама — Українська Література — вже заслужила на те, щоб ті, хто має честь бути в її почоті (або навіть її коштом існує!), служили б їй сумлінно й уміло. Дійсно: служили б їй, а не були у неї лише на посадах, наймитами. А тому всамперед треба поставити кінець мовній анархії, регіональному мовному фанфаронству та ігноранції. В. Королів-Старий.
Postscriptum. — Річ видима, що „дотичні особи“, про яких навіть не маю чести знати, як вони звуться, — почують себе ображеними цією заміткою. Таж нехай вони повірять, що моєю метою не було їм „накладати“, бож для того я б знайшов слова гостріші й ущіпливіші. А коли ж беру цю тему й цей тон, то виключно на те, щоб викликати дискусію над зачепленими питаннями — взагалі важливими, а в данім періоді нашого національного життя — важливими аж надто. В. К.-С.
1. Друкуємо цю статтю нашого старшого письменника без жодних змін, як небуденну сторінку історії нашої сучасної літератури та мови. Охоче дамо місце на відповідь на неї. Редакція.
2. В Наддніпрянщині "дзиґарі" слово множинне, – годинник. І. О. 
3. В укр. літературній мові вживається тільки "калолша" жін. роду. І. О.