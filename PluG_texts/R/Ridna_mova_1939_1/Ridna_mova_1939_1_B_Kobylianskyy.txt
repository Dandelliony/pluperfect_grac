На маргінесі книжки Я. Рудницького: »Українська мова та її говори«
Львів, 1937, стор. 80 + 2 мапки, ц. зл. 250; вид. „Р. Школи“. В плані книжки такі розділи: 1. Вступні вияснення, 2. Українська літературна мова та її зрізничкування, 3 Говори української мови, 4. Говори й літературна мова, 5. Кінцеві уваги, джерела. Де що є.
Власне на першій сторінці відчувається брак хоч короткої передмови від автора, де було б з’ясовано, для кого він призначив свою працю. Якщо для „широких кол“ громадянства, — то вона замало популярна, якщо хотів її дати в руки учнів, — то яких (вік, тип школи ступінь псих. розвитку)?. Коли ж це допомічна книжка вчителям української мови, — тоді матеріалу в ній замало, та й деякі місця науково слабі, або й зовсім не обгрунтовані.
Примітка: Не звертаючись тут до шан. автора „Української мови“..., хочу на цьому місці висловити ось-таку загально критичну увагу. Невідомими манівцями доходимо в останньому часі до того, що треба „боятись“ писати об'єктивні рецензії на друковані продукції, не стягнувши на себе гніву авторів і їх безапеляційних прихильників, — бо вони з олімпійських своїх висот готові громогласно прозвати вас „самородними на- (чи: по-, чи: ви-) правлювачами“ їх гуляйпільських автограматик. — Зʼявище, що вимагає авторитетної санації. К.
Ствердження цього недостатку проте не обезцінює працю, що, безперечно, добре й оригінально подумана й має свою вагу; але до нового видання прийдеться виправити в тексті (найбільш у примітках) деякі недокладності, бо ті 3-4 коректурні завваги на останній (паперовій) палітурці нікого не можуть задовольнити.
В першу чергу фонетична термінологія застаріла (шелестівка, голосівка, буква; з морфол : родовик etc.); треба впровадити нову, заг.-українську.
Стор. 3. Може не треба було транскрибувати грецькі слова. Тут же, для порівняння, добре було б подати й готські паралелі (поруч, або замість німецьких) До слова „брат“ перше буде грецьке φρατηρ, аж на дальшому місці стоїть φρατωρ. Коли в одних словах зазначено довготу голосних, тоді треба це зробити й по інших.
Стор. 5. Рос. форма льокат. не „в лєсє“ — тільки: въ лѣсу, сучасне в лесу; замість „сьівий“ знає рос. мова слово сѣдой (седой); а рос.: „волна“ це не „вовна“, як гадає автор, тільки: хвиля (на воді).
Стор. 6. Додати б, що повноголосся в рос. мові не дотримується консеквентно, бо дуже багато запозичено з церковщини: Пор. напр. рос. враг, вражда — укр.: ворог, ворожнеча; рос. сладкий, наслаждение, — укр. солодкий, насолода; хранить, охрана, — укр. хоронити (берегти), охорона; бранить — укр. боронити; награждать, награждение, наградные — укр. нагородити, нагорода; гражданин — укр. горожанин (громадянин); плѣнъ, плен — укр. полон; у вимові рос.: барада, маладец — укр. борода, молодець (юнак) etc. Правда, зазначити б теж, що деякі укр. повноголосні форми, в еволюційному розвитку мови, здеформувались[1] (о, е > і, напр.: поріг, беріг), але тільки частинно, в одному відмінку, — в дальшій словозміні вертаються вони знову до повноголосних (порога, берега).)
Стор. 10. (в примітці) краще буде: соромся.
Стор. 15. Не можна сказати, щоб уривок, зразок наукового стилю, був добраний щасливо. Не видко тут усіх, чи хоч головніших, характеристичних прикмет наук. стилю, а вже найбільш відчувається брак специфічно-наукової термінології, що притаманна кожній науковій праці. Цитований уривок має виразний історично-публіцистичний (чи популярний) характер. — Зразки чисто наукового стилю можна було взяти з дослідних праць М. Грушевського, О. Курило, Є. Тимченка, з праць визначних математиків, геологів, географів, фізиків, військ. стратегів і т. п.
Стор. 22. Поплутана справа східньоукраїнських наголосів. Автор нічого не каже, де взяв такі наголошення, як: замкнеш, замкне, заснеш, засне, давно.
Стор. 23, 70. „в словарному... матеріялі“. Краще: в словниковому (або: лексикальному).
Стор. 24. За приміткою 11-ою треба дати пояснення до слова: „же“ ( = що).
Стор. 25. До примітки 10: замість „пійме“, треба: зловить (спіймає). Примітка 15-та неясна.
Стор. 28. До прим. 3. „кутаци“ — це, либонь, не: їсть, а: одягається; до прим. 6. треба: потім.
Стор. 29. До прим. 2. „Нтуди“ — треба пояснити зворотом: он туди, а не: онтуда!
Стор. 32. До прим. 1. (виходить заміж); до прим. 2. хутко, швидко (не: скоро); треба дати примітку до слова „леликом“ (= кажаном).
Стор. 33. До прим. 1З: кий, палиця, ціпок (не: довбня).
Стор. 38. До прим. 2: Україна — не: „місце на краю", а просто: край (треба було покористуватись найновішими дослідами про назву Україна, напр. проф. Шелухіна, див. Наук. Збірник в пошану 30-ліття наук, праці проф. д-ра І. Огієнка).
Стор. 39. До прим. 14: суша (або ще: засуха) слово літературне, — не: „посуха“; до прим. 16: кішка — краще не пояснювати словом „кітка“, бо: кішка, кішечка, кошеня — слова літературні.
Стор. 41. До прим. 1: моріг, моріжок не треба пояснювати місцевою „муравою“ (добре на стор. 45).
Стор. 42. До прим. 3: „в буцєна“ — треба пояснити польським: бу(о)ця(і)-ном, а потім: буслом, лелекою, чорногузом, — а не місцевим „бузьком“ до прим. 4: „по болоти“ — тут не множина, як пояснює автор (ніби: по болотах), а однина: по болоті; запис Е. Поліщука з с. Турова можна б віднести вже до говорів перехідніх (від укр. до білор., пор.: нє хоцев, одзін etc.).
Стор. 47. До прим. 9: паляниця, не: „палениця“; яблуками, не: „яблоками“.
Стор. 48. На таблиці не зазначено пом'якшення гуцульських: р, т; треба: бур'е(ǝ)ш’ка, jер’марок і т. п.
Стор. 66. До прим. 10: слово „довкола“ не конче треба пояснювати словом „довкруги“; — до прим. 17: опівночі, зам. до півночі"; — до прим. 18: „в душі печальній“ — це не: „відчайний“..., як пояснює автор, тільки: в душі сумній (скорбній); до прим. 21: зайве пояснення (певно, що наголоси місцевий і літературний — тут неоднакові).
Стор. 71. До прим. 3: добре було б дати походження слова: бетежний; до прим. 8: дати б походження слова: шпоргед; до прим. 42: дати б походження слова: коштивал; (друкарські помилки в примітці 16, в числах 44, 45, 46, а в 47 і 48 бракує знак ь); до прим. 49: треба: на хрищенні, зам. „на хресті“.
Стор. 72. Примітка 37 зайва, бо „хльоскалися“ — краще й зрозуміле.
Стор. 73. До прим. 10: треба: квітками, зам. „чічками“; до прим. 11, 14:. треба: качани, зам. „било“; до прим. 13: треба: гриви, зам. „кінці“; до прим. 15: треба: дерев’яна вішалка (або кілок), зам. „палка“.
Стор. 74. До прим. 5: зайве: „товстого“.
Стор. 75. До прим. 3: треба: куштуй, зам. „кушай“; до прим. 5: треба: викуш-туєш, зам. „викушаєш“; до прим. 9: треба: дітища (чи: байстрята), зам. „дітваки“; до прим. 14 треба: гадюки (чи: гадюче кодло), зам. „гаддя“.
Завваження загального характеру. Добре було б дати багатішу хрестоматію говірок; на цьому книжка тільки виграла б (згадати б при цьому хоч декого з визначніших українських діалектологів). Не зашкодило б зробити трохи більший перегляд пам'яток української мови (церк. і світських) та передрукувати кілька найцікавіших зразків у хронологічній перспективі віків; це дало б образ історичного розвитку та зросту української мови (та й не перечило б призначенню книжки). Книжка корисна й дуже потрібна; варт було скласти її дбайливіше й трохи ширше, бо такий титул книжки — з уваги на своїх і чужих — ставить сьогодні[2] авторові високі вимоги зразково трактувати кожне порушене в ній питання.
Як плюс на користь автора треба, поруч з іншими, піднести ще його щире намагання стосувати в праці заг.-українську літературну мову й ортографію (в Україні, інший etc.).
Луцьке.        Б. Кобилянський.
1. У звʼязку з законом переходу давніших довгихо, е в нових закритих складах.
2. Т. зн. після поважних дослідів українських учених, напр. проф. І. Зілинського, А. Кримського, І. Огієнка, Є. Тимченка й б. ін.