Маленький фельєтон.
Роль шапки в державнім житті Росії. 
(Псевдо-науковий дослід). 
„Шапками закидаемъ“ Російське прислів'я.
Колись в „Рѣчи* російський письменник з „богошукателів“, д. Мережковоький, на конячих крижах відомого пам'ятника кн. Паоло Трубецького, збудував цілу теорію російської правосвідомости й еволюцію думки російського громадянства. Картина, намальована талановитим письменником, була справді настільки ж ефектна, наскільки й несподівана. 
Але, на нашу думку, „обожаніе" широких крижей (до фурманового включно) не є вже такою, надто спеціфичною, прикметою росіянина, щоб на цім будувати й цим обгрунтовувати цілий світогляд, свої думки про еволюцію, революцію й т. и. Коли гаразд розглянути всі фактори, що так або инак впливали на життя, що відогравали ту чи иншу роль в думках і „обожаніяхъ”, то знайдеться, крім крижей, ще один кумир,  „непомраченный*, що й довели цими днями одеські союзники. Кумир цей — простісінька шапка („за неимѣніемъ таковой” стає в пригоді й капелюх або бриль —„шляпа“). 
Ще досі, як бачимо по газетах, сперечаються ген. Куропаткин з гр. Вітте про те, хто саме спричинився до манчжурського „позорища“ та до Цусіми, хоч справа, здається, настільки очевидна й зрозуміла, що хто й у семинарії не вчився, то й той вже її тямить. Принаймні, на нашу думку, це питання давно роз'язано. Коли в Цусімі коронну роль відограли старі мокроступи, то в манчжурськім “позорищі “ — шапка. А винуваті, звичайно, інтенданти, що загодя не заготовили, скільки треба, шапок, щоб закидати ними макаку. Та й заготовлені, як потім було доведено, годились хіба на підстилку славетній Штакельбергвой корові. Ну, та така несподівана пригода ані трішечки не одбилася на значінні шапки й не „помрачила" цього божка. Про шапку пишуть, шапкою цікавляться. Злодюжки мріють про те, що колись народиться новий Едісон, котрий вигадає для них казкову „шапку-невидимку“. Старці — про те, що не лихо було б мати таку шапку, як казковий гаманець Фортуни: вкинув хто шага, ти витяг його, а там уже другий, витяг другий, а там уже третій і т. д. 
Всякі відомства, мізкуючи над реформами, цілком зрозуміло, перш за все дбають про те, щоб як найкраще зреформувати „головной уборъ»; надаючи цій реформі найбільше значіння. 
Ми ані трохи не дивуємося, що союзники, звиклі змалечку ламати (в значінні — скидати, а не дерти) шапки, піклуються про економію, зберігання шапок в Росії. Пам'ятаючи Манджурію, вони добре затямили, що єдиною збавителькою од „труса, потопа, огня, меча, нашествія” инородців буде шапка, котрою можна все „закидать” і прийшли до логичного висновку, що винайдено її зовсім не для того, аби вішати на голову, а тільки для „закидання”. А прийшовши власним умом до цього, вони натурально, як стародавні Мініни та Пожарські, почали рятувати отчизну, не зважаючи ні на що, не шкодуючи живота. 
Міністерськими ціркулярами дозволено носити шапку на вулиці навіть тоді, коли проходить процесія союзників; дозволено не скидати шапки навіть у почтових конторах. Але „Русск. Знамя“, „Колоколъ”, „Вѣче” давно вже довели, що з міністрів більшість жидівського походження, а коли не вони, то їхні родичі по жіночій лінії, або сусіди, це все одно. Тому, звичайно, вони раді втопити Росію в ложці води й видають з цією метою свої циркуляри. 
Ну, та не перевелися ще велетні на... в Одесі: вони примусять російських громадян носити й зберігати шапки в кишенях, а не шарпати без діла на головах. Не на те їх пошито. 
Кінчаючи наш дослід, ми натрапили на думку про значіння шапок, цілком протилежну. Кажуть (певне, або жиди, або масони), що союзники просто ненавидять шапку, як индики червону спідницю своєї господині. А ненавидять через те, що шапка нагадує їм Манджурію й макаків. Ми не пристаємо на цю легковажну й безпідставну думку і переконані, що одеські шапка й резина ще довго будуть в союзників емблемами рятування улюбленої отчизни. 
Провінціал.



