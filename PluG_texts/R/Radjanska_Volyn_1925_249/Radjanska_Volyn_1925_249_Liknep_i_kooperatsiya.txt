Лікнеп і кооперація.
Двохтижневик ліквідації неписьменности серед дорослих дав деякі наслідки. Правда, не такі вже значні. 
Цю вдарну кампанію, спеціальний «двохтижневик», провадилося для того, щоб притягти увагу всіх партійних, радянських і професійних організацій та самого населення до справи ліквідації неписьменности. Треба було знову зрушити вперед роботу, яку треба вести ввесь час, не послаблюючи завзяття й напруження, аж-поки в нашій країні будуть сами лише письменні. 
Після двохтижневика роботу не можна послаблювати, а навпаки – треба всіляко підсилювати. 
Тому дуже гарно, що де-які кооперативні організації заходились допомагати ліквідуванню неписьменности. Дуже було-б добре, щоб усі кооперативні організації допомогли вчителям, сельбудам, товариствам допомоги лікнепу імени Леніна.
Але ця допомога повинна йти за рахунок спеціяльних відраховань на культурну роботу, або можна давати учням лікнепу знижку на олівці, пера, папір чи на зшитки. Це було-б доцільно. Але де-які кооперативи зовсім неправильно підійшли до справи допомоги ліквідації неписьменности. 
Наприклад, в Янушпільському районі, в селі Горокашах, сільсько-господарське кооперативне товариство видає позику в першу чергу лише тим, що можуть розписатись та відвідують школу лікнепу. 
А ось ще одна випадок. В Коростенській окрузі, в селі Барашах, того-ж району, більше кредиту дається тим, хто ретельно відвідує лікнеп. 
Звичайно, такі заходи можуть збільшити відвідування лікпунктів. 
Але-ж, чи правильно так робити? — Ні. Цілком неправильно. 
Головна робота цих кооперативних організацій полягає в тому, щоб сприяти розвиткові сільського господарства й в першу голову—бідняцьких господарств. 
Ми знаємо, що найбільше неписьменних є серед бідняків і почасти середняків. 
Отже, вони, не вміючи розписатись, хоч сами й є члени товариства, не мають змоги одержати кредит (позику), або одержать дуже мало. 
До того-ж зовсім незрозуміло, чому той, що вчиться на лікнепі, хоч він може й поганий господар, повинен одержати позику раніш та більшу, аніж гарний господар-незаможник, що вже письменний і через те не відвідує школи. 
Ні в якому разі не можна видавати кредит (позику) в залежності від того, чи селянин письменний, малописьменний або неписьменний. 
Такий порядок неправильний. Він суперечить правилам видачі сільсько-господарського кредиту, що має на меті піднести сільське господарство й у першу чергу допомогти біднякам. Ще раз кажемо, що кооперація мало допомагає боротьбі з неписьменністю. Свою допомогу вона повинна збільшити в багато разів, але не перекручуючи основ кооперативної справи.
