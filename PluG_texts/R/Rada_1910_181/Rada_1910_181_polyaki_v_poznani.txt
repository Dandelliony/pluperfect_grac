Поляки в Познані.
Цими днями пруський імператор Вільгельм прибув у Познань, щоб бути на святі одкриття нового палацу, в якому житиме принц Ейтель-Фрідріх. Таким чином, Познань стане резиденцією одного з членів імператорського дому. Поляки сподіваються, що для них буде краще, коли серед них житиме особа, близька до імператора, а істинно-німецькі люде знов сподіваються, що це піде на користь німецькій справі. Останні, мабуть, близчі до дійсности. Анти-польський курс, якого додержує пруський уряд у Познані, не може так несподівано й безпричинно змінитись на полонофільський. Той факт, що пруського принца посажено в серце польського краю, свідчить не про що инше, як про бажання зайвий раз підкреслити суверенність німецького уряду в Познані. Про це свідчить і діяльність урядової колонізаційної комісії, що працює в Познані. Комісія що-року влаштовує до 1.000 дрібних німецьких господарств у Познані. Щоб купити хутір у 20— 35 десятин, німецькому селянинові потрібно всього 5-8 тисяч марок, а для дрібнішого хутора досить 2.500 марок. А то є ще господарства в 1-3 десятини, які віддаються зовсім незаможнім селянам — розуміється, німецьким. Комісія забезпечує колонистів необхідним реманентом, овочевими деревами, елеваторами, організує для них млини, сироварні, молочарні й т. и. Комісія й не думає припиняти свою діяльність, а навпаки, пишається її результатами. Таким чином, надії поляків на новий курс ледве чи мають під собою підстави.
