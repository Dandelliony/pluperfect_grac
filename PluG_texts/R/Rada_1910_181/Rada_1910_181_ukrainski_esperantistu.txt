Українські есперантисти.
В Галичині вийшов підручник за-для вивчення есперантської мови укупі з словником на однім аркуші. 
В Одесі заснувалося бюро за-для ширення міжнародньої мови Есперанто серед українців, котре в першу чергу видало мапу України по есперантські; готується до друку окремою книжкою статя проф. Грушевського „Украинскій вопрос” з його збірника „Освобожденіе Россіи и Украинскій вопрос“ в перекладі на міжнародню мову есперанто. Одеське Бюро надрукувало в лондонському есперантському місячнику „La propagandisto” в № 2 статю про Україну під заголовком: „Значіння Есперанто за-для ознайомлення світу з надійним життям", в якій уміщено культурні здобутки українців за останні 30 років свого надійного життя. 
Одеське Бюро умістило в женевській есперантській часописі в № 77 „Esperanto“ статю під заголовком: „Українські виставки”, де докладно росказано про Одеську та Катеринославську виставки.
