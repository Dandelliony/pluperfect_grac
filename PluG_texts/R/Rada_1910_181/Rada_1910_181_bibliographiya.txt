Бібліографія.
О. Иржавський. Подарунок дітям. Про небо та землю. Степанці, київ, губ., 1909, ст. 14, ц. 2 к. 
Автор в “передмові" до своєї книжечки каже, що він мав на меті „дать хоч малесеньку частиночку (астрономії), ції невідомої науки на селі, селянським дітям”. Але на жаль з цим своїм завданням д. Иржавський не справився, —і перш за все через те, що на 14 неповних сторінок (невеликої шіснадцятки) розгонистого друку й неможна було зрозуміло для дітей викласти найголовніші астрономичні відомости (про землю, місяць, сонце та небо). До того ж автор надав своїй книжечці белєтристичну — дуже прімітивну і невдалу — форму розмов сельського школяра з маленьким хлопчиком, і цим самим ще зменшив місце для викладу власне астрономичних відомостів. Не дивно, що пояснення автором астрономичних з'явищ неповні і через це незрозумілі для дітей, а нечисленні приклади, якими автор ілюструє свій виклад, здебільшого невдалі. 
Окрім того, виклад у автора дуже непопулярний, речення дуже розтягнуті й заплутані; инколи думку автора й добре освіченій людині трудно зрозуміти. Для прикладу зробимо одну виписку (без усяких виправок): „Сонце для всього на землі є не що инше як життя промовив Гриць, — а воно ось що: величезна куля у міліон двісті тисяч раз більший від землі, або в 108 ½ раз більший його поперечник, поперечника землі, і через те що вона така велика, вона своїм поверхом має сильний тиск на середину, і от, одна частинка тиснучи другу, треться об инші частинки; од цього ці всі частинки тепліються, а так як теплові в середині виходить нікуди, то його збірається там більше й більше як і збільшується тиск частинок, та до того частинки од тепла побільшуються і теж збільшують тиск; коли частинки сонця розійшлись так що зайве тепло має куди вириваться геть, тепло сонця перестало збільшуватися, а те тепло, що виривається на двір, розлітається в просторинь" (9 —10 ст.). 
В книжечці нема ні одного малюнка, що поясняв би авторове оповідання; деякі астрономичні терміни перекладено на українську мову дуже невдало чи й просто таки неправдиво, напр., протисонечник (екватор), повітряне, каміння (аероліти); Друкарських помилок в книжечці сила. Все це дає нам повне право сказати, що даремне автор (в передмові) сподівається, ніби то „дитя з увагою прочитавши (його) книжечку не буде більше морочить себе цими питаннями"... Книжечка д. Иржавського і змістом і викладом своїм не задовольнить дитини, що хотіла б здобути собі початкові відомости по астрономії. 
Ф. Тусін.
Статистическое Бюро Полтавскаго Губернскаго Земства. Статистическій справочник по Югу Россіи. Полтава, 1910, ст. 75, ціна 25 коп. 
Книжка, заголовок якої виписано вище, невелика розміром, але надзвичайно багата змістом. У ній зібрано багато різноманітних статистичних відомостей про економичне й почасти громадське життя України. Кажемо: України —бо справді, величезна більшість району, описаного в цій книжці, заселена українською людністю. Описано тут такі губернії: Харьківщину, Полтавщину й Чернігівщину, Київщину, Волинь і Поділля, а потім Бесарабію, Херсонщину, Таврію, Катеринославщину й Донщину. З цих 11 губерній 8 можна вважати суто-українськими, але і в Таврії, Донщині та Бесарабії українці живуть великими масами. Тим то й можна вважати останнє видання полтавських земських статистиків переважно українським по своєму змісту. 
По характеру опрацювання матеріялу книжка також являється переважно українською. З почуттям особливого задоволення треба зазначити той відрадний факт, що праці українських економистів і статистиків, які останніми роками друкувались по ріжних українських виданнях, очевидно, не лишились без впливу на полтавських земських статистиків. Це особливо помітно в способі групування числового матеріялу. Всюди, де тільки можна, автори книжки не тільки порівнюють один український район з другим, одну українську губернію з другою, але також цілий Південь з цілою Росією,, чим особливо яскраво підкреслюється значіння України в житті Росії. Порівняння одних чисел з другими, та виведені відсотки сами по собі такі яскраві, що, як то кажуть, ніяких коментаріїв не потрібують. 
При всій своїй схематичности й ескізности, при всій неповноті й не першій свіжости своїх числових відомостей, ця книжка все ж представляє величезний інтерес як для спеціалістів, так і для широкої публіки. Першим вона в де-яких випадках може полекшити вишукування потрібних статистичних відомостей, перед широкою ж публікою вона одкриває цілком нові горізонти. 
Таким чином, поява цієї книжки є фактом відрадним зо всякого погляду, й головні її складачі — полтавські статистики Г. Ротмістров і М. Рклицький, — рівно як і непоіменовані другорядні складачі, мають право на щиру подяку з боку всіх, хто заінтересований у поширенні правдивих відомостей про Україну й про її ролю в житті Росії. Книжку видано в дуже зручнім форматі, чепурно й надзвичайно дешево. До книжки на двох окремих листках додано географичну мапу півдня Росії, надруковану двома фарбами. Це все, в звязку з внутрішніми прикметами книжки, повинно їй забезпечити як найширше росповсюдження.
М.Г-р.
Сергій Ніколаєв. „Артист", жарт на 1 дію. —„Вавилон в Лисянці “, драматичні малюнки на 4 дії, 5 картин. Київ, 1910 рік., ціна 35 коп. 
Відношення між „батьками" і „дітьми", глибокі принціпіяльні ріжниці між старшим і молодшим поколіннями безперечно мають в собі багацько трагичного. Але „діти" часто бувають тільки молодими, але зовсім не „новими" людьми, і в такому разі доводиться вже, звичайно говорити не про трагедію боротьби, а лиш про водевільні непорозуміння оповідати. 
З такого, коли хочете, водевільного погляду глянув на справу „батьків" та „дітей" і д. Сергій Ніколаєв в своїй пієсі „Вавилон в Лисянці”. „Кожен по своєму балакає! Чужоземці якісь наїхали! Дочекався діток!"—так скаржиться (ст. 35) старий Василь Петрович Марченко. Звичайно, в устах иншого батька і за инших умов та обставин ця скарга могла б бути виразною посвідкою повної великого значіння, фатальної життєвої драми, але дідич з пієси „Вавилон в Лисянці“ —не драматичний герой і його скарга справляє вражіння порожньої фрази. І таке вражіння має свої підстави, бо д. С. Ніколаєв змалював і поставив на прю одних проти других не представників двох протилежних світоглядів, не людей, для яких надзвичайно важко порозумітися між собою, а щось зовсім инше. Досить уважніше придивитися до цих „батьків" і „дітей“, щоб виразно зрозуміти, що не світоглядами, а швидче літами та темпераментом ріжняться вони між собою. „Ото буревістник, то — курка в павиному піррю, це сова, а ось — горобець та всі пташечки від однієї квочечки” (ст. ЗО). Проти „хазяйських" поглядів „квочечки” ці „пташечки" нічого свого, орігінального не в силі поставити. Всі вони якісь випадкові, непевні, не звязані органично з життям старої чи нової Лисянки, типові, мовляв, „дачники", які наробили деяких прикростей „батькам", трохи непоштиво ставилися до них, а більше „насмітили" і потім знялися та й полетіли собі геть, ніби то й справді втікаючи од нікчемного істнування, „щоб в край не задавитись рідним чадом". Але виразно почувається, що вони —не „нові" люде, що побавившись трохи на чужій стороні, молоді Марченки незабаром знову вернуться до батьківської оселі, і... житимуть там не гірше „батьків", довго житимуть... 
Таким чином не „драматичні картини" вийшли з-під пера д. С. Ніколаєва і навіть не комедія, а звичайний жарт, водевіль... Водевіль до того ще занадто довгий, не граціозний і по де-яких (не багатьох) місцях нудний, —це найголовніші хиби пьєси „Вавилон в Лисянці", яких немає в легенькому і дотепному жартові „Артист". У д. С. Ніколаєва, правда, поруч з блідими, невиразними та некольоровими або й шабльоновими постатями зустрічається дещо, написане з смаком і талантом; поруч з „порожніми" сторінками — живі, перейняті ширим юмором. Взагалі „Вавилон в Лисянці" написано не рівно, але, —і це найбільший плюс пьєси, —сценично, з розумінням обставин нашого сучасного театру та знаттям сил актьорів, що працюють по українських труппах, і в де-якій мірі літературно. Через це, ми думаємо, пьєси д. С. Ніколаєва охоче виставлятимуться і на де-який час матимуть успіх поруч з драмами та комедіями популярного в наші часи, д. Володського. 
Та бажалося б, щоб д. С. Ніколаєва не дуже спокушали не зовсім пишні лаври та скороминуща слава автора сценичних пьєс, обрахованих на один-два сезони. У його вистачило б хисту і на щось більш відповідне справжній умілости, коли б він поважніше ставився до завданнів драматичного письменника.
П. Є Т—ро.
