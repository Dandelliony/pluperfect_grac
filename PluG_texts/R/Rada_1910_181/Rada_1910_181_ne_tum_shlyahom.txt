Не тим шляхом.
В 174-му числі „Ради“ вельми сумну телеграфну звістку було надруковано, що в селі Кобилянах-Надбужних, сідлецької закрито українську читальню-бібліотеку імени Тараса Шевченка... 
Це як-раз в тому краю, де останніми часами так завзято провадиться боротьба проти польського впливу, щоб не поглинув цей вплив місцевого „коренного русскаго населенія”...
Ну, та хто ж з нас вірив в щирість російських націоналістів, коли вони заявляли, що мають на думці врятувати од спольщення люд український на „Холмщині” й заходилися викроювати нову „холмську губернію"? 
Стоячи прінціпіяльно за відокремлення Холмщини, наша преса з самого початку повсякчас висловлювалася, що такими заходами не врятувати край од спольщення. 
Хто не засліплений, хто може дивитися щиро, без усякого лукавства, той бачить ясно, що не оте страшне * возсоединеніе любовью отторженных, насиліемь братьевь", переведене бюрократичним шляхом, не адміністративна розправа, не насилання московських урядовців, не заселювання краю селянами з Московщини, може стати на перешкоді спольщенню українського люду по тих наших землях, що межують з Царством Польським. 
Ні! Тут треба національно освідомити людність, щоб знали тамтешні русини, що сини вони одного великого українського народу, щоб не тинялись забудьками по світу, щоб навчились вони себе й рідне своє шанувати, щоб до свого горнулись; треба шкіл з рідною мовою українською, треба волю повну дати рідному слову; взагалі треба перестати виснажувати й без того вже до краю виснажений польщенням та обмосковлюванням край. 
Тоді з'явиться й своя свідома національна інтелігенція й сама, власними силами, без усяких непроханих опікунів, здолає вивести на світ з неволі — засліплений, принижений, злиднями прибитий свій рідний, „убогий, обшарпаний люд". 
Ну, та не визнають цих простих, святих істин ті, хто й самого існування тридцятимилійонового народу нашого не визнає. 
І свідомі русини на Холмщині, а за ними й усі ми, наперед сподівалися, що бюрократичні заходи принесуть тільки шкоду тим людям, кого тими заходами думалося вберегти од польського впливу. 
І наче навмисне, щоб такі сподіванки справдити, щоб довести, що саме-но тільки подвоєне обмосковлювання того краю і мають на увазі істино-русскі заступники Холмщини, -там раз-у-раз викоріняють усякий, хоч би й найменший, прояв української національної свідомости. Що ж дивного, що така діяльність у великій пригоді стає тільки польським денаціоналізаторам. 
Не допущено українського часопису на Холмщині, що боронив би кревні інтереси холмщаків, закликають народ тисячами ходить до колишніх католицьких святинь *), наказуючи вважати їх за святині православні, закрито єдину на ввесь край українську бібліотеку-читальню, яка хоч потроху розкривала б очі темним русинам, рятувала б їх од цілковитого спольщення, вертала б до свого покинутого народу, національно освідомлюючи їх. 
О, ми дуже добре розуміємо, чого це свідомі холмські русини, як каже д. Старий Русин, так дуже бояться заходів російських націоналістів коло відокремлення Холмщини! Євг. Вировий.
