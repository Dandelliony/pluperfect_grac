ДОПИСИ.
(Од власн. кореспондентів).
КИЇВСЬКИЙ ПОВІТ. Грабіжники. Впродовж двох останніх тижнів в київськім повіті було скілька грабіжницьких нападів. Насамперед, в с. Великій-Бугаївці, великодмитрівської волості, вночі проти 21 іюля, якісь невідомі, озброєні грабіжники наскочили на казенну горільчану „монополію”. Але вони, як відомо, нічим тут не поживились. 
Далі, 26 іюля о 10 годині ввечері в обухівську міщанську управу заявилось два невідомих парубки з револьверами в руках, вони розбили управську скриню, викрали звідти 21 чистий пашпортний бланок і безвісти зникли. 
Третій напад трапивсь в с. Підгорцях. Вночі проти 27 іюля злодії розбили двері в бакалійній крамниці місцевого селянина) Якова Святохи, забрали з крамниці мідяків на 1 карб, та краму карбованців на три. 
Тієї ж самої ночі, таки ж в с. Підгорцях, був напад на монополію. Монопольщик в цей час ще не лягав спать, запримітив напастників і викликав сельську варту. Одначе спіймать нікого не пощастило — злодії втікли.
Г. ЛУБНІ (на Полтавщині). Земські вибори. В Лубнях 8 августа відбулися в домі повітової земської управи за приводом голови земства останні вибори земських гласних з поміж уповномочених від дрібних землевласників та заможних селян, що були призначені вдруге паном губернатором через те, що першого разу нікого було не обібрано в гласні. Цього року виборців прибуло ще менше, як на перші вибори. Не явились навіть де-які поступовці, чому можна тілько дивуватись, бо можливо, що вони мали б цього разу можливість провести своїх кандідатів. Вибори пройшли мляво і хутко. Нашвидку було виставлено кілько кандідатів з селян дуків і незначною більшістю їх обібрано у гласні. Вибрано д.д. Шостака, Олійника, що був і раніш, гласним, та Євченка; усі заможні і належать до правих. Цікаво зазначити, що виборці й сами не дуже задоволені з виборів і як спитаєш, на що ж вони таких вибірали, відповідають; „як кращих немає!".
С. ДУХОВЕ, лубенського повіту (на Полтавщині). Арешт грабителів. В „Раді” вже повідомлялося в свій час про пограбування місцевої сельської церкви та вбивство двох селян, що стерегли церкву. Це вбивство двох неповинних людей дуже схвилювало селян та начальство, і негайно взялися шукати душогубів. Тепер уже виявилось, що брали участь в цьому злочинстві тутешні селяне: Михайло Кононенко, Михайло Мирошниченко, Степан Холодняк, Севастян Юрченко, які, зарані порадившися, як ограбити церкву, напали на неї тоді, коли сторожі селяне спали на цвинтарі. Їх сонних вони повбивали сокирами. Мирошниченко тої ж ночі поліз у вікно до тутешнього батюшки, викрав ключі від церкви, що завше висять у його десь на стіні; далі пішли в церкву і, повбивавши вартових селян, забрались у середину, поодмикавши двері, взяли там 50 карб. грошей і зникли. Поліції скоро пощастило викрити усих і їх заарештовано та одправлено в лубенську тюрму.
С. ВЕЛ. ДАНИЛІВНА, харьківського повіту. Хто з його живе. У нашій Данилівці, як і по багатьох сусідніх і і взагалі околишніх Харькова слободах, дуже розповсюджено молочарство, уявляючи доволі велику підпору в господарстві. Держать коров, а де-хто —кіз. Це вже дивлячись по спроможності, бо найбільше корм допікає. Молоко збувається в Харьків і ціниться добре. Звичайно, хазяйка набірає на коромисло глечиків у всяку ціну з молоком і несе до городу; доставляється молоко здебільшого помісяшно.
Коло огородництва у нас не дуже впадають. Так тільки, аби для себе все було. Хліборобство ж і зовсім занехаяне. Так обмаль землі у людей, що ні коло чого дуже заходитись. Швидко не буде, як то кажуть, куди й курки випустити, не то що. Через це чоловіки виїздять на заробітки до Харькова. Хто стає за „ваньків“-візників, а хто за грабарів, що вивозють сміття з дворів. Молодь — парубки й дівчата так саме йдуть до Харькова шукати собі щастя і стають у велелюдні й без їх лави завідських та фабричних робочих. Парубки тиснуться на всякі будівельні то-що заводи, а дівчата йдуть душитись на тютюнові фабрики. 
Отак і живуть наші данилівці. Через таку скруту багато де-хто і пускається берега, забуває честь і совість.
