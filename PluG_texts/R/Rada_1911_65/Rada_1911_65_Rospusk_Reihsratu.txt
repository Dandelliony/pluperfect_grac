Роспуск рейхсрату.
Телеграф приніс звістку, що з наказу цісаря розпущено австрійський парламент. Нові вибори відбудуться негайно.
Для наших австрійських братів — галичан і буковинців —цей акт має велике значіння. Вибори 1907 р., перші, що відбувалися на основі нового виборчого закону, яким заведено загальне, рівне, безпосереднє й тайне виборче право до парламенту, ясно показали, що український національний табор у Галичині творить поважну більшість. Так саме, ті вибори показали, що український етнографичний елемент проявив проти польських кандидатур відпорність, яка, загалом беручи, відповідає його чисельности.
Але, поруч з цим, ті вибори показали, що в морі української національної свідомости ще попадаються досить часті й досить великі москвофільські
острови й острівці. Останні вносили гострий дісонанс у цілу виборчу картину, бо саме по собі обрання москвофільського кандидата було ударом для української справи, а мала відпорність проти польських кандитатур у тих місцевостях, де більшу силу мали москвофіли, була для українства ще більш шкодлива. 
Отже минулі вибори поставили перед австрійськими українцями поважне завдання: розширяти й укріпляти українську національну свідомість у повітах з українською більшістю й старатися защепити її в повітах з москвофільською більшістю, так, щоб в українськім національнім морі зникали один по другім москвофільські острови й острівці.
Теперішні нові вибори мають показати, в якій мірі українству пощастило виконати це завдання. Де-які данні дозволяють наперед сказати, що українство в Галичині зробило за останні часи дуже поважні кроки наперед, отже можна сподіватись, що число українських депутатів у новім парламенті буде більше, ніж у розпущенім. Але в сфері політичній усякі пророкування й попередні прогнози мають тільки відносну цінність. Особливо це справедливо в справі виборчій, бо тут велику ролю можуть відограти фактори випадкові. 
Побажаємо ж нашим закордонним братам повного успіху й щастя в тій завзятій боротьбі, що їм тепер предстоїть. Душею ми будемо з ними.
