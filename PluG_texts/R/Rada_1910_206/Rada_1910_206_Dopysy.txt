ДОПИСИ.
(Од власн. кореспондентів).
ХОТІВСЬЧА ВОЛОСТЬ, київського повіту. Грабіж. Ввечері, 27 августа, селяне Чабанового хутора, хотівської волості, Єфрем і Онисько Некряченки, поярмаркувавши на Деміевці, повертались додому. Їхали вони по „Васильківському" шляху через казенний ліс. Ледве Некряченки дістались до місцевости в лісі „Широкий Яр", як зміж дерева раптом вискочило душ 8 м якихсь невідомих злодіїв і заступили їм дорогу. Навівши самопали на переляканих Некряченків, невідомі сказали оддать їм всі гроші. А коли побачили, що Некряченки з переляку похололи, злодії сами потрусили у них кишені, забрали гаманці з грошима і зникли в лісі. Поліція робить слідство, але злодіїв і досі не впіймано.
Г. КАМ'ЯНЕЦЬ-ПОДІЛЬСЬКИЙ. Невдала мандрівка. Оце недавно виїхали з Кам'янця за кордон, в Галичину мотоціклетами „на прогулку" непремінний член кам'янецької губернської земської управи д. В. Без Корнилович, інженер Троцький та інженер Мілер. Перед їхнім виїздом за кордон дано було телеграму д. Заграйському, що служить в Галичині десь на сахарні, щоб він показав їм все, що їх інтересує. Тамтешня поліція, одержавши телеграму, арештувала д. Заграйського, а коли наші подорожні перебрались за кордон, то стала пильнувати за ними. Подорожні мали з собою фотографичний апарат. Один з інженерів, як переказують, сфотографував по дорозі міст, а другий накинув його собі олівцем на папір „для колекції". Поліція арештувала подорожніх, прийнявши їх за шпигів. Подорожні опинилися в страшному становищі. Вдарили телеграму подільському губернаторові, але посвідчення п. губернатора не помогло і їх потягли в Чернівецьку тюрму, а звідтіля через якийсь час перевели до львівської. На телеграми п. губернаторові немає ніякої відповіді. Російський же консул з Львова повідомив, що до суду він не має змоги втручатися в справу. Спершу арештованим дозволяли телеграфувати родичам, а тепер заборонили і невідомо, чим скінчиться ця мандрівка.