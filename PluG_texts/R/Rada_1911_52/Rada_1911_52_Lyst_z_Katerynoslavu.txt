Лист з Катеринославу.
(Шевченкові роковини. Городська Дума і Шевченкові роковини. Катеринославська преса і Шевченківські дні. „Научное 06щество“, українство і Шевченкове свято. Українські читання й співи на ювилеї 19 февраля. Українська книжка по бібліотеках і книгарнях у Катеринославі.
Одбулися Шевченківські дні. 26-го в катедральному соборі одправлено в 1 год. дня панахиду заходами „Просвіти“ й Архивної Комісії. Зійшлось біля 150 людей, переважно молоді — студентів-горняків і семинаристів. Співав семинарський хор, о. Д. Страховський, що служив панахиду, сказав гарну, чулу промову. Перед панахидою прислано було до собору численний наряд поліції, скілька околодочних і десятків два городових. Але згодом явивсь помішник поліцмейстера і одіслав городових. У вечорі того ж дня мало бути засідання „Научнаго Общества“ з докладами про Шевченка д.д. В. Біднова й Гр. Черняхівського. Але години за три до засідання поліцмейстер заявив, що не може дозволити докладів про Шевченка. Публіка, що почала надходити, читала оповістку на дверях, що, мовляв так і так, — і росходилась собі „во своясі“. 
За те другого дня у вечорі відбулось урочисте засідання Ученої Архивної Комісії, присвячене пам'яти Шевченка. У великій актовій залі Комерційної школи, прикрашеній портретами гетьманів й наших історичних українських діячів (між ин. і Шевченка), на естраді повішено було великого портрета Шевченка олійними фарбами. Товариш голови Комісії А. Синявський одкрив збори коротеньким вступним словом, після котрого були прочитані доклади: Дм. Сигаревича — „Шевченко яко народній поет“, Дм. Еварницького — „Запорожці в поезії Шевченка“ і Мик. Бикова — „Народня душа в творах Шевченка“. Читання докладів ростяглося аж на 3 1/2 години, так що решту намічених докладів (А. Синявського й Д. Дорошенка) довелось відкласти до других зборів. Публіки було на засіданні коло З00 чол. Настрій панував поважний й урочистий. Були люде приїзжі з підгородніх сел і навіть з Ново-Московська, — селяне, учителі, батюшки. 
Мають ще бути народні читання про Шевченка, які збірається урядити тутешня „Просвіта“, як що здобуде дозвіл. 
Городська Дума досі ніяк не вшанувала пам'яти Великого Українського поета. Але серед громадянства збіраються підписи під заявою гуртка гласних, які вносять ряд пропозіцій що до вшанування пам'яти Шевченка, про що вже була звістка в телеграмах „Ради". 
Годиться зазначити, як поставилась преса до Шевченкового ювилею. Число „Ю. Зари“ од 26 февр. можна назвати справді Шевченківським: дві третини збільшеного числа заняті статтями про Шевченка; одна стаття — і дуже гарна — українською мовою. Додано й портрета поета. За те „Приднѣпр. Край“ ані словечком не згадав про роковини смерти Шевченка, хоч в кермуванні газетою близчу участь бере „землячок“ д. Ів. Личко (навіть український письменник) тільки й усього, що оповістка про панахиду (платна). В „Рус. Правдѣ“ — стаття з дуже орігінальною препарацією нашого Кобзаря: виходить, що „Шевченко по політичним поглядам стояв найблизче до славянофілів“, що Шевченко „цурався сепаратастичних тенденцій поганого мазепинства австрійської окраски“ і що нарешті Шевченка поховано в „купленому ним маєтку на Вкраїні“. 
Оттака правда про Шевченка у „Русской Правдѣ“! — Звичайно, черговий (№ 10) випуск „Дніпрових Хвиль" присвячено спеціально Шевченкові. 
Як це ні чудно, але коло Шевчєнкового імени завивалася тута одна прикра історія, якої не можна обминути мовчанкою, тим більше, що це справа чисто прінціпіяльна і буде, певно, обмірковуватись на сторінках місцевої преси. Говорю про місцеве „Научное Общество“ і його відношення до українства. 
В своїх перших листах я вже згадував, що „общество“ це виявляє з себе конгломерат людей ріжних націй і ріжних поглядів на національну справу. Єсть серед них люде дуже прихильні до українства (більша частина ради т-ва), єсть і завзяті вороги. Одже й виходить така дивовижа, що рада т-ти дбає про урядження Шевченкового вечора, а лекційна комісія прінціпіяльно одкидає читання для народу на українській мові. Такий факт мав місце дуже недавно. Д-ка Н. Дорошенко звернулась до лекційної комісії з пропозіцією прочитати де-що з української белетристики в народніх авдіторіях „Об-ва“. Здавалося, така проста й натуральна річ: „Об-во" уряжає читання на передмістях Катеринослава і в підгородніх селах, де людність чисто-українська, де навіть національна свідомість українська пустила корні, бо ці самі села передплачують десятки примірників укр. часописів. Але члени лекційної комісії почали обмірковувати справу прінціпіяльно: „чи є потреба в укр. читаннях? чи варто читати по українському?“. 
Дві третини комісії поставились дуже неприхильно до самої думки про українські читання. „Яка тут Укіраїна! Що це за українство! Українська література вимірає! Коли по українському, то чом не читати по єврейському та по польському?" — Остання увага особливо пікантна в устах членів комісії, де голова і скілька членів—євреїв! Серед палких дебатів голова комісії (д. Цейтлін) запропонував: панове, а чи не краще б ми узялись обміркувати справу шевченкового вечора, „все равно нам его не избѣжать!“ Оце „крилате“ слово як найкраще характеризує відношення комісії до українства: „все равно не избѣжать!“ — значить якось слід помиритись з неминучим лихом, то вже лучче вибрати найменче лихо з усіх грозячих нам лих. 
Після двохгодинних суперечок пропозіцію пані Дорошенко було одкинуто більшістю 14 голосів проти 7 і вже так, як милость було предложено їй зробити одну читанку „для проби“, серед тижня (тоді як рідко хто заглядає до авдіторії), од чого пані Д-ко, розуміється, одмовилась. 
Тимчасом як лекційна комісія отак одним махом вирішила питання, чи треба для української людности Катеринослава читати по українському чи ні, рада об-ва захожувалась біля шевченкового вечора, нічого но знаючи, як виявилось потім, що робиться у лекційній комісії. Звернулась до скількох українців і прохала виготовити доклади, запросила укр. декляматорів. Але як тільки стало відомо те, що робилося в комісії, один з лекторів, обурений, зняв свій доклад мотивуючи тим, що не хоче виступати під фірмою товариства, де так зневажають українство; зріклися читати й декламатори. Рада „О-ва“ була поставлена в таке становище, що мусіла зректись думки спорудити урочисте засідання пам'яти Шевченка і оповістила засідання звичайне, на якому мали бути читані доклади д.д. Біднова й Черняхівського. Але тут уже трапились дійсні „незалежні обставини“ в образі губернської адміністрації, яка за три години до засідання заборонила доклади про Шевченка. 
„Непорозуміння“ в справі стосунків „Научн. Общ.* до українства викликали натуральне зацікавленая в заінтересованих кругах, і тепер на черзі прінціпіяльне обговореная цих стосунків — у пресі й на зборах „О-ва“. І може з цього погляду прикрий інціндент, на жаль, звязаний з Шевченковими роковинами, піде на користь нашій справі: виясниться вже рішучо, чи вважає „Науч. Общ.“ потрібним працювати над дійсною просвітою городської й підгородньої катеринославської людности, чи тільки  воно має на увазі просвіту „русскаго населенія“, — значить для української людности воно зовсім чуже, коли не вороже. До всього цього додамо ще маленьку справочку з справоздання Об-ва, що вийшло цими днями: лекційна комісія, оповідаючи про дитячі читанки в Койдайцькій авдіторії (підгороднє село), каже, що коли було спробувало зробити щось вроді анкети серед дітвори, то виявилось: „дѣти гораздо болѣе глубоко усваивали какіе-нибудь рѣзкіе, выдающіеся факты (часто даже особенно страшные) изъ всего разсказа, чѣм весь разсказъ въ его цѣломъ, или даже болѣе важныя части его. Сказочный элементъ понимался большею частью также провратно“. 
Переклавши це на звичайну мову вийде, що діти просто не розуміли, що їм читалося (усякі „Золушки“, „Аленькіе цвѣточки" й ин. казки великоруські). 
Говорячи про Шевченківський ювилей, мусимо згадати й за другий ювилей, що відбувся за кілька день до того — l9 февраля. Ювилей цей святковано в Катеринославі, як і скрізь в строго офіціальному дусі. Для нас цікаво хіба те, що сливе по всіх середніх школах, де були торжественні акти в пам'ять 19 февр., виконувано також і українські номери співу й декламації. Те саме було на Катеринославщині: українські поезії, байки і співи займали видатне місце на шкільних святах. Очевидно тутешньому шкільному урядові не забив так памороки якийсь дивний страх перед народньою мовою, як це, на жаль, бачимо хоча б у Київщині. 
В останньому листі я зазначив, що українське життя в Катеринославі хоч і не процвіта, але все ж бренить якийсь струмочок, прокидається течійка, вибиваючись на верх громадського життя й даючи себе знати. Одже песімистичний тон уваг одного з катеринославських дописувачів „Ради“, не зовсім одповідає дійсній правді. Він пише, буцім то ніде в Катеринославі нема по бібліотеках укр. періодичних видань. Це не вірно: в громадській бібліотеці передплачується уже не перший рік „Рада“ і в „Літ.-Н.-В.“, а крім того аж до кількох бібліотек державних інституцій виписується „Літ.-Н. Вістник“. Не так уже сумно й що до справи продажу укр. книжок. По де-яких книгарнях завжди продаються укр. книжки. У Лозинської, напр., для укр. книжок завжди одводиться спеціяльна вітріна, і книгарня регулярно дістає укр. книжки з Київа. Єсть український одділ (про який публікується навіть на шкільних зшитках) і в книгарні Алексєєва. Невідомо д. дописувачеві, й що Український рундук уже не істнує, бо взагалі мійська дума скасувала рундучну торговлю на площі, де був укр. рундук, а перенести його на друге місце власник не схотів. Правда, справа з укр. книжньою торговлею стоїть у нас не гаразд, — бо попит на укр. книжки все більшає, а те, що мають книгарні, не може покупців задовольнити. Але з цього випливає тільки те, що треба заснувати спеціяльну українську книгарню у Катеринославі , бо тепер не тільки городяне, але й мануйлівці, дієвйі та инші підгородні селяне виписують собі з Київа новинки, не ждучи, поки дістануть їх тутешні книгарні. М. Ж.