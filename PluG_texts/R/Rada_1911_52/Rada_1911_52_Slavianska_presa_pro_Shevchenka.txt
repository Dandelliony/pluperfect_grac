Славянська преса про Шевченка.
З приводу Шевченкового ювилею озвалися теплим словом про українського генія та про український рух наші родичі — західні славяне. Так в словінській газеті „Jutro“ словінський письменник Ляг пише ось що: 
„Живого Шевченка було замкнено, а вмерлого конфіскують! Та саме це й спричиняється до того, що українці в своїх змаганнях виходять переможцями і підносяться на всіх областях культури. Шевченко є душею всього українського народу — українець, козак, войовник за волю, мученик і посланець воскресеня. Шевченко в співак народа, живе для нього, воскрешує його велику минувшину, і мовчить як пророк про його велику будучину. По всій Україні бачить він могили, в яких лежить доля і історія українського народа, але також і його будучність. Шевченко помер в тім самім році, коли скасовано кріпацтво. П'ятьдесят літ спить вже великий поет у своїй могилі, з якої глядить на всю Україну“...

Серби про Шевченка пишуть з великою повагою, характеризуючи при цій нагоді культурний рух серед українців. Сербська газета „Stampa“ визнає становище українців з цього боку далеко гіршим, ніж було колись становище сербів. Уряд не визнавав і не визнає української народности, українська преса і література була цілком заборонена, а тепер зазнає силу репресій. Шевченко — пророк, що прийшов збудити свій народ і дати йому надію на ліпшу будучину. 
Шевченко жив і помер для своєї України, хоч в його душі не була це одинока ціль. Він болів над всіма пригнобленими народами, він був речником волі політичних і суспільних прав для всіх поневолених. Офіціяльна Росія бачить ще й нині в Шевченкові революціонера і старається видерти з серця народа навіть пам'ять про речника України. Щодня падають нові краплі гіркої жовчи в ту чашу, яка називається українською душею. 
Та можна з певністю сказати, що ці репресії не тільки не зменшать пошани до українського генія, а ще більше її зміцнять...“

Славянський орган німецькою мовою „Slavisches Tagblatt“ видрукував в пам'ять 50-ти роковин Т. Шевченка передовицю, де дає характеристику його творів, його значіння для письменства і для пробудження українського народу. Стаття закінчуться тим, що українці підносяться вище до своїх ідеалів, єднаються, чують в своїх жилах рідну кров, почувають більшу народню силу і енергію і вірять твердо, що незадовго наступлять нові покоління, які сповнять Шевченковий заповіт, і вони пошанують його вже так, як він бажав. В цій самій газеті подає д. Е. Колодзєйчик коротку біографію Т. Шевченка, — його незавидну долю на землі. Також др. Третяк подає коротку характеристику творів Шевченка, каже, що в історії славянського письменства Шевченко це одна з найідейніших постатей і що нема другого поета, який би так тісно сполучився з своїм народом, який би так багато спричинився до його пробудження і який би мав стільки перешкод для розвою свого таланту. Поміщено ще тут скільканадцять Шевченкових поезій, гарно переложених иа німецьке в перекладі Франка, Фішера, Шпойнаровського та Virgini‘ї.