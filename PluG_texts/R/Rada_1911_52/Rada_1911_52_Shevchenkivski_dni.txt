Шевченкові дні.
с. Кирилівка (звенигородського повіту (на Київщині). З цього села нам пишуть: 50-ти роковини вашого односельчанина Т. Г. Шевченка було вшановано тільки панахидою по ньому. Зрозуміло, що про инше вшанування славнозвісного поета на його батьківщини, про яку-небудь літературно-артистичну вечірку, або реферат місцевим селянам нічого навіть і думати. 
Хвалити Бога, що відбулася хоч панахида, яку відслужив наш панотець по проханню племінників Т. Г. 
В церкві між присутніми селянами були й родичі поета: Трохим, Андрій, Іван і Петро Шевченки, які приходяться Тарасу Григорьєвичу племінниками, а Трохим Йосипів — навіть хрещеником. Крім того, були їх жінки, сини і онуки. Співали панахиду учні місцевої второкласової парафіяльної школи. Коли заспівали „Вічну пам'ять“, усі опустилися на коліна і від всього серця помолилися про вічне упокоїння того, хто не мав спокою цілий свій вік“.
м. Краснопіль. Селянський народній хор, дуже уміло упорядкований під орудою селянського регента Миколи Євстафієва, вивчив багато українських пісень, а селянська молодь була влаштувала „Назара Стодолю“, але не одібравши відповідного од начальства дозволу — прийшлося залишити. 
Шевченкове свято в Микулинцях. Перше сьогорічне ювилейне Шевченкове свято в Галичині відсвяткували Микулинці. Святочно прибрана заля ледве помістила місцевих людей і гостей з околиці. Свято розпочалося концертом о год. 7-30 вечора. Привітну промову казав посол д-р Ол. Колесса, що спеціяльно для цього на свято прибув. В своїй промові він сказав через що Шевченко став для нас таким великим. Після цього одбувся концерт по програмі: „Думи мої“, „Кріпись, о Руси“, „Вітер в гаї нагинає“, „Золоті гори“ і „Заповіт“. Всі пісні виконав хор дуже гарно. Управляв хором п. Ст. Панасюк. Дальше по програмі були декламації п. Ст. Стебницької (На спомин Т. Шевченкові), п. В. Мартинович („Посланіє“) і п. О. Яремівної („Тополя“). Відчит виголосив п. В. Мартинович, врешті аматори представили живу картину „На могилі Т. Шевченка“. 
Ст. Костянтинівка (на Катеринославщині). На пройшов марно день 50-х роковин Т. Г. Шевченка і тут українці, котрі заснували гуртка любителів, вшанували 50 роковини вечером, котрий почався співом „Заповіта“ і містив в собі декламацію, музику та инші співи, здебільшого з творів великого поета. Вечір пройшов чудово. Вся кімната була вбрана рушниками, спереду стіл з портретом Тараса, вбраний теж рушниками та вінком з зеленого листу. На вечорі було зібрано 23 карб. грошей на пам'ятник Т. Г. Шевченкові які одіслано полтавській губернській земській управі. 
По влаштуванню вечора працював інженер А. X. Кісельов, за що йому гурток щиро дякує. 
Вечір відбувся 17 февраля в будинку залізничої школи, а 26 була панахида в залізничій церкві. 
Армавір (на Кубанщині). Місцеве просвітнє товариство з нагоди 50-ліття з дня смерти Т. Шевченка упорядкувало 27 февраля в залі громадського зібрання лекцію, присвячену пам'яті великого Кобзаря. Драматичний гурток цього товариства незабаром має виставляти „Назара Стодолю“. 
В с. Підгородні, новомосковського повіту (на Катеринославщині) 26 февраля після вечірні одбулася панахида по Т. Г. Шевченкові. Батюшка сказав коротеньку, але чулу промову: хто був Т. Шевченко, що він зробив і як жив. 
Канів. З могили Шевченка вислано телеграму в Комітет Шевченкових днів у Львові такого змісту: 
„Із могили Т. Шевченка засилаєм сердечний привіт вірним синам української нації, представникам всеї України. Честь і слава Вам, радійте, веселіться, а ми тут плачем". 
Тростинська-Новоселиця (васильківського повіту). Селяне нашого села, бажаючи вшанувати пам'ять Тараса Шевченка, одправили панахиду. Панахида пройшла дуже урочисто. Людей було повнісінька церква.