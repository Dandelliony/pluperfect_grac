Театр і музика.
Концерт М. Олениної д'Альгейм. М. Оленина д'Альгейм являється представницею цілком нового в Россії музичного жанру — камерного співу. За кордоном цей жанр давно вже здобув собі всі права громадянства, у Росії ж він тільки починає прокладати собі дорогу. Стиль цей — інтимний, надзвичайно тонкий і делікатний. Артист увесь проймається духом твору, між аудіторією й естрадою протягуються якісь невидимі нитки, й автор, виконавець і слухач зливаються в одне нерозривне ціле. 
Оленина д'Альгейм по справедливости вважається одною з найвидатніших представниць цього жанру не тільки в Росії, але й за-кордоном. Вона виконує твори композіторів ріжних епох, країн і напрямів з такою тонкою чутливістю, з таким глибоким розумінням стиля твору, з такою надзвичайною й при тім неафектованою експресією, що зачарований слухач, здається, сам бере участь у спільній творчости автора й співачки. Строгий Бах, граціозний Моцарт, патетичний Бетховен, драматичний Берліоз, ефектний Ліст, трагічний Мусоргський, мелянхолійний Шопен — усі передаються артисткою в такій ідеальній інтерпретації, що, здається, самі композитори не могли бажати кращої. 
Усі нумери програми були однаково інтересні, але найбільший інтерес публіка проявила до Мусоргського — цього властителя дум сучасної музики. І треба віддати справедливість співачці — вона нам показала цілком нового Мусоргського, зовсім не того, що в „Годунові" та в „Хованщині“. Пісні Мусоргського більше відповідають теоретичним поглядам композітора, ніж його опери. З пісень цілком вигнано мелодію, закруглену форму, звичайну гармонію. Тут слово й музика настільки зливаються в одне нерозривне ціле, що часто між ними зникає всяка границя. Само собою розуміється, що й структура пісень пристосовується, підганяється до тексту. 
Наскільки цей стиль придатний для змалювання тонких душевних переживань сучасної рафінованої людини, настільки ж він непридатний для змалювання людей і переживань цільних, звичайних. Тому, наскільки прекрасними вийшли пісні з циклю „Без сонця“, настільки ж невдатними вийшли спроби прикласти цей стиль до продуктів народньої творчости й до поезій, в яких малюються характери й переживання народніх персонажів. 
При всій нашій прихильности до ідеї Мусоргського, не можемо проте признати вдатними його музичні ілюстрації до таких річей, як „По надъ Дономъ“ Кольцова, „Думка Парасі“ з нескінч. опери „Сорочинськ. ярмарок“ і „На Днѣпрѣ“ Шевченка. Занадто багато тут хроматизму, ритмічної й гармоничної вишуканности й взагалі елементів, цілком невластивих ні народнім персонажам, ні народній творчости. Тому ми далеко вище поставимо музику Лисенка в „Ой, Дніпре, мій Дніпре“, ніж хоч і тонку й дотепну, але не відповідну музику Мусоргського на ті ж слова Шевченка (в перекладі Мея). 
Опріч творів згаданих композіторів, співачка ще виконала 7 народніх пісень в гармонізації М. Равеля, О. Жоржа й А. Оленіна. Пісні сами по собі чудові й характерні, але гармонізатори впали в ту саму помилку, в яку впав Мусоргський. Вражіння було таке, ніби селян і селянок переодягли в сукні „styl moderne“. 
Співачка однаково гарно виконала як щасливі, так і менш вдатні нумери програми. Не дуже численна, але щиро захоплена аудіторія зустрічала кожен нумер гучними оплесками. 
М. Григ...
Т-во артистів під орудою К. Ванченка і режісурою А. А. Кунцевича скінчило свої вистави в г. Асхабаді. Жалування всім заплачено. Т-во заробило на марку по 20 коп. з ЗО окт. по 21 февр. Труппа роспадається. Д-ій А. Кунцевич покидає т-во і пристає до спілки Д. Рудикова. Д-ій Ванченко їде до Ташкенту, а звідтіля в Харьків. 
Колишній антрепреньор д. Квітка-Іванов (котрий покинув труппу торік в г. Ташкенті без копійки, а сам зник) знов думає їхати до Ташкенту, і збірає нову труппу й закликає до себе й старих актьорів.