Що то казати!
Я оптиміст. Дивлюся на все рожево. Не нарікаю на долю, не кажу: „Ох, я нещасний!". Ходжу і насолоджуюся життям.
Шукаю праці і все чую: „То ся зробить!” Значить: усі хотять мені дати працю, а що не можуть, то не їх вина. Я так думаю, і тому всіх люблю! Терплю зі спокоєм, більшим від спокою Сократа. Бо ж хоча який терпеливий був той мудрець, а не хотів випити отруї з мухою! Коли його засудили на смерть і подали отрую, вій доглянув у чарці муху. „Збридив” собі і казав першу випити, та налити другу „порцію”. Аж тоді спокійно випив і вмер. Я не такий. Я навіть зїв би муху, а отрую казав би вилити... Отакий я терпеливий. А хто терпен, той спасен.
Люди всім денервуються, всім переймаються. От, наприклад, війною в Еспанії. Одні хотять, щоб Франко переміг. Інші бажають того червоним. А мені що! Я думаю, що коли Франко переможе, то Сталіна зараз кров залиє з розпуки. А коли червоні переможуть, то й тоді його це не мине – з радости. А як йому буде капут, то червоним і перемога не поможе.
Або Китай і Японія! Одні кричать: Слава Китаєві! А другі: Банзай Ніппон! А я знаю одне. Що там не було б, то прецінь є на те Союз Народів, щоб справедливо розсудити. І він розсудить, може трохи згодом, коли на Сході вже буде по всьому, але чи це щось комусь пошкодить? Та ж усі кажемо: „Ліпше пізно, як ніколи!”...
Та людей важко розвеселити, а найважче редакторів. „Моє поважання панам! Банзай! (Це так по японськи: „Привіт!”).
Чую, що виїдаєте ґазету?
„Та видаємо, — але чи піде?...”
– Чи піде? – кажу. – Полетить, покотиться по всіх містах і селах і за кордон стрибне! І читачі знайдуться. Про пана цензора вже не говорю (то пильний читач!), але скільки в нас лише самих редакторів і „редакторів”... Кожний ухопить і стане читати. Ану, який напрямок, ану, чи „фарбу пустили”, ану чи нема що на нас, ану, за які гроші, ану... і так далі... Львів розхопить.
А провінція? Подумайте тільки, яка втіха буде між священиками! „На маєш! Тут збіжжя ще не продане та й нема що багато продавати. Бараболя ще не викопана, а вони мені видумали свіжу ґазету. Та ще й яку: „Як на долоні”, Гм"... І переглянуть, прочитають... „Е, то щось інакше... Вишлемо передплату...”. А хтось скаже: „Та ж нема гроша в хаті”! „Е, ще там злотий знайдеться, а потім продамо, щось викопаємо, і якось викапаємо"...
Прийде до читальні або до кооперативи: „Пане голово, там якась нова ґазета прийшла". – „Ага, ага! А що то таке? Для селян чи для інтеліґенції"? – „Та тут стоїть, що для всіх. Значить і для інтеліґентних селян і для селянських інтеліґентів”! „Ну, то добре”! То тоді військовий чоловік скаже: „А, як так, то зараз вислати передплату”! А такий, що був „супровітований” або „невідібраний”: „Ну то най трохи приходить, а як упімнуться за гроші, то відписати, що ми не дістали..." 
І чи не піде?... Піде, тільки треба з вірою дивитися в майбутність. Ну, тай читачам треба і редакторів мати на увазі. Та ж ця газета то все їх збіжжя і бараболька... Тож кожний сумлінний чоловік повинен... Та нащо говорити. У нас прецінь усі сумлінні і всі знають, що „випадає”.
