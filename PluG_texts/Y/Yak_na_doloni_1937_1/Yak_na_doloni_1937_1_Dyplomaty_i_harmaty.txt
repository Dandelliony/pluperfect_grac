СОЮЗ НАРОДІВ У ПРИПОВІДЦІ
Сміло можна сказати, що Союз Народів, який колись поставив собі за мету, мирити і справедливо розсуджувати, – тільки радить і говорить, але не мирить і не судить. Чекає, „чия візьме”. То певно в кожному такому випадку, коли хтось добродушний надіється знайти справедливість там, де годі її шукати, – можна сказати: „Розсудить тебе, як Союз Народів"...
І тепер радять у Женеві! Радили про Палестину, радили про безпеку на Середземному Морі... І вибрали нових членів до Ради Союзу Народів. Про Палестину так і нічого не врадили, тільки говорили... Знаємо, що так і жиди, як і араби протиставляться анґлійському проєктові, поділити Палестину на жидівську й арабську. Та загал дипльоматів одобрює думку поділу. Майже всі дипльомати, які є за поділом, руководяться при тому добром своїх держав.
Виразніше: бажають, щоб була жидівська держава, бо може тоді піде туди бодай трохи жидів з держави дотичного дипльомата. М. і. польський делєґат домагався навіть, поширити ще територію проєктованої жидівської частини Палестини, щоб могло трохи прорідитися жидівське населення в Польщі. Але хто вкінці вирішить справу? Вирішить анґлійська гармата – або арабський кріс.
Безпека на Середземному морі – це предмет нарад окремого комітету. Тимчасом на тому Морі щораз густіє рій воєнних кораблів – і щораз менша безпека. Бо покищо стережуть безпеки м. і. анґлійські й французькі кораблі, але в пристанях, занятих військами ґен. Франка, стоять і німецькі й італійські панцирники..
А членом Ради Союзу Народів була й Еспанія. Та – з Валенсії, себто нині червона. Міністер тієї Еспанії громив з трибуни Італію і Німеччину – і був певний, що Еспанію залишать далі в Раді. Та сталося інакше. Полудневоамериканські й деякі європейські держави заважили на тому, що Еспанія не ввійшла вже до Ради. Перемогла твереза думка, що в цих гарячих часах годі загострювати взаємини „Ліги“ з Італією й Німеччиною – і признавати місце в Раді тій „Еспанії“, якій ґен. Франко відібрав уже більшу частину території.
ЯПОНІЯ – КИТАЙ.
Голосом вопіющого був також заклик Китаю до Союзу Народів, „розсудити“ його з Японією... Наївні і бідні китайці! Наївні, що вірять у справедливість, – а бідні, бо дуже подібні до нас... Багато їх, дуже багато. А японців мало...
Але – в порівняні з японською орґанізованістю – китайці – зеро.
І позамикали японці доступ до китайських пристаней, і бомбардують китайські міста – і громлять китайців на фронтах.
Ця японсько-китайська розправа повинна нас, українців, особливо цікавити, не менше, як війна в Еспанії. Бо і тут іде гра між рішучим противником большевицької Москви – і між його добровільним чи радше слабовільним союзником. Вигра Японії – ослабила б Москву, це маймо на приміті, – хоча б і як співчували ми з напастованим Китаєм...
ІТАЛІЯ ОБНЯЛАСЯ З НІМЕЧЧИНОЮ
Очі всього світу звернені на Мінхен і Берлін, де німці витають італійського диктатора-будівничого, Мусолінія, так величаво, як мабуть нікого досі.
Всі загально говорять, що від скріплення особистої приязни між „почесним капралем чорних сорочок” (яким став дня 25. вересня Гітлєр) і лицарем найвищого ордеру гітлерівської партії (що ним став того самото дня Мусоліні) залежить скріплення італійсько-німецького союзу і доля середньої та може й цілої Европи. 
