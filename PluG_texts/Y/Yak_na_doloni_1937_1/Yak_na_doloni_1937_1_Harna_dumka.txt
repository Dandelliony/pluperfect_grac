Гарна думка
У статті, написаній зприводу смерти президента-визвольника Томи Ґарріка-Масарика п. Ярослав Ясеницький у „Станиславівських Вістях” піддає дуже гарну думку, як створити допомоговий фонд українській академічній молоді.
Читаємо там:
„Покійний президент був перший і, здається, єдиний державний муж, що реально допоміг українській політичній еміґрації і з Галичини і з Великої України, коли вони по розгромі національно-державного будівництва, опинилися за кордоном.
Він перший як гуманіст і приятель славян витягнув руку з поміччю. Під чародійною його опікою – в найтяжчі роки вигнання – українська еміґрація одержала 3 високі школи: Український Вільний Університет у Празі, Українську Господарську Академію в Подєбрадах та Український Педаґоґічний Інститут у Празі, ряд Гімназій, народніх шкіл та підтримку українській культурі (український театр, український видавничий фонд, допомога для наукових видань, для українських установ).
А матеріяльіна допомога для 2000 студентів і кількох тисяч еміґгрантів, що розбили свої мандрівні шатра на землі цього новітнього чеського Вашинґтона, це-ж річ майже не нотована в історії. Завдяки його мудрій помочі врятувала українська нація свою молодь, яка вправді стратила через війну молодість, але завдяки його допомозі не змарнувалася, й, набравшися знання, вернулася в рідний край працювати для народу.
Українська молодь, що завдяки його допомозі покінчила вищі школи, повинна поминути його память таким способом, що доведе до створення фонду – допомоги українській студіюючій академічній молоді. Коло 1000 абсольвентів у краю, а друге стільки в ЧСР стало людьми завдяки чеській допомозі.
Отож повинні всі, ці 2000, що даром скінчили студії в ЧСР звернути хоч 1% тих грошей, що їх одержали в ЧСР на студії, в такий спосіб, що кожний із них зложить від 100 — 200 зол. протягом року, відповідно до спроможности, на цю ціль у краю. Якби тільки 1000 сповнило цей обовязок, то 1000 рази 100 дало би 100.000 зол., фонд, що був би найкращим вінцем, бо живим, вінцем памяті для цієї великої людини.
У нас падає багато гарних думок, але звичайно ніхто їх не виконує. Добре було б, якби ця думка не пропала безслідно. Повинні взятися за її здійснення абсольвенти високих шкіл в ЧСР.
