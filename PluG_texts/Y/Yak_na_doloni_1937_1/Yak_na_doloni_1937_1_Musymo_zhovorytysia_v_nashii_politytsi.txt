Мусимо зговоритися в нашій політиці
Президент д-р Кость Левицький про політичне положення
Сьогодні ніхто вже не може заперечити того, що українська національна політика в Польщі знайшлася у сліпій вулиці. Свідчать про те наглядно голоси в нашій пресі та й усякі чутки, що ходять між нашим громадянством. У звязку з тими чутками про недалекі зміни в нашій політиці щораз частіше чуємо імя президента д-ра Костя Левицького, сеніора наших політиків, що до війни і в час війни тримав у своїх руках керму української національної політики в Австрії.
Правда, д-р Кость Левицький в останньому часі кілька разів висловлював у пресі свої думки про українську національну політику. Та все-ж ми уважали за відповідне звернутися від нашої Редакції до достойного, довголітнього, колишнього політичного провідника нашого народу, а тепер чинного громадянина, що не займається веденням політики, з проханням, щоби зволив для читачів нашого часопису висловити свій погляд на наше теперішнє політичне положення.
Відома ввічливість президента Левицького, з якою приняв нашого співробітника, витворила зразу змогу свобідної гутірки. Можна було по щирому порушити багато справ, що торкаються нашої національної політики, справ, що особливо сьогодні мають для нас велику вагу.
- Серед політичних чуток, яких у нас тепер так багато, є й такі начеб Ви, Пане Президенте, мали намір перейти знову до чинної політики.
- Знаю, що від якогось часу є такі чутки. Поширюють їх люди у невідомій мені, і мабуть нікому, цілі. Дійшли ті чутки навіть до Митрополита, що в часі одної розмови питав мене про те. Але я не мав і не маю ніякого наміру переходити тепер до чинної політики.
- Ваш перехід до чинної політики, Пане Президенте, звязують з творенням нової політичної організації, що мала би започаткувати нову політику. Таким чином і ці чутки теж неправдиві.
- Нічого не знаю про те, що малаб утворитися якась нова політична організація. А ще менше знаю про свою участь у тій організації.
- Може бути, що ті чутки викликала Ваша участь у відомій „нормалізаційній анкеті" та й інші Ваші статті в пресі.
- Може й те. Бачите, критичні голоси про теперішню нашу національну політику підносяться і вони мусять бути. Це річ природна. Було б погано, якби їх не було. Є навіть голоси, що треба створити нову політичну організацію. Та не є це голоси людей, що хотіли би за всяку ціну бачити щось нового. Це радше шукання, як вийти з теперішньої ситуації.
- А яка Ваша особиста думка у цій справі, Пане Президенте?
- Не уважаю доцільним творити щось нового. Памятайте, що те нове, якби його хтонебудь навіть створив, не зліквідує старого, Буде тільки одна політична партія чи організація більше, а з нею щораз більший політичний хаос. Маємо вже у тому напрямі сумний досвід.
- Але, як це видно з Вашої відповіди на анкету „Діла", теперішня політика нашої найбільшої національної партії чи її Парляментарної Репрезентації, мабуть неправильна?
- Моя думка була, що не треба казати, що щось є добре, коли воно недоцільне. Саме в тому річ, щоб здати собі справу з того, що є недоцільне і тоді думати над тим, якби те недобре направити. Але думати разом. Бо як зачнемо думати окремо, зачнемо творити нові політичні організації, то з того знову нічого не вийде. Треба взятися до праці в тих організаціях, що є.
- Кажете Пане Президенте; думати разом. Це міг би бути натяк на необхідність національної консолідації, себто загально політичного зговорення. Чи уважаєте, що така консолідація у теперішньому часі і серед теперішніх обставин можлива?
- Уважаю, що сьогодні вказане на загальній плятформі дійти до порозуміння і це навіть конечне в нинішних обставинах. І це безперечно дасться перевести при добрій волі партійних управ і, при зрозумінні нашої спільної національної ідольогії.
- Ви, Пане Президенте, висловили думку, що ми повинні усвідомити собі, що є недоцільне. Чи це треба розуміти так, що дотеперішіна наша національна політика в Польщі була безуспішна?
- Так.
- Які причини тієї безуспішности?
- Ціла наша політика аж до часу т. зв. „нормалізації" була засадничо теоретична. Тобто, ми менше займалися справою внутрішньої політики, а більш займалися засадничими питаннями міжнароднього становища української нації. Та це була політика переходової доби. В ній силою факту мусіло бути багато помилок та недотягнень. Найгірше те, що та переходова доба тривала занадто довго.
- Як це треба розуміти?
- Що на „нормалізаційну політику" ми рішилися пізно і в недогідному часі.
- Чи, на Вашу думку, Пане Президенте, це єдина недостача „нормалізаційної політики", що вона прийшла запізно в недогідному часі?
- Найважніша причина невдачі „нормалізаційної політики" така, що зобовязання другої сторони не були якслід сформовані.
- Ви, Пане Президенте, довгі роки стояли у самому центрі української національної політики за Австрії та довго були у проводі. Чи тоді наша політика була успішна?
Вона здобула поважні основи, а ще в найбільшій частині завдяки організаційній праці українського громадянства. Парляментарна Репрезентація простелювала дорогу для освітньої, культурної, економічної і політичної праці. Ці постепенні осяги підбадьорували громадянство до дальшої праці. Що торкається політичної ділянки, треба згадати: хліборобські страйки, боротьбу за загальне виборче право, висліди загального голосування до парламенту, рідне шкільництво й інші, аж до компромісової виборчої реформи до сойму з р. 1913, яка наближувала нас до рівноправности з поляками в Галичині. Треба було ще кілька літ і ми були б вибороли собі таке становище, що було б багато заважило в дальшій нашій долі.
- Чи не можна би, Пане Президенте, з нашої довоєнної політики в Австрії узяти деякі вказівки та напрямні для теперішньої нашої політики?
- Певно, що можна. Кожна попередня політика є досвідом для тієї, що по ній приходить.
- А чи не зволили б Ви вказати ті напрямні, що добре було б мати на увазі?
- Головна річ — спиратися на власних силах народньої маси і добувати спромогу свобідної праці у всіх ділянках національного життя. Бо власна сила нації є найсильнішим аргументом у політиці представництва супроти держави в, якій народ живе, і супроти других народів.
