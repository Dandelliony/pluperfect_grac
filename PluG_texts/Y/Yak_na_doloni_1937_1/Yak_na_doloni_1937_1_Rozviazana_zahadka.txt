Розвязана загадка
Чому Японія напала на Китай?
Під цим наголовком помістила „Нова Зоря” (ч. 23.) статтю про японсько-китайський конфлікт. Передруковуємо її в цілости.
Загально відомо, що японці дуже уважно обраховують наперед сили і впливи і свої та своїх противників, заки возьмуться до воєнного діла. Отже тимбільше здивування викликав новий японський напад на Китай. По перше тому, що Китай сьогодні не той, що був літ тому кілька. А по друге тому, що Китай може числити на тайну й явну поміч Анґлії, Америки, Франції, Голляндії та СССР, бо всі ті держави бояться скріплення Японії. Людського матеріялу в Китаю є тілько, як в ніякім іншім краю на світі. Китайський жовнір добрий, треба йому тільки дати зброю й амуніцію, а це чужі держави можуть доставити. Отже перед світом появилася незрозуміла загадка, як могла уважна Японія вмотуватися у війну з таким великанським муравлищем як Китай, при такім ворожім до неї наставленню багатьох держав.
Зразу загранична преса приносила тільки інформації про ту дивну появу. А тепер зачинає вже приносити спроби розвязки тої загадки.
Річ в тім, що всі європейські держави, які могли б помагати Китаєві, дуже далекі від нього. Таксамо далека й Америка. Отже наладання правильних транспортів зброї та амуніції для величезних китайських військ чи радше ватаг зорґанізувати не легко. Тай коли б навіть зорґанізовано правильну доставу, то вона не могла б остати незамітна, а цього держави хотіли б уникнути. Отже Японія бодай покищо може не боятися правильної достави зброї й амуніції для китайців. Найбільш небезпечний для Японії союзник китайців був би СССР, бо він має безпосередню сухопутну границю з Китаєм через Монголію. Туди можна безпереривно везти днями й ночами все, що для армії потрібне. Також враз отвертої війни всі інші держави були б для Японії далеко менше небезпечні ніж СССР. І тут власне розвязка загадки. Японська розвідка принесла вісти, що червона армія Совітів, яка в останніх літах доведена була до високого стану під оглядом технічним, сьогодні майже зовсім в стані розвалу. Розвал її зачався від хвилі розстрілу 9 червоних ґенералів з Тухачевським на чолі. Від тоді вже ряд місяців шаліє там чрезвичайка (ҐПУ). Розстрілюють безуговку й масово не лише ґенералів, але й офіцерів, політруків (політичних руководителів), простих солдатів, добровольців, членів Оссоавіяхім'у і винищують військові кадри власної армії. Про всіх оголошують, що воїни „пси”, „шпіони”, „зрадники”, всюди гримлять розстріли, сусід боїться сусіда, брат брата, в червоній армії цілковито зникли довіря й дисципліна, бо нема в ній людей, які не очікували б арешту, суду й розстрілу. Тому кожний мріє про переворот, про смерть Сталіна, про якесь чудесне спасення з того пекла. І Сталін знає, що діється в армії. Тому й він не має до неї довіря як до сили потрібної в міжнародній політиці. Начальник ҐПУ Єжов так уже перестріляв офіцирський корпус, що нема не тільки сяктак підготованих ґенералів, але навіть полкових комендантів. Ще заки наступила найстрашніша орґія розстрілів, Москва вже боялася якоїнебудь зачіпки з Японією і навіть з Манджурією. Тому коли 30 червня Манджурці затопили совітську канонірку на Амурі, совітська влада навіть не зажадала від них відшкодування. Незабаром опісля на домагання Японії червоне військо опустило два острови на Амурі, Великий (Большой) і Сіннуху, хоч ті острови по договорам належали до Росії. Такого ганебного уступлення Росія ще не переживала. А щойно потому прийшов найбільший розвал в армії. Японці пізнавши наслідки того розвалу відважилися на війну з Китаєм, бо фактично Росії так якби не було на Далекому Сході. І се має бути властива причина того, чому Японці занили Пекін, Нанкеу, Калган та заводять на очах всего світа свою повну геґемонію в пятьох великих північних провінціях Китаю.
Се відбувається ліквідація впливу Росії, який вона там здобувала близько пів тисячеліття, бо від 16-го століття почавши. Здобувала не тільки силами властивої Росії, але й України.
