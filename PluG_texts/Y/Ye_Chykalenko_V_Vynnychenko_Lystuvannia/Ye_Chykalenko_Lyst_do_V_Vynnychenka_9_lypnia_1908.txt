Любий мій!
Останній лист Ваш зробив на мене невимовно тяжке вражіння. Хоч я тепер, здавалося б, ввесь заклопотаний Левком, але не можу спокійно згадать і про Ваш лист.
Я, здається, писав Вам, що в Левка був страшенний жар, спухла рука і довелось знов розрізувать. Тепер жар спав і він їздить щодня на перев’язку. Здається б нічого, але мене се страшенно турбує, бо приблизно така сама річ була років 20 тому назад з моїм братом1. Він розбив кістку на нозі. Років п’ять рана то закривалась, то доводилось розрізать і нарешті він помер од костоїду.
Ну, та не в тім річ. Бачу я по всьому, що рознервничались Ви та й пишете мені Бог-зна що.
В останнім листі я Вам писав, що для мене ясно, що сила творчества у Вас не упала, бо за останній час Ви написали високохудоже-ственну річ — «Момент», але все нещастя Ваше в тім, що Ви хочете буть в белетристиці публіцистом, філософом, а Вам се не удається — се не Ваш фах.
Коли нема охоти, то не силуйте себе, ждіть поки з’явиться натхнення. В останні часи Ви себе силуєте, або через гроші, а найбільше через бажання свої думки вилить в белетристичній формі і в результаті виходять нехудожественні, бездарні «Щаблі», «Безодні», хоч і з сміливими та оригінальними думками; або нудні символістичні речі, в яких і символістики тої тільки в великих буквах... («Дим» та інші).
Вертаюсь знов до Вашого останнього листа. В йому я бачу образу, досаду на все і вся, а найбільше на себе самого... Але міркуючи об’єктивно, не винні тут ні Ви, ні українське громадянство.
Ви, по природі своїй, вельми талановита людина, але, вибачайте, — дика, анархістична, руйнуюча сила. Ніяка з існуючих громадських груп, справді, не може признати Вас своїм, бо такої групи і не може бути — се доля одиниць. Якби у Вас була змога довше посидіти, обміркувати, вишліфувати Ваші писання, то вони були б величезної ваги і на буд[у] ще, але у Вас в натурі, очевидно, нема до того хисту.
А до того всього Ви вродились раніше, ніж треба було Вам. Вам треба було з’явитись в українському] громадянстві тоді, коли воно могло б оплатити Вашу працю так, як російське] оплачує, щоб Ви могли мати свою дачу власну і проч[еє]. Ну, все се — якби! А що ж робити зараз?
Я просив Вас в попереднему листі, аби Ви зараз не вертались.
Знов кажу, не вертайтесь, поки ваше діло не здано буде в архів2, поки воно не забудеться трохи. В сентябрі має кінчитись справа Юхима3, тоді вже Ви самі побачите — чи вертатитсь, чи жити ще там.
Але чим жити? Я й сам над сим думаю не мало. Ви прожили за кордоном 8 місяців і за сей час перевели, певне, більше 800 рублів. Очевидно, щоб як-небудь Вам прожити — треба рублів 100 на місяць. Для сього Вам треба писать в «Раді» щотижня рядків по 400-500. Але се неможливо.
Іншим способом заробляти там теж не можна.
Ви пишете, що тут можна буде заробити і не письменницькою роботою.
Але якою?
Я думаю, що тут Ви зараз попадете в таке становище, що зароблятимете тільки по 7 к[опійок] суточних4.
На мою думку, у Вас єсть один вихід — все-таки жить з письменницької праці, але писать так, щоб друкувать і по-російськи і по-українськи.
Знов я зведу мову на те, що говорив і про що писав Вам п+1 разів.
Ваші реалістичні художественні речі охоче друкуватимуть і по-російськи. «Краса і сила», «Голота», «Боротьба», «Голод» та інші в такім роді з радістю друкувалися б і Горьким, а про українську пресу і казати нічого.
Такі ж речі, як «Щаблі», ніхто не надрукує, бо се публіцистика в лицях, а не художественний твір. Ваш «Дим» та інші кривляння надруковані були тільки з чемності, аби Вас не образить, я Вам се кажу одверто та й говорив не раз.
Якщо у Вас нема вже хисту до реалістичних творів, то се значить, що Ви хворі і Вам треба на якийсь час, справді, покинуть писать. Бо Ваші «Щаблі», «Дим» і проч[е] писання нездорової людини.
Коли Франко років два тому назад почав писати подібні речі, то я висловився, що, мабуть, він хворий, що у його йде якийсь хоробливий процес. Грушевський почасті їх зовсім бракував, почасті кастрірував. Франко сердився, виходив з себе. А тепер виявилось, що він вже років три хворий5.
У Вас, я боюсь рішуче сказать, що се єсть результат хвороби, але я бачу якусь ненормальність. Особливо мене «смущає», що найгірші свої речі Ви вважаєте за найкращі і находите собі піддержку в якихсь блазнях...
Якби не Ваш «Момент», то я з певністю сказав би — «Винниченко як письменник пропав, а через якийсь час пропаде і як людина».
Але «Момент» свідчить, що Ви ще не пропали як письменник, що у Вас єсть здорова сила, але Ви тільки звернули з простого шляху Взагалі Ви битих шляхів не любите, Ви раз у раз хочете йти своїм шляхом, але не помічаючи сього, сходите на старі, покинуті шляхи, а думаєте, що йдете своїм новим шляхом.
Знов вертаюсь до Вашого листа.
Ви пишете, щоб Вам не висилать «Ради».
Я се розумію як результат образи. Очевидно, «Рада» спротивіла Вам. Ну, що ж робить!
Та скоро, певне, її й зовсім не буде. До кінця року дотягнем, а надалі у мене нема ніяких надій. Очевидно, або громадянство наше ще не доросло до щоденної газети, або ми не вміли зробить газети цікавою, але факт той, що за три роки опиту — ми не змогли повести газети так, щоб вона стала на свої ноги.
Шкода мені, страшенно шкода, бо з смертю газети настане і моя духовна смерть. Як український Дон-Кіхот я помру. Заховаюсь в селі, аби не бачити свідомих українців, не чуть про їх, одним словом, вернусь в «первобытное состояние» запеклого сільського] хазяїна, який, окрім чорного пару, нічого й не знав і нічим не цікавився. Правда, ще писатиму свої спомини. Я їх пишу і з охотою прочитав би й вам деякі місця.
Поки був закон [18]76 року6, то я ще вірив в український] рух, а тепер думаю, що повік останемся тим, чим ми єсьмо: буде у нас своя провінціальна белетристика, театр, утилітарна література, бо раз у раз з 25-ти міліонів знайдеться 250 душ, які будуть сим боліти, боротись за се і між собою боротись за першенство, за булаву. Словом, найдуться псіхопати, яких се буде цікавити.
Ну, бувайте здорові, а я все через свою неврастенію шлунка день біжу, а три дні лежу.
Ваш Є. Чикаленко