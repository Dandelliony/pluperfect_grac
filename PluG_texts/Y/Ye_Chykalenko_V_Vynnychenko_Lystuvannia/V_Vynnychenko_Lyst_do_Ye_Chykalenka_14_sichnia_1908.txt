Ні, Євг[ене] Харл[ампійовичу], я не образився за Ваші одзиви про «Щаблі», писані до Левка і панн1. Мене тільки гостро кольнуло те, що Ви вже ховаєте мене, «ідущого на упадок», деградуючого в своєму «літературному надбанні» (як написав Серг[ій] Ал[ександович]). Якраз тепер, в цей для мене поганий час заупокойні співи не можуть мені піддать бадьорости. Я розумію, — Ви хвалити не можете. Я цього й не вимагаю. Лайте. Але будьте об’єктивні так, як були досі. Не переносьте ідейного незадоволення п’єсою на поле художественности.
Досі Ви самі радили писати так, щоб було інтересно, і не звертать уваги на те, що не погожусь з кимсь в ідеях. Добре. Я написав цю п’єсу. Хіба вона не інтересна?
Я проповідую «анархізм»? Витягаю старі лахміття? Але я, Євгенію Харл[ампійовичу], з біллю їх витягаю, я від душі хочу хоч трохи вияснити собі ці питання і, коли можу, то хоч наштовхнуть інших на їх. Я так же хочу добра для себе й громадянства, як і всякий інший чесний громадянин. Я розглядаю питання з іншого боку, ніж інші, розглядаю, може, розглядене вже (але що не розглядалось ще?), я не претендую на одкриття Америк, а хочу якнайчесніше прожить. Може я, справді, помиляюсь, але невже я повинен відганяти від себе всякі сумніви, всякі шукання істини тільки через те, що це «анархізм»? Невже я повинен дати заспокоїтись собі на тому, що знайшли другі, і не звертать уваги на те, що сам бачу, на що сам натрапляю в життю і що хочу зрозуміти так, як я бачив? Хіба я винен, що мене моє життя наводить на ці питання, гостро ставить їх мені і, може, уперто й недоступно вимагає такого чи іншого розв’язання. І хіба я кажу, що піймав бога-істину за бороду? Ні. Я, може, справді через десять літ буду не так думать, як сьогодні, але що ж з того? Тепер я все таки так думаю, а не інакше.
І досі Ви, Євг[ене] Харл[ампійовичу], хоч іншими словами, але те саме говорили мені. Тепер же злякались мого «анархізму» і поховали як художника.
А я почуваю якраз, що ніби ще росту, почуваю, що, якби сприяючі обставини, я міг би довести, що про деградацію поспішили балакать. При теперешніх обставинах я цього, мабуть, не доведу, а навпаки під-твержу тільки. І це мені досадно. Ну, та во всякому разі сам я не збираюсь себе ховати, а навпаки хочу жить, і працювать і рости.
Ну, всього доброго! Недавно (3 по н. ст.) послав Катерині оповідання* для «Р[ади]»2. Напишіть, як находите його.
Знов Сергій образився? Ах, який же він недоторканий, справді.
Як зробите з «Дрібними] оповіданнями]», так хай і буде.
Були у нас на виставі «Вечерниць» Левко й п. Вітя3. Балакали про «Щаблі». їм подобаються, і з Вами вони не згожуються.
