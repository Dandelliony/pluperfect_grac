Дорогий Євгенію Харламповичу! Роз[алія] Як[івна] приїхала й розказала мені про той Ваш стан, в якому Ви зараз перебуваєте1. Розказуючи, вона казала, що їй просто болить у грудях. Я дуже добре її розумію, бо сам почуваю той же біль. Ви вибачте мені, але я хочу Вам сказати, що почуваю таку ніжність до Вас і такий біль і сум за Вас, що ніби маю право висловитись. Я, розуміється, не знаю, чим би я міг помогти Вам і, мабуть, нічим і не зможу, але, може, все ж таки чим-небудь стану Вам у Вашій пригоді? Чи Ви житимете в Київі чи в Перешорах? Ви казали, що будете шукать кого-небудь, хто б згодився розділити з Вами Вашу самотність у селі зимою. Я дуже розумію, як повинно бути трудно Вам в Вашому теперешньому стані жити тільки вдвох у селі. Коли Вам випаде так, що муситимете їхати в Перешори і не знайдете кого-неб[уть], хто згодився б розділити Ваше життя, то візьміть мене. Я буду радий, щиро радий, що хоч чим-небудь поможу Вам. Роз[алії] Як[івн]і не можна буде поїхати зо мною, так що я сам поїду, розлука з нею (я не хочу ховати) буде для мене тяжкою, але я тому навіть радий, бо, коли для Вас...
11-ХІ. Оце такого листа почав я Вам писати, але мусив покинути, бо зрозумів, що Ви не зкористуєтесь моєю пропозицією так обставленою. А брехать не хочеться. Ну, та тепер і потреби нема, бо Левко виручає. Мене, власне, трошки дивує така його одважність, але я її розумію й поважаю.
Дуже-дуже сумно, що Вам не легчає. Ми з Р[озалією] Я[ківною] придумуємо різні способи помогти Вам. Вона знайшла іншу дієту при Вашій хворобі, при якій можна їсти не тільки молоко. Вона спише Вам все, що там сказано. Євг[ене] Харл[ампійовичу]! Зверніться ще раз до якогось поважного лікаря, і хай він зробить точний, науковий аналіз шлунку, щоб напевне знати, в чому річ, в якій стадії хвороба. Це ж не так трудно. Як не для себе, то для громади Ви повинні робити все, щоб берегти свої сили і не віддавати їх на боротьбу з якоюсь хворобою.
З редакцією, я думаю, можна було би так залагодить: написати нову примітку, в якій сказати, що перша викликає деякі непорозуміння, а через те ред[акція] вважає необхідним пояснить, що вона сама ніколи пресій не робила, але на неї робили пресію передплатники, примусивши відмовитись від одної речі іменно такої-то (що сказано і в стат[ті] М[ихайла] Сергійовича] за такий то рік). Я гадаю, що при бажанню можна якось прилічно виплутатись з цеї прикрої історії2.
Я також дуже жалкую, що не міг побачити Петруся, але з С[ергієм] Александровичем] я таки побачився, що Вам тепер, мабуть, уже відомо. Сердечно вітаємо обоє Вас і Юл[ію] Мик[олаївну]*.
Ми, мабуть, лишимось у М[оскві], де сподіваємось знайти для Р[оза-лії] Я[ківни] посаду. Я ще не зовсім оговтався, але вже збіраюсь братись до роботи. Сумно за Перешорами, а Філька3 викликає просто ніжність при спогаді. Хай Ю[лія] М[иколаївна] не дуже пам’ятає мою «клятість». Іноді я буваю й «іншим».
Мої ґратуляції Ю[лїї] М[иколаївн]і з приводу щасливого повернення Урхана4!