Дорогий Євгенію Харламповичу!
От я й виконую своє обіцяння, посилаючи Вам невеличке оповідання. Скористувався (як й писав Вам уже) темою, чи фактом, про який Ви мені колись оповідали. А в йому помістив те, що мені тепер свербить. Мабуть, Ви й самі помітите, кого мені хотілось виставити під Цвяхом1.
Перекажіть Єфремову моє щире задоволення з його дотепної статті з приводу пана Шпака2. Дуже добре! Такі індивіди всім шкодять. Алек-синський мені казав, що збирався вийти з «Дзвону» через Донцова, який почав виступати просто як чорносотенець, антисеміт. Тепер Донцова запрошено у «Вістник». Думаю, що Алексинський через це одмовиться давати що-небудь «Вістникові».
Тільки не думайте, Євг[енію] Харл[ампійовичу], що Ларівон Іванович — це Ви3. Я вже казав колись Вам, що у Вас така фігура, яку не обкреслиш двома-трьома лініями. Крім того, я пам’ятаю про те, що Ви казали, щоб я Вас не чіпав, поки Ви живі. Звичайно, коли б я був певний, що зможу передати Вас так, як є, то я спробував би, не дивлячись і на заборону Вашу. Але мені забороняє писати Вас щось більше і тому я чекаю часу, коли зможу жити з Вами. А правда, що це вже не так далеко? У нас тут, принаймні, дуже оптимістично настроюється люд. Може, через те, що вже дуже надокучило? Не знаю. Але дай Боже!
Як же ваше здоров’я після Кавказу та Кошарбаду? Мабуть, добре. А я тільки тепер спочиваю від патріотичних ідилій, від мух, бліх, собак, комарів, дощів, поганих ліжок, грузьких обідів, нудних знайомств і всього іншого, чим обдарувала нас се літо Буковинська Україна.
Живу я тепер під Парижем, в окремому будиночкові, який «по случаю» попався нам за невелику платню. І раюємо тут з тишини, культурности, розумної й ділової обстанови. Хочеться роботи і почуваєш себе від роботи в сто раз здоровіше, ніж від спочинку на «лані природи» (як висловлюється одна дама, наша знайома).
Вітаю Вас сердечно! Напишіть, як Вам подобається оповідання*. Я дуже хотів би, щоб оповідання вмістили в одному №. Можна?** Я писав у контору «Ради», щоб змінили мою адресу, будь ласка, нагадайте їм. Зарані дякую***.
Моя нова адреса: M-r Kossevitch 140, rue Boucicaut Fontenay — aux — Roses (Seine).