Дорогий Євг[ене] Харл[ампійовичу]! Критика Сергія1 зробила на мене дуже невзрачне вражіння, — видно, що людина сердиться, а через що і розібрать важко. Видно, що п’єса не вподобалась, але через що, знов таки, чим саме не вподобалась, не вгадаєш. І найбільше, що не знаєш, чого ж би сам критик хотів? Плодить хворих дітей? Бачу в його статті Ваші листи до мене і тому ні трішки не сержусь і не ображаюсь. Колись, може, хіба посміюсь з цього в якійсь комедії.
А от матеріальний бік, про який Ви написали мені, далеко більше й неприємніше вразив мене. Перш усього, я не сподівався, що так багато набрався авансу. Я дуже рахував на гонорар з останнього оповідання; бо ось хутко місяць, як я в санаторії і треба платить не меньче, як 300 фр[анків], а у мене не хапа** 50 фр[анків]. Крім того, лікарі вимагають, щоб я зоставсь ще найменьче на 2 тижні. Це знов 150 фр[анків]. Потім дорога в Париж, життя там. Потім знов я маю одну подорож (шукати літературного] матер’ялу). На все треба гроші. Я зараз обробляю маленьке оповідання, яке на днях вишлю до «Ради», але воно дуже мале. Маю намір ще одне писати, але не хвата часу, бо перекладаю в цей же час «Базар». Лікарі лаються, що я перетомлююсь. Чиста біда! І от «в виду вышесказанного» прохав би в рахунок авансу вилічувать з моїх гонорарів якийсь відсоток (хоч би й 50).
Далі. Ви колись мені писали, що на редакційному комітеті пройшла постанова платить мені по 6 коп[ійок] за рядок. Гроші давали на це Ви. Тепер же виявляється, що ніякої постанови про це не було, а це був просто такий же модус допомоги чисто Вашої особистої, як і байка про «добродія»2. Це, з одного боку, викликає в мені сердечну подяку за Ваше*** чутливе, благородне відношення, але з другого... мені це неприємно,
неприємно через те, що редакція ставить мене не вище всякого рядового співробітника газети. І в один сумний день я замісць 6 к[опійок] почну діставати по 3. Вже одне те, що я скрізь кажу, що мені платять по 6, ставить мене в дуже неприємне становище: я просто хвастун і більше нічого.
Все це примушає мене серйозно подумати про більш певний і самостійний заробіток. Я дуже-дуже Вам вдячний за допомогу, без Вас, може, я б не знаю яких дурниць досі наробив, але, щиро кажучи, гнітить і давить мене моя несамостійність. Не знаю, на що пішов би, щоб якось зовсім стать на свої ноги. Правда, можна б одмовитись від Вашого додатку і діставать по 3 коп[ійки] пишучи на місяць 2000 рядків, але я вже почав звикать до більшого, це раз, а друге, і важко писать тільки на рядок та ще 2000. Те ж саме, значить, і з «Вістником».
Ну, та хай ось видужаю. Якось доберу собі ради, може, й дурно даватиму свої речі. Во всякому разі, лишить в такому стані, як зараз, я ніяк не можу.
Про Вашу «сповідь» я писав уже Вам3, Євг[ене] Харл[ампійовичу], і повторяти не буду. Додам хіба, що ще й тепер не можу якось збагнути всю подію як слід — примирити деякі факти й спостереження свої.
Бувайте здорові!
В. Старосол[ьський]