Дуже й мені шкода, що я не міг взяти участь в Левкових розкопках1. І взагалі як я заздрю всім вам, що ви можете жити. — брати участь навіть в бруді нашого життя. Тоскно мені, Євг[ене] Харл[ампійовичу], без руху, без акції, без реального будування того, коло чого ви всі маєте спромогу ходити. Я зовсім не бачу людей. З французами я не можу та й не хочу сходитись, а росіяне — люди хворі, в анормальних умовах, не піддають бадьорости.
Ви пишите, що боїтесь, що я стану російським] письменником. Скажу щиро: велика є спокуса до того. Тим паче тепер, коли на мене чомусь в Росії починають звертать увагу. Ось тижнів три тому я дістав запрошення від нового товариства російських] письменників «Содружество» взяти участь в їхніх збірниках. Мене вважають за «кита», як пише приятель, на якому держатимуться ці збірники. (Запрошено найвидатніших російських] письменників: Андреева, Арцибаш[ева], Купріна і т. д.). Мені одна з найвищих плат (300—400 р[ублів] аркуш).
Мені пишуть, що мною дуже цікавляться, захоплюються. Потім єсть якесь «Всероссийское] бюро», яке розсилає по 250 газетах оповідання і статті відомих літераторів. Туди я також дістав зап-їх оповідань. «Знание» повторює своє запрошення. Переді мною розгортається широке
 російське море. Серед лайок, якими мене обсипали «ортодоксальні моралісти», я читаю часом в російській] пресі таку прихильну критику, якої ніколи не чув од своїх. Мало того — там не тільки хвалить чи лаять, — починають розбирати, що найбільш мені потрібно. Я бачу свої хиби й дефекти, я вірю критикам (деяким) і це мене навчає. Я вже не кажу про матеріальний бік, — я дістаю гонорар за свою працю, а не філантропію «Фонда запомоги»2, яка болюче ріже мою гордість і жагуче бажання бути на своїх ногах.
Спокуса дуже велика і я не знаю, як я вийду з неї. Коли я себе почуваю здоровим, коли у мене є багато сил, я чую, що з легким і радісним серцем вистою проти всяких спокус, свідомо стану на березі російського] моря і не вийду з меж нашого невеличкого українського] степу. Але в тому й біда, що здоровим я себе не часто почуваю. Сили йдуть на всі боки і часто я почуваю себе не годним до боротьби з спокусою. А крім того, одгукується та травля, яку провадило й провадить за мною наше громадянство з критиками на чолі. Каламутною хвильою підіймаються в хвилини утоми старі незаслужені образи, безпомічність, пониження. Єдиним світлим пунктом в моєму літературному минулому були завжди Ви, Євг[ене] Харл[ампійовичу], не дивлячись на те, що багато спричинились до тих літер[атурних] і громадських образ, які я мав. І що б не трапилось, цього світлого пункту я ніколи не забуду. Хто знає, коли б не було ні Вас, ні Єфремова, чи був би я в українській] літературі? Та ще коли б зустрів ще з парочку Василь-Пилиповичів!3 Добре, що я трохи окріп, коли на мене накинулись Василі Пилиповичі за мою «неморальність» і мені вже не так страшна була їхня критика, як тоді, коли Василь Пилипович розніс мою «Красу й силу». Але не будь Вас, не знаю, чи насмілився б я ще раз говорити з таким Sui generis4 патрево-том моралі.
Я вже не жаліюсь, Євг[ене] Харл[ампійовичу], я вже настільки досвідчений, що знаю всю марність жалів. Треба бути дужим, треба вміти міцно стояти на ногах, які б вітри не дули. Тоді буде й твоя перемога, і жалі зникнуть. Повторяю, тільки тоді мене бере жаль за образи й травлю, коли я себе чую стомленим, без сил, хворим. Тоді мене бере негарне, неблагородне бажання помститись — «ось же я вам одплачу». Але це бажання все рідче й рідче буває, хоч я і стомлений. Це через те, що це чуття зустрічає розум, який з ним не погожується. Навіть тоді, коли од як[ого]-неб[удь] «свого» бачу явне бажання просто образити мене, напакостить мені, прикрившись плащом «критики», — навіть тоді я розумію, що теперешні «свої», теперешні проводирі українського] народу — ще не народ, що моє діло бути чесним і щирим, не вважаючи ні на що. Моє діло служити тім, які дали мені життя, служити всім своїм життям, служити так, як я по щирости і розуму вважаю за най
краще. І через це, мені здається, я ніколи не буду російським] письменником. Можливо, що я років на два, на три одійду від української преси, можливо, що я таки наберусь одваги і порву з «Вістником» раз на все, можливо, що ні з одним українцем (інтелігентом) я не схочу мати діла, але перестати бути сином свого народу, перестати служити тім, кому я хочу служити, — цього не буде. 1 я певний, що не дивлячись на крик, який підіймуть наші інтелігенти, радіючи з мого «ренегатства», — настане час, коли буде оцінено як слід, на чийому боці дійсне служения українському] народові (масі селянства й робітництва, а не тим, які тепер звуть себе проводирями його). І не для цього я буду служити, не для того, щоб мене колись так чи сяк цінили. Ні, я служитиму через те, що інакше не можу, як не можу дихати вухами чи очима. Бо це єсть та точка, в якій «чесність з собою» (гармонія чуття і розуму) приросла до мене. От через що, Євг[ене] Харл[ампійовичу], я не зможу бути російським] письменником.
Пишу Вам про це через те, що Ви можете розуміти такий стан, коли людина не може робити чогось іншого як те, що робить.
А через що хочу одійти від української] преси тепер? Скажу отверто: я стомився. Кожну річ, яку я задумую для укрГаїнськоіІ публіки, я мушу перш усього перевірити, чи не викличе вона поголовного обурення. І вже через це одне та річ стає нудною для мене, я кидаю її. Потім мені надокучили нотації критиків. Який би поганенький критик не був, він вважає за свій обов’язок, за гарний тон вилаяти мене (не розібрати думку, образ, картину, а тільки вилаяти). А як у нас більше нікого нема, то тут же удвоє похвалити Коцюбинського. Це стало таким уже звичним і банальним, що я просто не можу читати українських] «критиків». І мені хочеться спочинути, зникнути, щоб мене забули і я забув всю цю дріб’язковість, злобність, роздратованість.
Бувайте здорові. Євг[ене] Харл[ампійовичу], Ваше здоров’я дуже потрібне. Коли у Вас його не стане і «Рада» перейде до рук Грушев-ських, які думають, що «L’Ukraine c’est moi»5, — то це буде більший удар для розвитку українського] слова, ніж всякі походи чорної сотні. Од всеї душі бажаю Вам набратись того здоров’я якнайбільше.
В[инниченко]