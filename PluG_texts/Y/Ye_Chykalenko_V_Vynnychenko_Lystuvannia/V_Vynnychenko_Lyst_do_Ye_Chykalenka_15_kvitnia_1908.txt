Вчора послав Вам, Євг[енію] Харл[ампійовичу], своє нове оповідання1 (послав через п. Катерину). Будь ласка, коли приймете його до друку, коло його, або перед ним прошу надрукувати ось що:
«Перекладників, для яких прохання має яку-небудь вагу, автор просить без його дозволу цеї роботи не перекладати.
Зноситись з автором можна через редакцію цього органу.
В. Винниченко».
Будь ласка, неодмінно надрукуйте це. Роблю це через те, що переклади робились до сього часу такі погані, що аж досадно. Крім того, мені запропоновано Горьким самому перекладать і давать до «Знания».
З новим оповіданням я вже так і зробив і навіть уже читав його у Горького. Було багато «звезеної» публіки. Всі знайшли оповідання] «несомненно художественным», а мене «большим талантом». Але... напрям оповідання їм не вподобався: індивідуалістичний. А треба Вам знати, що Горький тепер зробився таким правовірним ес-деком, що аж сумно робиться. До фанатизму! З приводу цього оповідання один вечір були гарячі балачки. Вони всі насідали на мене і доказували, що індивідуалізм — погана річ. Я цілком згожувався з ними, але старався довести їм, що вбивання, приниження одиниці во ім’я колективносте принижує саму колективність. Я старався довести їм, що реальність не громадянство, не клас, а індивід, який абстрагує деякі з’явища і складає собі поняття громадянства. Певно, що ми ні до чого не добалакались. Я, розуміється, й не думав переконати таких людей, як Богданов, Луначарський2 і інш[і]. Але мені все-таки дивно було, як вони могли вимагать від мене, щоб в тому оповіданню було щось інше, ніж в йому є. їм не подобається, що товариші можуть ненавидіть в камері один одного. Не подобається, що вони не перестають ненавидіть навіть тоді, коли їм з’явилась можливість визволитись. Це — вже індивідуалізм, мовляв, лаятись і обвинувачувати один одного за провал справи. Цього не може і не повинно буть з соціалистами. Тоді я задав питання їм: а хто обвинувачував один одного, коли справа визволення провалилась, чи не «большевики» і «меньшевики». Індивідуалісти? На це вони досить невиразно щось одповіли. Взагалі, мені ясно, що їм хочеться, щоб художник писав проповіді, при тому самого фанатичного напряму. Я з цим ніяк не можу погодитись. Зо всього ж бачу, що з ними совпасти мені буде дуже важко. Чи погано це чи добре, не знаю, але бачу, що щось не так. Певна річ, що я через це не думаю виділяти себе з тої среди, в якій досі був. Хто зна, хто ше правильніше думає. Я знаю, Ви скажете: от бачите, навіть такі справжні «товариші», як Богданов і Луначарський, знаходять індивідуалізм у Вас. А я скажу, що вони не індивідуалізм знайшли у мене, а різницю в поглядах на індивіда й громадянство. Індивідуалізм як певна соціологічна концепція мене не задовольняє, я її знахожу такою же однобоч-ною, як і протилежну їй теорію переваги «ми» над «я». І в філософії, і в соціальних науках, і в природних дисциплінах починає запановувати
принцип моністичности, синтезірування розірваних сущностів. В даному разі, мені здається, треба прикласти іменно синтез.
Ну, годі. Гроші я дістав і дуже дякую. Ви, певно, дивуєтесь, де я діваю таку силу грошей, яку забрав за цей місяць. Не питайте, Євгенію] Харл[ампійовичу], скажу тільки Вам, що здобуваю тепер життєвий досвід, за який розплачуюсь і грішми і нервами. (Тільки, будь ласка, не говоріть про це нікому: на мене вже і так багато плетуть). Колись цим придбаним досвідом поділюсь з читачами, а тепер мушу приймати його та й годі. Отже, через це прошу по надрукуванню цього оповідання грошей не одбірать за борг, а прислати мені. Постараюсь хутко прислати Вам ще одне, та й взагалі, думаю, що зможу тепер частіше надсилати щось до «Ради». Сподіваюсь, що трохи згодом зможу не брати з «Р[ади]» гонорар і виплатити аванс.
А Ви слабуєте? Ой, бережіться, бо другого «пана» у нас немає, є пани, та без кавичок, захоплені до глибини душі, а душа у них така мілка, що й пригорщнею не набереш нічого. Шукайте і бугаїв, і редакторів, і помішників, і тини ставте, а самі не одходьте ні од бугая, ні від редактора. Бо лихо нам буде!
Щодо куріння і чадіння нашого, то я більш оптимістично дивлюсь: коли ми куримось у таку негоду, під таким дощем всякого лиха. Що ж то буде, коли буде сухо, коли прогляне сонце? Певно, горітеме. Ну, бувайте здорові. Напишіть, що думаєте про нове оповідання.
Ваш В. В[инниченко]