Спішу Вас повідомити, голубе, про дві речі. Оповідання Ваше1 сегодня получив і надрукуєм його 6-го — на Водохреща. Воно мені подобається, хоч я волів би, щоб в йому не було отої символістики — чи чорт його, як його звуть, одним словом, те, що Ви почали в деяких останніх оповіданнях писать з великої букви звичайні абстрактні поняття... Якось воно ненатурально, а головне, що не оригінально, а позичено з російської літератури. Ну, та се не біда — все-таки Ви настільки талановитий, що сі викрутаси не псують Ваших оповідань до краю. Я хочу сказать, що сі «гримаси, ужимки» (не знаю, як їх і назвать), не такі вже одворотні, щоб за ними не видно було гарного внутрішнього змісту. Менше талановита людина сим одбила б охоту читача, а Вам читач простить...
Але гвоздь мого листа от в чім. Сегодня на одному зібранню «українських буржуїв» по моїй пропозиції, енергічно піддержаній Грушев-ським, асигновано 300 руб[лів] на те, щоб подвоїть Ваш гонорар за писання в «Раді» і в «ЛНВістнику». Таким робом в 1908 році Ви, за все надруковане в «Раді», будете діставать по 6 к[опійок] за рядок, а у «ЛНВістнику» — по 4 рубля за сторінку. Я певен, що коли вийдуть сі 300 р[ублів], то асигнують ще, поки Ви будете в такому стані, як тепер. Я дуже радий, що мені удалось «затемнить класовий антагонізм» між буржуазією і «сознательним пролетарієм»2. А все-таки я клопочусь, щоб Вас «разделать» за «Щаблі». Коли не напише С[ергій] Александрович], то умовлю Матушевського. Тільки Ви на мене не ображайтесь, бо я се роблю «от полнота чувств» і не здумайте на віки розсердитись на мене.
До речи. Єсть в Київі учений психіатр Д[октор]р Петровський, який має прочитати реферат в Наук[овому] Т[оварист]ві с поводу Ваших «Щаблів»3, здається, під заголовком «Імморальність в українській] літературі», чи «Анархія етики», щось в сім роді. Коли цікавий буде реферат, то надрукуєм полностю в «Раді», тоді прочитаєте.
Почуваю себе погано: з Сергієм остались у мене тільки тонесенькі ниточки, які, безперечно, скоро зовсім порвуться. Нічого особистого між нами не виходило, ніякої суперечки не було, але Грінченко майже зовсім одтягнув його од «Ради», а я сього простить не можу, бо не можу
себе одірвать од газети: хто не хоче знать «Ради», того я не хочу знать; звичайно, я не кажу про людей, що тримаються іншого світогляду. Ваш Ч[икаленко]*.
Я можу мать діло і поважать людей, що не хотять знать «Ради» з прин-ципіальних причин, коли вони не поділяють світогляду, напрямку і програми, прийнятих в «Раді». Се інше діло. Ну, бувайте здорові. Пишіть.
