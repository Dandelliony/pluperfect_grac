Сегодня получена Ваша телеграма, сегодня ж Вам вишлють гонорар за «Глум» (50 р[ублів]). Сегодня ж один з «молодих», Гехтер в № 19 написав рецензію на Ваші «Щаблі Життя»1. Ви хвалились в листі до мене, що тілки старі «мурчать» на Вас за сю пієсу, а молоді пишуть Вам «спочутливі» листи. Се вони писали, бо думали, що й «ес-деки» хвалять сю п’єсу, а після рецензії д[обродія] Петлюри2 сього не напишуть. От Вам вже голоси й «молодих» — Петлюри та Гехтера, а ще я сподіваюсь, що Ви таки й получите голос «молодшого з між старих» — Сергія, він таки обіцяє написать велику статтю. Голос старих — мій та Юркевича, Ви теж чули, але, як кажете, і не претендували на наше спочуття. Ні, голубе, що не кажіть, а Ви таки з сією п’єсою вклепались, і дай Боже, щоб вдруге з Вами сього не трапилось. Найкращу рецензію на «Щаблі» написала Вікторія3 в листі до Юлі4. Вона каже — звідки ми взяли, що ідеї Мирона5 се ідеї Владимира] Кириловича? Мирон чесна, хороша людина, але ненормальна, хвора од того, що не може справитись з масою нових ідей, які його захопили. Сам автор се підкреслює, садючи Мирона в калошу, заставляючи його робить такі безглузді сцени, як сцена з пані Тишкевич і проч[еє]. Устами младенців говорить сам Бог, т. є. істина! Справді, автор хотів оборонить особою Мирона ідеї, які він вважає «вірними» (се з Вашого листа), але ідей сих не признали ні буржуї, ні «пролетаріати», як казав катеринославський робітник, а «немудрствующі лукаво», як Вікторія, признали героя психічно ненормальним.
Я Вам і дітям, і багатьом приятелям частенько говорю про Вашу п’єсу, бо мені шкода Вас, боюсь я, щоб Ви не зійшли з шляху, на якому придбали собі славу найталановитішого нашого белетриста.
В листі своєму Ви пишете, що форми Тургенева, Толстого, Левіць-кого, Золя та Мопасана вже постарілись. Я не беру Левіцького, бо се не талант, а Толстого і Тургенева, Мопасана і тепер ще ніхто з молодших
не переважив. Куди всяким паршивцям Андреєвим, Арцибашевим і К° до старих! Попробуйте тепер взять «Войну і мир», «Анну Кареніну», «Смерть Івана Ілліча», «Рудіна», «Отцы і Дети», «Вешнія води», «Новь», і я певен, що Ви їх будете залюбки читать знов, а нових удруге не зможете читать. Не форма робить їх цікавими, а сила таланту. Молодші письменники не мають талантів, рівних старим, і хотять новою формою (кривлянням, ужимками і прижками) звернуть на себе увагу громадянства. Горький, хоч і додержується майже у всьому старої форми, але переважає молодих своїх сучасників силою таланту свого, а через те його писання й продержаться значно довше. (На сім місті листа прийшов Сергій і перервав мене. Я прочитав йому написане, і він цілком згодився зо мною). Тепер пишу вже дома, не в редакції. Чудний Сергій! Шкода йому псувать зо мною відносин, шкода покидать «Раду», а побалакає з «Гетьманом Сьогобочної, Тогобочної України, Галичини й Буковини»6, то одпадає охота писать, певне, йому докоряють, що він пише в газеті, де йому не дають «разделать» «ЛНВістника» і Грушевського. Я, справді, сього не допускаю, бо вважаю се шкодливим для нашої національної справи. А його так се кортить, що він не втерпів і в новогоднім числі «К[иевских] Вестей» назвав статтю Грушевського «наївно — самодовільною»7. Грушев-ський, не дивлячись на мої умовляння, виступив в І кн. «ЛНВ» з статтею з сього поводу8. Тепер, пішла писать губернія! Почитаєте — побачите.
Взагалі погано. По всій лінії йде війна проти Грушевського. Побачили в йому серйозного конкурента на «булаву». Якась таки паскудна наша національна вдача. Прирожденні анархісти. Поки під гнітом, то живуть і працюють майже одностайно, а тільки полекшає — зараз починається — руїна, т. є. анархія. Поки гнітив закон [18]76 року9, то хоч марили одностайно про його скасування, а коли скасовано, то не можем порозумітись — якого се місяця було: одні кажуть 17 жовтня, другі 17 листопаду, довелось звернутись до всеросійського октября. Гріхи тай годі! Я розумію класову боротьбу, але такої гнусної переварить не можу, вона мені вивертає всю утробу. Сергій, хоч і не претендент на перші ролі, але встряв в сю братоубийчу війну, очевидно, штовхнутий «претендентом»10. Сам він од того страждає, нервується, боліє і мені завдає муки, бо шкода мені його, але у мене не хватає моральної сили вирвати його з того гіпнозу. Ну, та якось проживемо і без його. Газету треба тягнуть, тягнуть до загину, бо соромно буде перед сучасниками і нащадками. Але тяжко, голубе, без матеріальної і моральної піддержки. Не так обурює байдужість, несвідомість, як ота глуха опозиція своїх же тільки через те, що не вони хазяїни, не їх воля; вони готові повалить справу, аби хоч з руїн собі скласти пам’ятник геростратовської слави.
Ну, бувайте здорові. Пишіть до «Ради» частіше. Само собою, що не в жанрі «Щаблів», бо не надрукуєм. Скажіть і Володі11, нехай
пише про тамошнє життя, взагалі на якісь цікаві теми, тільки не з «точки видження пролетарської», будем платить по 2 к[опійки] за рядок. Може, хоч на тютюн заробить. Грушевському я за його написав. Нехай щось дає, хоч нам, хоч у «ЛНВістник». Ваші «Дрібні оповідання» купили у Борисова з 50 % уступки і розщитаємось з ним, а решта буде Ваша.
Ваш [Чикаленко]*