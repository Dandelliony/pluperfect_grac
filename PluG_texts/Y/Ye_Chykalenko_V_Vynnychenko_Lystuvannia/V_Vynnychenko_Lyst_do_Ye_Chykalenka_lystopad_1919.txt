Моя адреса: Wien, XIII (Lainz) Jagdsthlass gasse, мені
Дорогий Євгенію Харлампійовичу.
Користуюся можливістю написати Вам безцензурно кільки слів. Недавно були в мене Вікторія Євг[енівна] і Скоропис. Оповідали про Ваше життя і дуже мене втішили тим, що Ви почуваєте себе більш-меньч добре, як вони казали. Та вже те, що Ви мешкаєте в дівочому пансіоні2, є добра ознака, — там Ви повинні почувати себе, як... на «Чайці»3.
А лаєте Ви мене дуже часто? Коли лаєте, то помиляєтесь: не ми, так руські большевики зробили б те саме4. А тоді вже й цієї, хоч і паскудної, отаманської, але все ж таки української державности ці 11-12 місяців не було би.
Та, на мою думку, справа з відродженням нашої нації не стоїть так погано, як здається. Так чи інакше процес відродження іде і йтиме далі безупинно. І в тій чи іншій державній формі цей процес зафіксується таки колись. Ми робили багато помилок, але життя їх само виправляє. Найшвидше й найлегче може істнувати така наша державність, яка відповідає основі нашої нації — селянству й робітництву — себто
селянсько-робітнича державність, іншими словами — большевицька, совітська. Трудніше й майже неможливо утворити тепер буржуазну українську] державу, бо не маємо власних буржуазних кляс.
Ну, та буде з політикою. Коли не дуже сердиті на мене, то напишіть про себе, як живете, як здоров’я, що поробляєте. Я через своїх бувших товаришів] по партії (я вже не є членом у с.-д.5) у Львові розшукував Вас, думав, що Вас тримають у в’язниці й робив заходи, щоб Вас чи викупити, чи якось інакше увільнити. Але тепер, дізнавшись, що це така в’язниця, з якої, мабуть, нелегко Вас визволити, заспокоївся щодо цього.
Між іншим, я хочу Вам вернути свою колишню позику. На рахунок її я посилаю Вам через ту особу, що дасть Вам цього листа, 5000 корон.
Будь ласка, передайте через неї посвідчення, що Вам ці гроші передано.
Між іншим, коли б Ви хотіли зробити мені приємність, то дозволили б мені позбавити Вас всяких грошевих затруднень на весь час у Вашому невільному вигнанню. Я маю з свого видавництва6 добрий гонорар за видані книжки мої й з радостю поділюся ним з своїм хрещеним літературним батьком, який так дійсно по-батьківськи підтримував мене в колишніх моїх матеріальних скрутах. Я зараз прислав би Вам більше, коли б був певен, що Ви не розсердитесь.
Коли я кудись виїду або якось розгубимось, я прошу Вас звертатись як до своєї контори в контору видавництва] «Дзвін» (Відень, Тищенко (Сірий, Юр[ій] Пилип[ович]) Porzellangasse, 19, Г 1, Wien, IX). Я дам розпорядження, щоб з мого гонорару по першій Вашій вимозі було висипано стільки, скільки Ви кожного разу казатимете. Для мене це, повторюю, буде радостю помогти тому, хто помагав мені й ставився до мене як до сина.
Обнімаю Вас од всього серця. Ваш В. Винниченко. Роз[алія] Яківна] вітає Вас дуже-дуже*.
Недавно Петрушка7 прислав листа з Букарешту. Він поїхав до Ка-м’янця. Де потім дівся, не знаю. Кажуть, купив возика та коня та й поїхав кудись до Київа. Левко жив і здоров**.
Чув я, що Ви цікавитесь книгою, яку пишу тепер. Називатиметься вона «Відродження нації»8. Це є історія цих трьох літ. Але вона — большевицька, і Ви знов будете лаяти мене. Як вийде, пришлю все ж таки. Вже аркушів 50 написав. Кінчу скоро.
