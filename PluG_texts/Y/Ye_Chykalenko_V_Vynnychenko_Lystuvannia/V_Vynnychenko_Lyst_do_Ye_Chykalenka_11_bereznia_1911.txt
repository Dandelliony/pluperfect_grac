Дорогий Євгенію Харламповичу! Давненько я Вам не писав та й про Вас теж давно нічого не чув. Був у Київі й думав, що з Вами побачуся, але Ви не виявляли бажання і я мусів теж про це мовчати. Зараз перебуваю на Рів’єрі, кажучи «високим штилем», а як простіше, то на березі моря в селі, яке зветься Sestri Levante. Переїхав я сюди через те, що мушу відпочивати після операції, яку недавно робив собі, себто:
робив ін’єкцію 606і. На мене вона вплинула досить гостро і майже розбила мене. Робив я це у відомого лікаря (Шрайбер, в Магдебурзі) і мушу сими днями знову їхати робити вдруге, бо така система у цього лікаря. Тоді я буду цілком здоровий і, сподіваюсь, що скінчаться зайві трати сил. Почував і почуваю себе через те весь час дуже погано.
Маю до Вас пропозицію: в Римі зараз інтернаціональна вистав[к] а, чи не могли б Ви з своїм впливом зробити так, щоб українці подумали про свій павільон. Я про це пишу листа в «Раду» (якого прикладаю й прошу надрукувати якнайшвидче)2, але, думаю, що цей лист нічого не зробить для справи, хіба що викличе в двох-трьох українських головах ліниву думку: «а, справді, не пошкодило б, якби був український] павільон». Ви маєте зв’язки з «Комітетом допомоги науці і штуці»3 і могли б запропонувати йому взяти на себе роль організатора. Можна зробити все за місяць. Одночасно з цим я посилаю листа в Рим, у комітет вистав[к]и з запитом, коли найпізніше можна взятись за будову павільйона. Мені здається, що справа варта того, щоб нею поклопотатись. Пишу також у Львів про це. В цій справі міг би помогти багато Вадим Щербаківський. Напишіть мені, що Ви гадаєте про це. Я думаю, що у нас вистачило б матеріалу на свій павільон, особливо з сфери народного мистецтва. А перед Європою ми виступили б уперше.
Друге: вишліть мені, будь ласка, кореспондентську картку «Ради» (на французькій] мові) на ім’я Н. Гірняка4. З нею мені буде легче пролазити на виставки (Турині, Римі), де я думаю побувати й про які, може, напишу допис в «Раду».
Висилаючи гроші, прошу присилати мені «Раду» на адресу: Sign. N. Himiak, Cavi di Lavagna (Riviera) Italia Италія.
Чув я, що по Київі ходила чутка, ніби когось шукають5. Цікаво, з якого джерела вийшла чутка, що треба шукати. Ну, та хай шукають.
Як же там наші українці після заборони святкування?6 Гарно себе почувають?
Як Ваше здоров’я і як поживаєте? Де Левко зараз? Чекаю одповіді Вашої.
Ваш Н. Гірняк