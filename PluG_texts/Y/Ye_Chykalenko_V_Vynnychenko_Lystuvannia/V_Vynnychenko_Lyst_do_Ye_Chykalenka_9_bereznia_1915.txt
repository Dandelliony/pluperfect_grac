Дорогий Євг[ене] Харламповичу!
Щодо іспиту Р[озалії] Я[ківн]и, то вона його ще не тримала, але це не стоїть і не може стояти на перешкоді в шуканню посади. Вона тепер має посаду при лазареті «Союза Городов»1, рахується офіціальним ординатором. Диплом Парижського Університету] дає право по всій Росії лікарювати; про це був спеціальний циркуляр. Так само вона для проби подала прохання в Єкатер[инославське] Земство з повідомленням про те, що скінчила тільки Париж[ський] Університет] і зараз же дістала телеграму з запрошенням їхати негайно на епідемію сипного тифу (жалування 300 р[ублів] місячно). Розуміється, на епідемії та ще сипного тифу вона не поїде, життя дорожче 300 р[ублів]. Але одержати посаду десь на Україні не на епідемії (все одно чи в місті чи на селі) вона дуже хоче. Навіть на селі на літо ще краще. Тут стає вже трудно жить, — страшенно все дратує! Хочеться втікти десь у тишу, щоб не чути навіть про Болгарію, Італію і т[ак] д[алі].
В маю Р[озалія] Я[ківна], мабуть, триматиме того свого нещасного іспиту. До маю, мабуть, доведеться тут посидіти, а там десь щось шукати. З огляду на таку ситуацію я вже навряд чи приїду до Вас навесні, їхати на 2 тижні, потім назад, і знов з Москви кудись — занадто багато видатків. Десь літом, як устроїмося, можна буде.
От яка справа, Є[вгене] Х[арлампійовичу], — видавництво «Д[звін]» випускає 9 т[ом] оповідань] Вин[ниченка], в який входить його нове опо-в[ідання] «Босяк»2. Грошей на видання книжки у їх немає. Вони просять мене спитати у Вас: чи не могла би книгарня «Київс[ької] Стар[ини]» взяти за готівку примірників] 600-700 цього тому. Вони могли б цими грішми позатикати дірки по виданню книжки: друкарню, папер. Автор нічого не дістане, але буде задоволений хоч тим, що вийде річ. Будь ласка, напишіть мені, чи можна їм на це сподіватись. Це треба знати. Бо, коли ні, то хоч друк зупиняй. А вже складено півтому.
А у вас, мабуть, уже справжня весна? Як я заздрю Вам! Утішаю себе тим, що не дурно сижу: працюю над великою роботою. Місяця через 2 скінчу.
Вітаємо Вас найсердечн[іше].
В[инниченко]