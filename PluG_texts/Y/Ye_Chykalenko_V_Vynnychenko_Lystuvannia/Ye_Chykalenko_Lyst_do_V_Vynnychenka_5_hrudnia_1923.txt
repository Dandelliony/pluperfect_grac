Дорогий Владимире Кириловичу!
На відповідь Вам взяв великий аркуш паперу і відповідатиму в тому порядку, як написано в Вашому листі.
Не розумію, звідки Ви та Микита Шаповал взяли, що я монархіст? Шаповал навіть в друкові, хотівши написати на мене пашквіль, написав мені панегірик1. Якби й Ви голосно назвали мене монархістом, то я відповів би Вам те, що я пишу нижче, а Шаповалові тільки подякував рекомендованою карткою2, яку він може й скрив від людей.
Монархіст я в такій же мірі, як і Ви. Як Ви спочатку Скоропадщини всю свою енергію викладали на те, щоб зорганізувати хоч гетьманську, але Українську Державу, так і я. Ви навіть мені, тоді тяжко хворому, докоряли, що я не хочу вступити в гетьманське урядування, «прикриваючись хворобою». Пам’ятаєте? Але, якби мені тоді таке здоровля, як тепер, коли мені за дві операції вирізали мої боляки, то я всі сили поклав би на те, щоб допомогти будуванню гетьманської української] держави, т[о] є[сть] працював би в бажаному Вам напрямку, але, на жаль, я міг тоді тільки морально підтримувати Вас і всіх умовляв йти будувати разом з Скоропадським українську державу. Так само як умовляв всіх працювати для того ж за часів Центральної Ради, а потім за часів Директорії і як тепер умовляю всіх, кому не загрожує смерть чи заслання, їхати і наповняти українським змістом ту українську форму, яку не знищили ще московські большевики. З цього видно, що я не монархіст, а український державник, незалежно від форми, яку вона приймає. Коли на мої запити після Вашого повороту з Совдепії — що ж буде? — Ви відповіли твердо, що большевики своїм абсолюстичним урядованнєм неминучо приведуть до монархії; коли Ви майже з певністю сказали, що Врангель подоліє большевиків і заведе всеросійську монархію, то я відповів Вам: — В такому разі нам треба поспішити і посадити свого монарха...
На се Ви, пам’ятаю, відповіли: «Ну, се вже робіть Ви, праві елементи, а мені, с[оціал]-демократові не личить сього робити; я вже буду підривати ту монархію, якщо Ви мене пустите на Україну».
На се Юлія М[и]к[олаївна] Вам сказала: «Коли не будете сидіти тихо, то, натурально, вишлють Вас за кордон, де Ви вже звикли жити».
Коли я приїхав до Відня, то земляки, з якими я не бачився з Киї-ва і які розгубилися думками про будуще України, накинулись на мене, як на свіжого чоловіка, з запитами — яка моя думка, то я відповів те саме, що й Вам казав: «Для мене ясно, що Українську державу може створити якась одна особа, якийсь диктатор, але не Грушевський, не Винниченко, не Петлюра, не Скоропадський, які не виправдили надій громадянства, а якийсь варяг; нам треба якогось королевича “хоч В(в)іда Д(д)урацько-го”, аби королевича, бо на своєму анархістичні українці не помиряться. А через скілька десятків років, коли наш народ навчиться читати і писати, тоді, певне, він вижене монарха і заведе республіку». Земляки на се в більшосте відповіли: «Ми теж прийшли до такої думки, але не маєм сміливосте голосно се сказати. Скажіть Ви, Вас люде послухають». Гірко мені не хотілося сього говорити у «Волі», в тому «Смітникові» (як я прилюдно назвав в очі Піснячевському його орган), але другого не було і я написав те, що всім говорив, під страхом грядущої всеросійської монархії, який Ви на мене навіяли своєю характеристикою больше-вицького режиму. Я з нетерпінням ждав Вашого приїзду до Бадену, щоб
почути Ваші уваги, але приїхала з Праги п[ані] Дорошенчиха3 і оповіла, що Ви до мене не заїдете, бо я став монархістом. «От тобі й маєш, — кажу я. — Сам мене довів до монархізму, а тоді обурюється!»
Для мене ясно, що й Ви і Ніковський (офіціальним листом)4 зірвали зі мною відносини не через мій «монархізм», а через особисту образу, хоч я ображати Вас не мав наміру, а сказав так, як думаю і як не похваляв і своїх синів ще в різкішій формі. Ну, та се можна вияснити тільки при особистому побаченню, а не листовно. Далі почав я через В. Прокоповича, В. Садовського, В. Корольова, яких викликав до Відня, умовляти Петлюру, щоб він задовольнився роллю Гарібальді і т. д. і т. д. Але нічого з того не вийшло та слава Богу й Ваші гороскопи не справдилися і не прийшло ні до всеросійської, ні до української монархії, а є українська держава, якою, як за Скоропадського, правлять чужинці, і нам треба прикладати всіх сил — вирвати з їх рук керму, йдучи до того «одним фронтом», тільки не таким коротким та вузеньким, яким радите йти Ви, а всеукраїнським. Далі розхворівся я так, що почав блювати кров’ю і щоб швидше вмерти, рішився на операцію. Щиро кажу. Бо яке моє було життя? В холоді, в голоді; Ю[лія] М[иколаївна] заробляла на фабриці (встаючи в 5 годин ранку) ледве на хліб, я ледве двигаюсь... Тепер я здоровий, яким не був вже років 20, дещо заробив у «Свободі»5, Пражський комітет6 асигнував стипендію в 500 ч[еських] к[орон]. Ю[лія] М[иколаївна] робить гарусові ляльки (живих не хоче) для експорту в Америку, я мотаю гарус, а думки снуються, снуються... Маємо в пролетарському бецірку7 кімнатку і якось живемо не в холоді і голоді... Ю[лія] М[иколаївна] все рветься на Україну, а я жду, поки Ви туди не поїдете. Івашко пише, що Ви маєте зайняти якусь високу посаду і тоді він Вам нагадає: «Дядьку, а я Вам в Перешорах машинку справив», — і дістане від Вас якусь посаду; може й мені Ви виклопочите від радянського українського уряду пенсію, то я з спокійною совістю, буду собі доживати віка десь над Дніпром, бо «не маю зерна неправди за собою» і ніяким «чорним квачем» свого минулого не замазував, і Ви в сьому жорстоко помиляєтесь, самі спровокувавши мене. Так то. Щодо оцінки Вас як письменника, то Ви теж помиляєтесь. Я (не пам’ятаю точно слів) висловлювався, що від природи Ви маєте великий талант, але звернули з правдивого шляху і стали публіцистом в белетристичній формі і таким чином не використали свого таланту, але сподіваюся, що Ви ще вернетесь на призначену Вам природою дорогу. Це саме я Вам казав раз у раз і в листах і особисто. В Москві Ви навіть згодились були описати правдиво своє життя і я тішився, що Ви напишете річ, яка Вас поставить на ряду з найвищими письменниками світу, бо Ви маєте що розказати і Вам дано уміння розказувати. Це не те, що я — у мене й життя не таке цікаве, як Ваше, і нема уміння його описати, як треба. Прохаючи
Вирового повезти Вам мої спомини, я втайні думав спровокувати Вас на написання Ваших многотомних споминів, але правдивих, щирих, без моралізування і публіцистики, яка Вас псує, як белетриста, в сто разів гірше, як псувала Толстого.
Тепер щодо моєї помилки з Вашої біографії. Вибачте мені, але Ви завжди закривали Ваше походження фіранкою так, як і Коцюбинський. Він ховався з своїм плебейським походженням (від поліцейського надзирателя) і виводив свій рід мало не від графів. Ви теж ховали своє походження дрібнобуржуазне і хотіли і тепер хочете вивести його від «пролєтарія чистої води». Для чого се? Коли я упевнився, що воно не так, але мовчав, бо бачив, що Вам се неприємно. В початку повстання проти Скоропадського, коли Ви ховалися в Київі, чи вже були в Б[ілій] Церкві, Ваш батько приїхав до Київа і, шукаючи Вас, зайшов до мене. Він оповів мені, шо почуває себе вже на кінці свого життя і приїхав порадитись з Вами, що йому зробити з своїми «домами» в Єлисаветгра-ді, чи їх завіщати Вам, чи коли вони Вам непотрібні, розпорядитись якось інакше. Я вказав Вашу адресу (десь на Столипінській), сказавши, що Вас, здається, нема в Київі, але Розалія Яковлевна напевне там. Потім я не допитувався — чи бачились Ви з батьком, чи ні. З розмови з Вашим батьком я упевнився, що він далеко не «чистої води пролетарій», а середнього типу «домовласник»; скоріше купецького чи міщанського, ніж селянського походження, бо говорив зо мною майже чистою московською мовою, хоч я уперто говорив по-українському. Се не могло бути містифікацією, чи провокацією, як я спочатку подумав, бо лицем і фігурою він майже ідентичний з Вами. Не розказуючи в споминах сього епізоду, я з спокійною совістю назвав його заможним селянином, що давно оселився і денаціоналізувався в городі.
Дуже мені цікаво було б мати інші Ваші уваги щодо своїх споминів. Цілую Вас і любу Розалію Яковлевну від усього серця.
Є. Чикаленко