Дорогий Євг[ене] Харламповичу!
Ви чекаєте від мене веселих оповідань, а я Вам замісць них пошлю досить невеселого листа. Вам мені найтяжче його писати, але мушу
(я й другим усім видавцям понаписував). У мене досить погано склались зараз сімейні й особисті обставини, які для порятунку вимагають від мене поліпшення мого матеріального становища. Таке поліпшення може бути, розуміється, тільки тим шляхом, яким взагалі ідуть до мене матеріальні засоби, себто літературний заробіток. Я рішив звернутись до всіх видавництв, де я приймаю участь, побільшити мені гонорар. Я знаю, що відносно других він досить приличний, але... занадто малий тепер для мене. При нових обставинах я абсолютно не можу перебитись на ті 50-60 р[убів] у місяць, які виробляю. Мушу неодмінно побільшити цей заробіток. Звертаюсь до Вас, як до особи, що стоїть на чолі товариства, яке видає газету, а не як до Євг[ена] Харл[ампійовича]. Коли можете довести це до відомости товариства і помогти мені своїм впливом, я буду дуже вдячний. Але від окремих особ я не можу більше брати допомоги. Я хочу одержувати заробіток за свої роботи. Коли вони не варті того, то і побільшувать не треба.
Я пробуду тут ще рівно два тижні і дуже прохаю одповісти мені ще сюди, щоб я знав, як мені далі бути після санаторії і за віщо братись.
Лічіння йде помалу. Трохи легче, але пити все так же хочеться. Через ці виниклі обставини не можу додержати курсу до кінця і буду зимою або колись в другий час повторювати, щоб рішуче вигнати з організму всі елементи розпаду. Другий раз буде далеко легче.
Не знімався і зніматись уже не буду, бо став поправлятись. Після завтра шостий тиждень, а я виглядаю краще, ніж на третьому. Оттак помились!
Ну, та це ще горе не велике, якось і без фотографії пам’ятатиму свої муки.
Всього найкращого!
Чекаю одповіді.
В. Старос[ольський]