Як писав я вже Вам раз, Євг[ене] Харл[ампійовичу], попав я в життєву скруту1. Правда, зо всяким це буває і буває навіть гірше. Це я добре знаю, цим себе і потішаю. Гадаю, що хутко видряпаюсь з неї і стану на рівні ноги. Але... (яка звичайна і надокучлива пісня!) але чи не можна мені простягнуть «не по одежке ножки»? Чи не можна дістати з книгарні ще 100 р[ублів]? Хіба я сам не почуваю, що простягаю «ножки» занадто не по «одежке»? Хіба мені легко писати листи про це? З мукою пишу, але пишу для того, щоб визволитись від більшої муки. Коли Ви схочете уявити собі, що в мене може бути щось погане, то не будете обвинувачувати в «легкомыслии». Мені б дуже не хотілося, щоб Ви так думали про мене.
Послав я Вам своє нове оповідання для друку, але тепер прохаю підождати й не друкувати, поки я не напишу. Річ у тім, що я хочу помістити його у як[ому]- неб[удь] крупному російському] видавництві. Думаю, що українській] пресі це не зашкодить, бо там буде переклад з української]. А ввійти мені в російську] літературу конче потрібно хоч би з боку тих самих грошей. Крім того, таким чином пропаганда українського може вийти в більш широке поле інтелігенції. Як Ви дивитесь на це?
Ось, наприклад, Горький пропонує мені видати збірник моїх оповідань (звичайно, по-рос[ійськи]). Я думаю, що це зо всіх боків було б добре (крім матеріального для мене, бо від цього я нічого не дістану). Певно, що я згодився і вже збираю переклади, які вже досі зроблені. Не знаю тільки, чи прийме він, коли прочитає, бо можуть і не вподобатись. А як видасть, тоді мені вже легче буде пробиватись в російську] літературу]. От тоді я зможу вже і з довгами своїми розквитатись і не турбувати Вас своєю остогидлою мені самому піснею про гроші.
Зараз починаю писати ще одне оповідання, яке пришлю Вам без всяких задержок. А як справи у вас? Чи пише Сергій? Хоч трохи по-мнякшав?
Всього доброго! Привіт мій всім Вашим!
В. В[инниченко]