Отеє, тільки що прочитав «Чужі люде», віддав Павлу Пилиповичу1, а сам сів писати до Вас.
Пишу нашвидку, бо зараз мушу виїздити на якийсь час з Київа.
На мою думку, п’єси сієї цензура ніяк не дозволить через останню дію, бо вона дає повід обвинувачувати всю п’єсу в «неморальносте».
В останній дії Семен заводить на очах публіки і панну і Ганю в курінь і там з ними... відомо що робить. Якби про се тілько говорилось, то може цензура і не чеплялася б, а тепер, напевне, не дозволить.
Очевидно, коли хочете, щоб п’єса бачила сцену, треба наново написати останню дію. Але як? Того я й не придумаю. Натуральніше всього — був би підпал, але цензура з таким кінцем не пустить. Убийство зрадниці — буде банально. Не знаю, що й порадити Вам.
«Молоду кров» не залишайте, бо шкода; вона цікавіша за «Чужі люде», але вимагає ще над собою праці.
Ви наче несподівано здивовані, що Вас так гаряче вітали в Чернівцях, а я зовсім не дивуюсь. Перш всього «Базар» дуже гарна п’єса, якщо Ви повкорочували довгі філософствування деяких дієвих особ. А потім, Вас вітали не тільки як автора сієї п’єси, а взагалі як письменника. Ви пишете, що Вас тільки лають та нотації читають. Хіба тільки так до Вас ставляться?
Вибачайте, наша критика давно Вас признала найталановитішим нашим письменником, але вважає, що Ви письменник не рівний, що у Вас єсть і багато такого, за що треба Вас і лаять. Ну, та я стільки «нотацій» Вам читав, що вже обрид Вам... Але Ви добре знаєте, що нотації я читаю за такі Ваші писання, які не варті Вашого пера і які потім ніякого успіху не мають і за які Вам овацій не зроблять, а ще й бойкотують. Славу Вам зробили ті оповідання, що вийшли окремими виданнями і що тепер друкуються в «Раді», «Засіві», а не Мирони Антоновичі2. Се факт.
Ваш серцем Євген [Чикаленко]