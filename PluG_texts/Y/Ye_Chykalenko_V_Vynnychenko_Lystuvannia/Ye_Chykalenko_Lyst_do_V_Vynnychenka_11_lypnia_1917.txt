Любий Владимире Кириловичу!
Я ніяк не можу буть на Вас в претензії, що не пишете, і ніякої вини за Вами я не лічу, бо я добре знаю, яка колосальна робота лежить на Вас; я ж читаю три київські українські] газети, то з них бачу Вашу роботу. Мені часто хочеться писати до Вас, але боюсь, що Ви ще з чемності до мене мусите відповідати мені і тим я зроблю Вам не приємність, а тільки досаду. Якби я знав, що Ви будете мені писати тільки тоді, коли у Вас буде охота побалакати зо мною, не силуючи себе, то я писав би до Вас частіше; але, признаться, боюсь, що у Вас і на читання моїх довжелезних листів не стане часу й терпіння. Принаймі, мої листи втомлюють Левка і він каже сміючись, що батькові нічого робить, то він пише величезні листи, то я мусів перейти на коротенькі ділові откритки. Правда, коли надворі дощ і мені не доводиться бігать по господарству, то у мене є час писати, тим паче, що здоров’я моє покращало і я тепер
№
не в стані прострації, то мені хочеться побалакати з близькою людиною. Про вражіння, яке зробив на мене перший Універсал, я писав довжелезні листи скільком приятелям і, між іншим, і Вам. Я, судячи по «новоросійській» Херсонщині, боявся, що він не матиме практичного значення, а зостанеться тільки історичним документом, але Київщина та Полтавщина так інтенсивно його прийняли, що київська руська демократія мусила схилитись, а Тимчасовий Уряд повинен був піти на уступки. Тепер я боюсь, що, розгромивши большевиків, уряд посунеться вправо, до централістів, які вже підіймають ґвалт. А централістів тих, починаючи з Рябушинського і К°, за малим не ввесь великоруський народ; всім свідомим росіянам болить «єдиная, неделимая, святая Русь», яку вони будували, чи загарбували на чолі з самодержавним урядом. Коли втихомириться отсей заколот, колотнеча, то, напевне, вони зроблять великий опір автономістам і будуть хилити до «широкого местного самоуправления» або в крайности до «обласного», але тільки не до національного. Але заколот всеросійський, на мою думку, ще не дійшов до кульмінаціонного пункту, ще не скоро наступить заспокоєння, бо всі мужики кажуть те ж, що й большевики: зараз прикоротить війну, зараз повідбирать у панів землі, а в капіталістів (наше люде кажуть у жидів) гроші. А при заколоті може пощастить і здійснити автономію. Але ще треба агітації, треба літератури не тільки про автономію, а навіть і про школу свою. Ви зверніть увагу на те, що універсал прийняли тільки Київщина та Полтавщина, а Слобідська Україна, Херсонщина, Катеринославщина, Таврія, Поділля, Волинь, за виключеннєм деяких повітів, поставились байдужо, а деякі навіть ворожо. Харків, а особливо Одеса, не схотять підлягти Київу. У нас, в Херсонщині, навіть ніяких заходів не робиться для заведення народньої школи української, крім Херсонського повіту, і так само й по інших губерніях. Треба якісь міри приймать, якусь агітацію розвивать. Я гадав, що моя книжечка про «Мову»1 вже застарілась, але побачивши, що вона ще потрібна, послав її Добродійному Т[оварист]ву для видання2. Якби у мене був матеріал, то я попробував би скласти брошурочку про автономію в зв’язку з земельним питаннєм, бо селяне наші бояться, щоб не нагнали кацапні на наші землі.
Розумію цілком Ваше бажання відпочити, утекти хоч на якийсь час, як кажуть, на лоно природи. Я радий був би і бачити Вас у себе, але, справді, боязно, аби, користуючись Вашою відсутністю, не підсилились всякі полуботківці3 та інші авантюристи. Я все-таки тієї думки, що український народ здатний тільки до руйнування, а не до будування, що ця вдача виробилась у його через географічні, кліматичні та історичні умовний, і важко, важко зорганізувати його і направити. Коли вже знесилитесь і Розалія Яковлевна вишле Вас з Київа, то приїздіть сюди. У нас поки що тихо; з селянами у мене якнайкращі відносини. Вони знають,
що я раз у раз був за переход всіх земель (правда, за викуп) в руки трудящих, то терпеливо (поки що) ждуть земельного закону і самоволі не роблять, бо у їх і голоду земельного нема. А я боюсь, що з замирением солдатня, не потовпившись на поїзди, посуне пішки і все по дорозі знищить, як сарана. Ну, годі.
Ваш Є. Чикаленко
Розалії Яковлевні мій сердечний привіт.