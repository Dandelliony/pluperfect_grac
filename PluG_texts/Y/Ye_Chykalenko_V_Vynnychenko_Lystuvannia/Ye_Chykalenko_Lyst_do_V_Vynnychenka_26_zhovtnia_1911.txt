Хоч я зараз в страшенному клопоті через смерть Шерстюка, завідуючого канторою «Ради», але мені хочеться швидче обізватись на Ваш хороший лист. Хороший він мені тим, що він не діловий, а чисто особистий, родинний. Радісно мені, що Вам схотілось поділитись зо мною тими інтересами, якими Ви зараз живете. Хоч Ви й в передмові свого листа кажете, що може я забув за Вас, але Ви душею почуваєте, що я Вас не можу забути, що у нас єсть ниточки, що зв’язують нас, не дивлячись
на різнацію в літах, в поглядах. Хоч картаю я Вас частенько за Ваші вибрики в літературі, але Ви знаєте, що я се роблю, люблючи Вас і бажаючи Вас навернути на путь, яку вважаю істинною.
Я, здається, показував Вам напис К[арпенка]-Карого на одній своїй книжці, подарованній мені: «Моєму найлютішому критикові і найближчому другові».
Моя люта критика не мішала нам бути найближчими друзями, бо єсть критика любовна і єсть злобна. А критикующий приятель цінніший за підлесливого. Це істина. Але вернімось до зміста Вашого листа.
Ви пишете, що нарешті найшли женщину, від якої хочете мати дітей; сказавши іншими словами — Ви найшли своє щастя. Коли Ви його знайшли, то я радію всією душею за Вас, а зовсім не посміхаюсь, як Ви догадуєтесь в своєму листі. Щастя в житті так мало, що треба ним дорожити і цінити його, в яких би формах воно не прийшло. Я можу тільки побажати, щоб воно тяглось якнайдовше, бо вічного на сім світі нема нічого.
Я якось живу. Часом добре, часом погано. Поганий бік мого життя в тому, що діти мої досі не хотять помиритись з моєю женитьбою і, крім Петруся, коли бувають в Київі, то зупиняються у знайомих, а не в мене, а це мене болить нестерпимо.
Щодо громадського мого життя, то тут теж всяко буває. З «Радою» ліпше, ніж торік, а все-таки далеко до доброго.
Ваш серцем Євген [Чикаленко]
Колись, може, напишу ширше.