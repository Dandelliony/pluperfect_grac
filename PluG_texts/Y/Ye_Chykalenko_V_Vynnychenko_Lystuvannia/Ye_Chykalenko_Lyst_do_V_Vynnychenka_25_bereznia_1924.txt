Дорогий Владимире Кириловичу!
Дуже радий, що Ви вискочили з цеї небезпечної для Вас хвороби, бо у Вас, як чомусь мені здається, серце не дуже міцне. Та добре, що добре кінчається!
Прошу Вас, коли для Вас не тяжко, написати до Праги при першій можливості, бо я вже почав клопотатися і боюся, щоб хтось не перешкодив.
Стремлюся я до Чехії от з яких причин. На 500 ч[еських] кр[он] тут прожити не можливо, а заробіток ляльками такий мізерний, що його й рахувати нема чого.
Натурально, що й в Чехії на ці гроші не проживеш, їх ледві стане на квартиру. Але всі кажуть, що якби я жив в Чехії, то міг би найти якусь посаду по собі, взагалі якось улаштуватись. От, була посада бібліотекаря в С[ільсько]-Госп[одарській] Академії1 в Подєбрадах2 і, кажуть, що якби я був там, то дістав би її, бо я знаюся на с[ільсько]госп[одарській] літературі більше, як Мазепа, котрого вибрано тепер з цілого ряду кандидатів. Правда, я сам винен, бо признався приятелям, що у мене ревматизм в плечі і я не можу дістати книжку з полиці, але, кажуть, що Сидоренко теж був ревматик і йому допомагали студенти.
Кажуть, що може виникнути посада завідателя с[ільсько]госп[о-дарською] фермою при Академії, то це було б якраз по мені.
Крім того, з того часу як я видужав на шлунок, я сумую за людьми, а тут, крім галичан, зовсім нема своїх людей. В Празі ж їх зібралося тепер так, як колись в Київі. Тут я бачуся з людьми рідко; в понеділок буває у нас два-три чоловіка, та й то галичане, а в Празі в «Українській] Хаті»3я міг би бачити людей, як колись в клубі в Київі та все своїх... Правда, там, кажуть, багато сварок, інтриг і т[ак] д[алі], але я й в Київі стояв далеко від того і мав приятелів в різних групуваннях.
Нарешті з ч[исла] 35 «Свободи» почали друкувати мої спомини; може й долярів трохи пришлють, то стане, може, поремонтувати моє убрання, бо я й досі хожу в київському лахмітті. Та ще може й Івашкові щось можна буде послать, бо він мусить, замість вчитися, служити ноч-ним сторожем за ЗО руб[лів] в місяць, яких не стає на харч. Я йому пишу на адресу жінки: Д. Марієнко, ул. П’ятакова, 56; так само і Петрусеві з написом — «Для Петруся».
Петрусь секретарює в Госиздаті, дістає досить, але він і обірвався і здовжився, коли сидів по Ч. К., та був без посади, то не може помагати Івашкові.
До речі: я встиг викинути в «Споминах» слово «заможний» про Вашого батька4. Цілую Вас міцно і радію, що, може, бачитимусь з Вами в Празі.
Ваш серцем Є. Чикал[енко]*
Привіт від нас обох Роз[алії] Яковлевні і Вам.