Дорогий Євгене Харламповичу, незабаром я маю бути в Празі. Там уже знають, що Ви хочете туди перебратись, і з боку М. Шаповала1 й його товаришів ніяких перепон чинитися Вам не буде (та й ніколи ні в кого такого наміру не було!). Коли Ви ще візи не маєте й до того часу не матимете, то я постараюсь у Празі зробити все, що буде в моїх силах, щоб помогти Вам у сій справі.
Щодо нашого переїзду в Прагу, то нічого певного тепер сказати не можу. Я хоча й справився з хворобою, але деякі неприємні наслідки лишилися, й з ними треба боротися. Це ж краще робити тут на хуторі, ніж у порохнявій Празі.
Не питаю, як Вам живеться, бо знаю, що не розкішно.
Чи чули Ви, що Мик[олу] К[арповича] Садовського большевики підманюють їхати на Вкраїну? Справді, хай би їхав, все ж таки одним свідомим українцем і культ[урним] діячем було б там більше.
Сердечний привіт від нас обох Вам і Юлії Миколаївні.
В. В[инниченко]