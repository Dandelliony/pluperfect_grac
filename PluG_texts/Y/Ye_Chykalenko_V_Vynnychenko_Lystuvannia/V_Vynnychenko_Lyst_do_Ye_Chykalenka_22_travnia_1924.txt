Дорогий Євгене Харламповичу,
дуже Ви мене зраду вали листом од Петруся! І зрадували і засмутили: бідний Петрусь, бідний Івашко, бідні тисячі Петрусів й Івашків1. Та, очевидно, помочи їм не буде доти, доки не буде її всій Україні.
Я, дійсно, не відповів Петрусеві. Але зробив це навмисно, не бажаючи наражати милих мені людей на прикрості за листи від мене. Але тепер усе ж таки хочу написати (розуміється, з усією обережностю). Та от яка ж його тепер адреса, коли він переїхав у Черкаси? Він пише, що адресу можна в Вас дізнатися. Напишіть мені, будь ласка. Та заразом і Івашкову, колись Ви мені писали, та я її не записав, а в листах шукати дуже трудно.
На великий мій жаль, я не можу Вас порадувати приємною звісткою про візу. Громадський Комітет2, очевидно, Вас ще не повідомив, що чехи на його прохання про візу Вам відповіли відмовою. Приїхавши в Прагу й почавши заходи про візу Вам, я вже застав цю відмову. З яких мотивів і причин відмовлено, про це не повідомлено. Микола Карпович3, з яким я балакав на цю тему, запевняв мене, що коли б хтось із видатніших діячів Громадського] Комітету особисто заходився коло цієї справи, то чехи могли б дати візу. Послухавшись Мик[оли] Карп[овича], я почав було робити відповідні кроки в цьому напрямі, але тут сталася одна неприємна історія, яка унеможливила далі мою інтервенцію. А саме: на одній гулянці, влаштованій студентами, на яку було запрошено й мене, двома п’яними хлопцями з напряму отаманії (монархічної чи петлюрівської, цього мені з певностю сказати не могли) було зроблено проти мене безглуздий і брутальний вибрик. Без усякої безпосередньої причини ці люди причепились до мене з розмовами про соціялізм і Інтернаціонал і, очевидно, як соціаліста хотіли образити. Не маючи для цього інших способів, як примітивна лайка, вони й почали п’яно лаятись. Бачучи, з ким я маю діло, я від подібного роду «дебатів» ухилився. Ця маленька й швидче неестетична, ніж сумна історія викликала серед українського] студентства деяке хвилювання, і цих двох п’яничок, здається, збиралися судити товариським судом, але я попрохав ніяких репресивних заходів проти них не робити.
Ви, мабуть, дивуєтеся: яке ж Ви маєте відношення до сеї історії. На жаль, вона «рикошетом» зачепила й Вас. Річ у тому, що милий Льо-вушка (Чикаленко)4, палаючи до мене не зовсім мені зрозумілою ворож-нечою, занадто піддався цьому своєму почуттю й з ворожости до мене
узяв під гарячу оборону цих двох п’яничок. Але, правду сказати, цих двох парубчаків легче зрозуміти й виправдати, ніж Льовушку: вони люди військові (для стипендії зачислені в студенти Педагог[огічного] Інституту)5, вони ніколи не мали змоги зазнайомитися з ученням соціалізму, вони не знають, що таке Інтернаціонал, та взагалі в таких людей інтелект розвинений дуже слабо й на всякі незрозумілі їм з’явища вони реагують кулаком і матюком. Але Льовушка називав (та й ще, здається, називає) себе соціалістом, він, здавалось би, не повинен був би брати під свою оборону людей, ворожих до соціалістів. Та навіть і не в цьому річ, а в тому, що ці неандертальські типи людин безглуздо, без усякого приводу, брутально почали лаяти людину, яка нічого їм особисто злого не зробила, навіть уперше їх бачила. Я не знаю, чи правда те, що говорять у Празі, що Льовушка виконує спеціяльну ролю агента Петлюри, але чиїм би агентом ні бути, які б політичні погляди ні мати, як би ні бути ворожим до тої чи іншої політичної особи, все ж таки, здається, можна ворожість і незгоду виявляти не в п’яній лайці, а так само не боронити такі методи політичної «дискусії». Льовушка ж, повторяю, піддавшись своєму почуттю до мене, розвів гарячу агітацію серед студентів-однодумців за цих двох неандертальців. Навіть закликав складатися й взяти їх на утримання, коли їх позбавлять стипендії. (Чого, розуміється, ніхто й не збирався робити).
Поводження Льовушки, мушу сказати, викликало серед Громадського] Комітету більше обурення й огиди, ніж поводження двох п’яних отаманців. А як він є Ваш син, то (психологічно зрозуміло) це не могло сприяти тому, щоб люди за батька такого сина спеціяльно добивалися до міністра і домагалися перегляду винесеної вже постанови про візу. Розуміючи такий психологічний стан людей, я вважав за безнадійне настоювати тепер у цій справі, гадаючи, що під такий настрій вони не зможуть бути досить настійними й твердими в своїх переконуваннях чехів, і справа буде ще раз провалена. Тому на якийсь час її треба залишити. Нехай усе заспокоїться, нехай вражіння від гарячої оборони Льовушки зітреться, тоді можна буде знову підняти питання.
Мені особисто сумно від такого відношення Левка, бо я до його раз у раз почував просто ніжність і тепер, крім хороших і теплих споминів, про його ніколи іншого нічого не почуваю й не думаю. (Навіть і тепер після його такого дивного поводження).
Місяців через півтора-два я знову маю бути в Празі. Думаю, що до того часу все забудеться, і можна буде ще раз підняти справу як перед Громадським] Комітетом, так і перед чехами. Одначе хоча Мик[ола] Карп[ович] і запевняє, що особисте «ходатайство» поможе, а я все ж таки сумніваюсь, особливо після того, коли вже раз одмовлено. В кожному разі, все, що від мене залежить, я зроблю.
Чув я від Мик[оли] Карповича, що американці вже платять Вам гонорар за спомини й що Ви матеріяльно вже трошки краще себе почуваєте. Та чи надовго вистачить матеріалу споминів?
А які то рукописи знайшлися в Зайцева?6 Також спомини? Можливо, що й їх продати можна.
Сердечно вітаємо обоє Вас і Юлію Миколаївну.
В. Винниченко