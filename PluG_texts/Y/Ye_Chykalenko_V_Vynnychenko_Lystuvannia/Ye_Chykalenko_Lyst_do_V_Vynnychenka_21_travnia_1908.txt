1908 Тільки що дістав Ваш лист од 30/V і спішу Вам одповісти, аби Ви не покладали великих надій на моє «думання». Власне «думання» моє виявляється в обрахуванню, а з сього останнього нічого корисного для [Вас] не виходить, принаймні до осени, т. є. до врожаю.
Але посуха в Херсонщині і Полтавщині тепер така, що й на осінь не подає надій. Що ж до того, аби приєднати до сього кого-небудь іншого, то Ви можете мені повірити на слово, що з моїх заходів нічого
не вийшло. Мені одповіли: «ми подвоїли йому гонорар в “Раді” і “ЛНВі-стнику”, то нехай пише та заробляє».
Про «Щаблі» не буду з Вами сперечатись, бо все одно нічого з того не вийде: я Вам привожу свої доводи, підкріпляю їх більш-менч автори[те]тними писаннями, а Ви теж свої і підкріпляєте листами «пістолетів». В неділю д[окто]р Петровський в Наук[овому] Т[оварист]ві читав реферат про Вас1, який буде надруковано в «Записках», а зміст його переказано в 116 числі «Ради»2. Багато викликав він дискусій, але ніхто не висловився за Вашу руч, хіба окрім яко[го]сь Кузьміна3, котрий добачав здоровий протест проти «оджившого» навіть в «лігах любви», про які Ви певне читали в газетах. Петлюра «отрицався» од Вас як с-дека і повторив свою статю в «Слові»4. «Муха»5 говорив, що Ви змалювали життя, а самі негативно ставитесь до Мирона6, бо виставили його смішним. Одним словом, кожний на свій лад трактував героя «Щаблів», але всі вважали його: хто слабим, хто смішним, хто «вирождающимся», а д[окто]р Черняхівський — неврастеніком і хоче з сього поводу написать в «Раді» статтю.
З нетерпіннєм жду, коли Ви вже напишете щось до «Ради» або до «ЛНВістника», бо вже скучив за Вашим писанием. Недавно в великому гурті (не українському) читав я (з захопленням) Ваш «Момент», який викликав великий інтерес і дивування, що в українській] літературі єсть такі чудові речі. (Я деякі місця проминув і публіка не завважила).
Сими днями виїздить в Женеву д[окто]р Юркевич7, а з ним може й Марія Вікторовна з Петрусем та Івашком, але се ще ненапевне, бо вона вагається їхать.
Я все живу, як і перше: день біжу, а три дні лежу, все періодично хворію.
Ваш Є. Чикаленко
Пишіть — коли можна надрукувать «Те ж саме». Грушевський просив його для «Вістника», я обіщав спитать Вас*.
Сергія давно нема в Київі, він на селі.