Дуже шкода нам, що вийшло так з листом, — я послав його в Кисловодск «до востребования». Ми переважно через те не поїхали. Жінка вже скінчила державні іспити і тепер спочиває тут. Але має великий нахил зараз же шукати посаду. Правда, у неї є ще один «переекзамен» у декабрі (який не перешкожає взяти тепер посаду), і він дає мені підставу умовляти її підождати з посадою до декабря. Коли ми зупинимось на тому, щоб ждати, то приїдемо до Вас. Крім того, суть ще деякі обставини, через які ми зможемо виїхати тижня тільки через півтора. Ми Вас тоді сповістимо. Дуже мені хочеться пожити з Вами. Не пишу більше нічого, бо сподіваюсь, що поговоримо незабаром.
Вітаємо Вас сердечно.
В[инниченко]