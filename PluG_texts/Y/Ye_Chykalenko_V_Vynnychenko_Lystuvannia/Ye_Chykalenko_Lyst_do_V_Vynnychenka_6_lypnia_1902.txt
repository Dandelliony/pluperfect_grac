Високоповажний Добродію!
Вчора я у Київі перечитав Ваше оповідання1 і спішу поділитись з Вами своїм вражіннєм.
На мою думку, оповідання написано вельми талановито, читається
з інтересом, навіть захоплює, очевидячки, з Вас може виробитись неабиякий
 письменник, але Вам треба багато, багато працювать.
Ті місця оповідання, де ведуться розмови, написані надзвичайно гарно, а все, що говориться од автора — значно гірше. Видно, що автор не володіє мовою, не звик нею писати, а через те не виразно описана психологія героїв; правда, дієві люде майже всі добре себе виявляють
з своїх розмов, але бажалося б, щоб автор вільніше володів пером.
Все оце, очевидячки, швидко виправиться, се ж перший твір, перша проба, але проба дуже гарна! Побачим, що буде далі. Коли й наперед у Вас краще будуть виходити розмови, ніж описанія, то може з Вас колись виробиться кращий драматург, ніж повістяр. Але тепер ще треба пробуваться на повістях, бо область драматургії значно тяжча і рідко вдається письменникам на перших ступнях їх діяльности.
На мою думку, Вам треба працювать та й працювать, а талант у Вас безперечно є, тільки його треба розробить. Ваша ярмарка, розмови Мо-трі з Ільком, з Андрієм і досі вчуваються мені, я їх ніяк не можу забуть, а се свідчить, що вони виконані вельми талановито. Дай же Боже, щоб Ви захопились працею широкою над собою, над розвиттєм взагалі, над виучуванням мови, над своїм стилем, бо у Вас він зовсім необроб-лений, шаршавий, не гладенький і не гармонійний.
Ну, тепер ще Вам треба сказать, що Ваша повість2 ледві, ледві пройшла в ред[акційному] комітеті. Всі кажуть — написана талановито, але зміст дуже трудний, очевидне подражаніє Горькому. Довелось багато місць повикидать, погладить, бо інакше її не хотіли печатать, кажучи, що сієї повісті не можна голосно читати в сімейному колі.
В сему є багато правди.
Ваш Є. Чикал[енко]
Оповідання Ваше буде поміщено в августовській книжці*.