Любий Євг[ене] Харламповичу!
Я Вам давненько послав листа, де писав, що дістав книжки. Дістав тепер гроші і Вашого листа. Дуже дякую за все.
У нас посувається потрохи справа з Громадою. Звертаємось з проханням: вишліть нам «Раду» на таку адресу: Cercle des Oukrainiens â Paris, 14, Rue Thouin, Paris V.
A також надрукуйте, будь ласка, в «Раді» наше прохання до громадянства помогти нам скласти бібліотеку. Приблизно в такій формі: «Українська Громада в Парижі звертається до українського громадянства з проханням піддержати земляків своїх на чужині в їх культурно-національних потребах. Книжки, ноти української музики, національна одіж прийматиметься з великою подякою. Справляти все можна на адресу...»
От тут я не знаю, яку дати адресу. Якби «Рада» згодилась приймати, то це було б найкраще. А хтось би один пересилав нам. Коли не можна на «Раду” то, може, Ви знайшли б кого-небудь, що дав би свою адресу? Дуже Вам дякували б. Ми думаємо зараз виставити якусь п’єсу, або концерт учинити. Потрібні костюми. Шить дорого, та й неможливо дещо добуть тут. Якби нам назбірали плахт, рушників, шапок та прислали, от було б добре!
Я потрохи теж поправляюсь. Уявіть собі: в Парижі я себе найкраще почуваю! Найшов уперше тиху хату, в якій цілі дні сижу за роботою. Тільки біда, що робота так розтягується, що аж самого страх бере: чи не задовга вона вийде. Ну, та там побачу, може спресую потім.
А де Левко тепер? На Україні чи в Швейцарії? Як рана його? Зажила зовсім чи ще раз проявиться?
Ще одне прохання: хай в конторі не переплутають адресу Громади, бо тут така паскудна почта, що трохи неправильно напиши і вже не дошлють.
Всього доброго! Як у Вас справи? Невже не краще? По «Раді» видно, що краще. Подобається мені стаття Доманицького1 «Чому я не негр?!» Багато справедливого говорить. А Вас зразу пізнав там.
Бувайте!
Ваш В. Старосольський