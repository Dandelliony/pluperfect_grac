Дуже, дуже дякую, Євгеній Харлампович, за одповідь і за допомогу! Я вже кінчаю. Але... чи ся робота так вже надокучила мені, чи справді вона нічого не варта, вона вже не подобається мені. Боюсь, що буде більш публіцистична, ніж белетристична. Скажу тільки в оправдання, що всіма силами старався бути якнайоб’єктивнішим. Ну, та незабаром привезу; прочитаєте і скажете свою нелицепріятну думку.
Рутенці більш не дають, як 20 ринських за аркуш.
«Се, прошу вас, — говорять вони, — єст забагато для нас. Евентуально, єслй би вільно було до Росиї то провадити, то можна би і накинути щось...»
Страшенно репетують, що ви (Дем[ократи]-рад[икали])’ досі не видасте своєї газети. Надзвичайно обурюються на інертність українців (!). «Але ж то єст, прошу вас, просто безличність! — недавно лаявся один індивід, котрий може служити геніальним прикладом інертносте і ру-тенства. — Та то, прошу, єст такий час, що всьо треба зробити, аби сь-те здобули собі які-сь вольності!»
«Роблять все, що треба» — кажу.
«Але то де?! Та ніц там немає!»
Справді, чому й досі не виходить «Гр[омадське] Сл[ово]»? Вийшов же «Хлібороб»?
Я 5-6-го (н. ст.) буду вже в Київі. Наші бестії не пишуть мені нічого про газету, мабуть, з фондом нашим дуже кепсько.
28-го (н. ст.) тут був загальний страйк з приводу загального голосування. Страйк справді був грандіозний. Весь Львів замер, зачинився і тільки цілий день на улицях ходив великими валками люд. До 1-ї* год[ини] було віче «з походом», в якому приймало участь тисяч 50 народу. Співали різні пісні на різних мовах, крім української. Говорили багато про автономну і незалежну «Польску», а коли Ганкевич2 згадав про Україну, то се прийняли так, якби це говорилося про Ботокудські Острова3. Ганкевич мабуть і сам так дивиться на це, бо другий раз балакав уже по-польському і про Ботокудські Острова не згадував. А це най-неінертніший рутенець!
Приїду «до Росиї» і сідаю за роботу. Буду писати драму. Маю цікаву тему. До побачення!
Стискаю Левкові його здорову руку! Привіт всім Вашим!
Львів 30/ХІ05
Ваш В. Винниченко