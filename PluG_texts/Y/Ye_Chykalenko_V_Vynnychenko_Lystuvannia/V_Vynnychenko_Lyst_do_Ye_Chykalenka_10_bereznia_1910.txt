Дорогий Євг[ене] Харламповичу!
Мабуть, не хутко доведеться мені писати веселі оповідання. Зараз так висох і схуд, що, здається, ні краплі живих соків немає. Звичайно, не до веселих оповідань. Я навіть чужих ні веселих ні сумних писань читать не маю сили. А ще 3 /і тижні так бути. Тут є «сухі» й «мокрі»
дні. В «сухі» можна їсти тільки сухарі, але я нічого не їм, бо в роті так сухо, що не можу проковтнути ні крихти. Так в «сухі» я вже нічого не їм і не п’ю. В «мокрі» (3 рази на тиждень) дають трохи рису і вина. Вино для того, щоб приводити в більший рух усю кров. І, дійсно, рух такий починається, що весь горю і вмент роблюсь п’яний. Але не весело-п’яний, а похмуро-жарко-п’яний. Мені здається, що в пеклі варто було б установити цей метод всім п’яницям і тим, хто багато любив пити.
Кажуть, що на 4-ому, 5-ому тижні буде легче. Хто його зна, чи буде, чи ні, а зараз веселих оповідань, во всякому разі, не напишу. Та взагалі у мене зараз страшенно філософський погляд на світ, в дусі стоїків, — абсолютно все байдужим, нецікавим здається. Мене ніщо не здивує і не захопить. Що ж до кохання і взагалі полових питань, то я зараз надзвичайно моральний. І (щиро кажучи) просто не розумію, як то можуть люди кохатися, можуть виробляти якісь акти. Це мені здається таким зайвим, гидким, брудним, що я цілком тепер розумію і проповідь Толстого і моральність всіх добродійних, які сердяться на других за те, що самі не можуть. Якби я міг, я б тепер написав щось в дусі Сергія і обрадував би його хоч раз. Та на його жаль, не втну. А як зможу втнути, то, певно, цей рідкий стан мій зникне і я, навпаки, цілком зрозумію знову тих, які виконують закон природи як найінтенсивніше й екстенсивніше.
Ну, годі. Іду брати ножну ванну на ніч, бо без цього й спать не можу. Пишіть, як там у вас. Пишіть докладніше, дуже радий Вашим листам. Сердечно співчуваю Вам з приводу Ваших непорозумінь з дітьми. Сюди б їх на голодне лічіння, може б постом урозуміли свою неправду.
Мій душевний привіт Юлії Миколаївні. Я маю невеличкий фотографічний] апарат і знімусь на 4-ому тижні. Фотографію з приємністю пришлю. Всього найкращого!
В. Стар[осольський]