На днях послав я до «Вістн[ика]» свою нову п’єсу1. Бажаючи бути точним, я послав прямо на редакцію, щоб вона була там до 10-го, як я обіцяв. Але мені насамперед дуже хотілось би знать, як Ви знайдете її. Коли й Вам цікаво прочитать, то візьміть у «Вістн[ику]», прочитайте й напишіть мені всю щиру правду. Може хоч тепер Ви побачите, що чесність з собою є якраз не те, що думають критики та й Ви з ними. Звичайно, я не сподіваюсь, що Ви згодитесь з п’єсою, але я хочу чути Вашу оцінку всього твору.
Писала мені Катерина цитату з Вашого листа2, де Ви радите мені, «щоб я поменьче писав, а більше читав». Скажу Вам, Євг[ене] Харл[ам-пійовичу], що це моє повсякчасне бажання: вчитись, до самої смерти вчитись. Скільки можу, так і роблю. Во всякому разі маю сміливість думать, що над тими питаннями, про які берусь говорить в своїх роботах, більше працюю, ніж всі мої критики вкупі. Так і хочу й надалі робити. Зараз штудиюю різні наукові твори, на підставі яких буду писать свою «одповідь» критикам3. Не бійтесь, публіцистикою не буде, бо буду і факти і типи брать з самого реального життя, тільки скомбіную злегка по-своєму. Щиро вітаю.
Ваш В. В[инниченко]