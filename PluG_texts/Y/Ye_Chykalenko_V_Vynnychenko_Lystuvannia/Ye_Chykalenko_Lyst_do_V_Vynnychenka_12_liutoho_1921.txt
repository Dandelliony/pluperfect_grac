Даремно Ви нарікаєте на Карлсбад, бо й тут ми сонця майже не бачимо — то моросить якась мряка, то мокрий сніг пролітає, а вчора випав
вночі таки добрий сніг, але за день розтопився, розкис і наробив такої грязюки, що не можна вулиці перейти.
Через таку погоду Ю[лія] М[иколаївна] теж розкисла, кашляє страшенно, губи пообсипало, у мене теж болить в горлі... Таким чином припинилося наше шукання квартири, і ми й далі сидимо в готелі, їмо обридливу ресторанну страву; і це має так тягнутись до 1 мая, бо тут квартири здаються на два строки по сезонам: з 1-го мая до 1-го жовтня по «шпекулянтським» цінам на літній сезон і з 1-го жовтня до 1-го мая — на дешевший зимній. Вже розпитуємся про умовини в інших містечках недалеких, але Ви знаєте мій консерватизм та нерухливість, а тому певне будемо сидіти в «Grüner Baumi», доки хтось не витягне нас.
У Відні був тільки раз і нікого там з українців не бачив, а через те й нічого не чув за комбінацію з Трековим2 і т[ак] д[алі], думаю, що це чергове блягузкання3. Зробив у Відні тільки офіціальні візити п[анові] австрійському послові Сидоренкові та п[анові] повіренному міністра Закордонних] Справ п[анові] Василькові, що завідує всіма закордонними посольствами! Подякував обом за послуги, зроблені мені, бо Сидоренко сказав, що то він вихлопотав мені дозвіл на в’їзд до Австрії, а Василькові за те, що перевіз мій кожух та чемодан з старими сол-дацькими Петрусевими чобітьми та подертою білизною; ніяково мені було спитати його — чи роздивлялись на кордонах той чемодан з «капіталами української буржуазії»...
Як тільки Піснячевський довідався, що я приїхав і оселився в Ба-дені, то зараз же приїхав до мене. Привіз в подарунок «учителеві життя» розкішно оправлену «Волю» за цілий рік і дуже прохав дать йому до друку мої мемуари, а коли виявилось, що вони майже всі залишились в Київі, то запропонував перевезти їх звідтіля, бо кооператори одержали від Раковського дозвіл на перевозку з Київа рукописів «Книгоспілки» для друкування за кордоном. Але я відхилив цю пропозицію, боячись, аби мої рукописи не пропали дорогою.
Коли я йому став докоряти за всячину і між іншим (вибачте) за відношення до Вас, то він виправдувався тим, що відомості дають йому, здається, певні люде і часом вводять його в блуд, але він цілком щиро, безкорисно займається «санацією» українського] громадянства і проч[им].
Між іншим, як доказ того, що проти Вас особисто він не має нічого, запропонував виклопотати Вам дозвіл на в’їзд до Австрії, але я на се промовчав; до речі, з такою ж пропозицією звернувся до мене і п[ан] Василько, але знаючи, як Ви до того поставитесь, теж делікатно од-хилив.
У Шрагів стрічаю всяких есерів, всі вони незадоволені Вашим поворотом з України і пропагують всім їхати туди, але з розмов вияснилось,
що кожний з них сам, через всякі причини, не збирається їхати туди, а тільки іншим радить. Натурально перед в цьому веде Грушевський, який написав в 4 ч[ислі] «Борітеся» сміхотворно-наївну статтю «На село!»4, але само собою сам туди і не збірається їхати, бо зайнятий «Соціологічним Інститутом»5.
Коли побуваю в Герен-Гофі6, то поділюсь з Вами чутками і проч[им]. Привіт від нас обох дорогій Р[озалі’ї] Я[ковлев]ні.
Ваш Є. Ч[икаленко]