Шановний Євг[енію] Харл[ампійовичу]! Ще 27 чи 26-го апр[еля] (н. ст.) я послав Вам листа1, де прохав Вас вислати мені 100 р[ублів] з книгарні. Писав, що таке простягання «ножек не по одежке» я роблю через тяжкі обставини, в які я попав2. Мені тепер дуже погано зо всіх боків: і особистого, і матеріального, і всякого. І прохав я Вас вислати якомога швидче. Ви через щось мовчите. Боячись, що лишусь на Капрі без копійки, я завтра виїжжаю в Женеву. Я маю зараз 50 фр[анків]3. Коли я лишусь тут і заплатю за квартиру, то мені їсти нема чого. А в Женеві все-таки є знайомі, у яких зможу позичити (якщо зможу!). Отже, ще раз звертаюсь до Вас і прохаю якомога швидче вислати мені не 100, а всі гроші, що слідують мені з книгарні, на таку адресу: Genève, Rue Blanche, 4. Basil Anagnoste, для В. Через поганий свій моральний стан писати нічого не міг, крім посланого Вам «Те ж саме» (про яке я писав Вам). Ваше мовчання я поясняю собі тим, що Ви або не дістали мого листа, або за щось сердитесь на мене. Останнє мені робить боляче.
Горький прийняв мої оповідання і видасть їх восени в трьох томах4 (в двох белетристика, а в одній п’єси: «Дисґ[армонія]» і «Вел[икий] Мо-л[ох]»). Я думаю, що це поправить моє матеріальне становище і я зможу поквитатись з своїми довгами. Маю також писати до збірників «Зна-нія» літом. Так що восени при сприяючих умовах я матиму гроші. Я зовсім тепер хворий. Ви можете мене осуждати, але від того моє здоров’я не міняється. Я хочу рішуче викоренити нервовість. Хочу лягти в санаторію. Для цього буду шукать грошей. Як найду, зараз ляжу і не вийду, поки не почуватиму себе так, як до всяких тюрмів і так[е] інш[е]. Цим я нічого Вам не натякаю і від Вас не візьму, хоч би й самі давали, мені й так тяжко і соромно перед Вами.
Якби Ви помогли мені найти людину, що згодилась би на рік позичить зараз рублів 300-500, то я був би дуже вдячний. Але я знаю,
що Ви одмовитесь. Сам же я навряд чи найду, але шукать буду, попрошу ще когось помогти. Гарантія, що верну і матиму гроші, — прийом в «Зна-ніє» моїх творів і запросини співробітничать. А там меньче 200 р[ублів] за аркуш не платять. Хіба ж я не зможу написать 2-3 аркуші?
Пришліть принаймні одповідь, щоб я знав, що дістали Ви листа.
В. В[инниченко]