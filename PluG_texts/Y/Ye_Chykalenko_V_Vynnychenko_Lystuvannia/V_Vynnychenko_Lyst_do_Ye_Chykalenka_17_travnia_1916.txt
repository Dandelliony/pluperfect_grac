Одержав Вашу картку. Думав, що Ви не дістаєте моїх листів і через те не писав більше.
Операцію зроблено. Були моменти, коли погрожувало смертю. Тепер потроху йде на краще. Р[озалія] Я[ківна] лежить ще в лікарні. Мабуть, ще тижнів з два там буде. Діагноз лікарів був правильний: по-заматочна вагітність. Її звуть тепер «модерною». Раніше від цього просто помирали. Тепер, коли винайшли спосіб рятувати, знайшлось багато випадків сього «модернізму». Я ночую на дачі, а день сижу в городі, біля Р[озалії] Я[ківн]и. Не живу, а наче перебуваю в довгому кошмарі. Той час, коли був у Вас, здається одсуненим трохи не в минуле століття1. Давно-давно це було, як ми лежали на сіні і сміялись з Патли2 та Урхана!
А Вам знов погано? їдьте, дорогий Є[вгене] Х[арлампійович]у, кудись на все літо з Перешор. Треба Вам спочинути, підліпитись як слід. Ну, що йому станеться, тому хазяйству Вашому? Та хай, на мою думку, все воно занепаде, навіть весь Ваш маєток, аби Ви самі були здорові та бадьорі.
Р[озалія] Я[ківн]а вітає Вас і Ю[лію] М[иколаївну] і просить дуже попрохати Вас, щоб Ви неодмінно кудись виїхали та пожили тихо. Обнімаю Вас од усього серця! Привіт Ю[лїї] М[иколаївн]і.
Ваш [Винниченко]