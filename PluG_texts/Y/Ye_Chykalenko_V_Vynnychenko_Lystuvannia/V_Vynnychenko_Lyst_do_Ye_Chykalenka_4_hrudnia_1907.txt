Я впередчував, Євгенію Харламповичу, що Ви таки убоїтесь слів. Так і є. Я згоджуюсь на поправки1, але згоджуюсь тільки через те, що мушу згодитись. Інакше ні за що не згодився б. Не згодився б через те, що вважаю страх перед словами малодушеством. Крім того, поправка псує мені мою думку, не дуже, правда, але зводить її на шаблон. Мені цього б не хотілось. Ну, та нічого не вдієш. Щодо «слабкосте» цього оповідання, то не мені боронити його. Я готовий вірити Вам, що воно, дійсно, слабе; але я читав його тутешній публіці і вона найшла його кращим, ніж «Момент». Так само мені доводилось чути від деяких читачів (не мені в очі говорилось, але так, що я випадково чув), що «Дим» є найкраще з моїх оповідань. Словом, історія з грубкою. Цікаво, якби Ви мені так само написали про вражіння на читачів від «Рабинь»2, як зробили це про «Момент». Між іншим, спішу пояснити, що для ідеї «Моменту» зовсім не потрібно, щоб що-небудь «вийшло». Я навіть не мав і в думці цього. І, здається, картина самого моменту виразно говорить, що нічогісінько не вийшло. Дивно, що там знайшли акт “оплодотво-ренія”. Невже Ви думаєте, що закони «не можна» і «не треба» тільки до «оплодотвор[енія]» відносяться? Я цього не казав, мене погано зрозуміли. Що ж до арцибашевщини, то прохав би Вас переказати спеціально Сергієві, що я нічого Арцибашева не читав.
Щодо фелєтона «геніального сатирика»3 і перекладу його в газеті, яка з охотою надрукує всякий пасквиль на «ослов», то, мені здається, Ваша радість трохи безпідставна. Ну, та у всякого є своя ахілесова п’ята! Я во всякому разі не можу, на великий жаль, поділяти Вашої радости.
Про гонорар я вже писав в попередньому листі, а тепер тільки ще раз повторю своє прохання через обставини, які несподівано виникли. Річ в тому, що Андрій і Володя4, посилаючи зо мною після кражі телеграму Вам і «мікрофобові», писали, що «нас» обікрадено. Тепер же, поділивши ті 150 р[ублів], які я дістав від Вас, рішуче відмовились ділити ті гроші, які прислав «мікрофоб». (Він таки прислав 150 р[ублів]). Мало того: вони не тільки не схотіли поділити на трьох нещастя з по-кражою, але ще потребували від мене ті їхні гроші, які у мене украли разом з моїми (моїх 140, а їхніх 60). Таким чином, пропажа 200 р[ублів] лягла на мене одного, хоча я був тільки касіром. Поділивши прислані
«Радою» 150 р[ублів] і виплативши їм украдені їхні гроші, примушений виплачувати «Раді» цю позичку, я опинився, дійсно, в погано-скрутному становищі, «в виду котораго прошу снисхождения».
Сьогодня Андрій поїхав у Галичину. Володя лишається тут і по інерції мріє ще про Америку. Чим він думає жити, я не знаю, поки що у його є трохи грошей.
Будь ласка, Євгенію Харламповичу, розпорядіться, щоб мені висилали «Раду». Коли треба, вищитайте з гонорару і нехай присилають.
Недавно був в Женеві Левко5. Він теж вичитав те, що й Ви в «Моменті», але з женевців ніхто не згодився з ним, хоча цього оповідання я не читав їм в рукопису і не балакав з ними про його. Левко був сконфужений нашими доказами і цитатами з «Мом[ента]».
Моя «Голота» вже перероблена на п’єсу. Хутко дістану її і проредагую. В Відні перекладається на німецьку мову томик моїх оповідань (вид[ання] «Вид[авничої] Спілки»)6. Недавно дістав ще два листа, де просять дозволу перекласти на російську] «Дисг[армонію]». Один лист — від росіянки7. Це добрий знак. Ну, всього найкращого. Напишіть про одзиви з публіки про «Рабинь». 1 хто саме, який сорт публіки що говоритиме.
