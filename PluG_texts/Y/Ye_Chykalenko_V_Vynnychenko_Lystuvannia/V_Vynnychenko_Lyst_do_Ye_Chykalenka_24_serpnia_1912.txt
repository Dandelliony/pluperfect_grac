Дорогий Євгенію Харламповичу!
Завдали Ви мені клопоту своїм листом, а саме критикою п’єси1. Ви пишите: «якби в ній не було отої противної, гидкої змови, я вважав
би її за дуже гарну». І радите якось переробити. Не торкаючись поки що цеї змови, я запитаю Вас: хіба можливо переробити, викинувши змову? Подумайте самі пильно і Ви згодитесь, що не переробити треба, а написати нові чотири дії, себто всю п’єсу. Я міркував і так і сяк, але ніяк неможливо. Ви кажете: коли б хоч змова не вдалась. Хіба ж, Євг[ене] Харл[ампійовичу], вона удалась? Я ж, власне, мав це на увазі, щоб вона не удалась. Що Христя завела інтрижку з Чуєм, в цьому нічого надзвичайного нема, що в цьому змова удалась, це природно. Але далі все йде не так, як хотілось авторам згоди, всі їхні плани розбиваються і розбиваються не об завзятість Христі, а об ту силу, яка зветься батьківським інстинктом. І Ви, і Панас Карпович2 думаєте, що назва п’єси не відповідає змістові. З цього я вивожу тільки те, що погано передав ідею своєї роботи, або... що Ви не вдумались в неї пильніше. «Натусь — дитина — батьківське чуття» — ось що є головним змістом п’єси. На йому збудована покірливість Романа, владність Христі, експлуатація її, безнадійність їхньої спілки. Не будь Натуся — вони б давно розбіглись і не знали б одне одного. Я прибірав багато назв, але всі вони були тенденційні, нав’язували глядачу ідею, передхоплювали її й зменшували власну роботу думки. Я згожуюсь, що назва не ефективна, але чи треба, Євг[ене] Харл[ампійовичу], назвою приваблювать читача? Невже такі назви як «Чотири смерті разом», «Помста, або загублена доля» і т. д. кращі, ніж прості, безпретенційні заголовки відомих художніх речей: «Доктор Штокман», «Отелло», «Анфиса» і інші. Пора б уже нам одійти від староромантичних звичок. Ви колись писали мені: «пишіть такі речі, як “Дни нашей жизни”». Невже ця назва чимсь вабить публіку?
Тепер щодо самої змови. По совісті, я особисто, нічого гидкого в цій змові не бачу. Треба рятувать людину від гадини, яка впилася в неї. Невже буде гидко, коли я ту гадину одману хитрістю вбік і піймаю її? Ця «провокація» єсть те саме одманюваня вбік. (І ще раз кажу: дійсно, було б штучно, якби воно удалось. Але ж воно не удалось, згодіться з цим самі). Через що ці люди — «прохвости» (Чуй, Петро, Дзижка, Роман)? Їй-Богу, не розумію. Правда, вони не блискають ангольськими вдачами, але ж «прохвостного» в них нема. (Щодо Чуя, то й тут я не розумію, через що його не схоче грати «порядний артист». Невже тому, що Чуй — «прохвост»? Господи! Значить, не можна писать п’єс, в яких будуть «прохвостні» ролі. Що ж тоді писать? Яка ж тоді буде правда художня й життєва?! Як собі хочете, Євг[ене] Харл[ампійовичу], а я не можу згодитись з такою критикою. Скажу більше, мене обхоплює безнадійність: коли найвидатніші укр[аїнські] артисти дивляться на п’єси з боку якоїсь етики, вимагаючи ролів тільки агнців, коли вони одмовляються грати ті п’єси, де, на їх думку, прохвости, то... що робить?
Я вже собі думав, що тому Чуя ніхто порядний не візьметься грати, що Чуй — актьор. Добре: я його можу зробити газетярем, адвокатом, офіцером. «Мені о це не ходить». Але не писати його зовсім, через те, що він прохвост, не писати під страхом, що його ніхто не схоче грать, — що ж це таке?
У нас є Садовський і Саксаганський. Садовський, мабуть, буде тої ж самої думки, що й Панас Карпович і Ви (особливо, як Ви йому розкажете з своїм вражінням). Грати вони не візьмуться, а давати Гаркунам3 я не маю охоти. Переробити неможливо, можна на цю тему тільки написати нове щось. Значить, цю п’єсу треба знищить, — одна консеквенція. Критика, розуміється, скаже те саме, що й Ви. І ніхто не зверне уваги на ту трагедію, яку переживають ці самі «прохвоста» — Роман, Дзижка та й сама Христя. Це трагедія звичайних людей з їх вадами й гідностя-ми, це не торжество добра над злом, а боротьба різних характерів, виховань, умов життя і т. д. Ми звикли до п’єс, в яких фігурують дуже добродійні персонажі, яких ніколи в життю не буває. Мені й смішно, й досадно, й боляче читати більшість критиків. З їх писань можна подумати, що вони самі страшенно добродійні, бездоганні люди. Всі — тільки люди, у кожного єсть своя «прохвостність», як не в тім, то в другім. Чого ж заплющувать на це очі й колисати себе неіснуючими образами героїв п’єс і романів. Краще просто в очі подивитись цій прохвостности й пильно подумати над її причинами, а не плюватись тільки. Така моя думка була, такою й є.
Але що робити з п’єсою? Єдине, що можливо виправити — це Чуя з артиста зробити чимсь іншим (коли через це його не схотять грать). І змінить назву. Але тут порадьте Ви, може краще придумаєте, я боюсь бути тенденційним і крикливим. Як Вам подобається назва «Ланцюг» або «Безнадійно скуті»? Більше ж нічого не можна зробити. Пускать її на сцену чи ні? Правду кажучи, я вже не маю надії, що вона піде у Са-довського. А більш нікуди (крім ще Саксаганського) мені не хочеться давать. Та й самі Гаркуни не будуть ставить, як ці дві трупи не поставлять. Через це я думаю перекласти її на російську] мову і послати до якоїсь порядної російської] трупи. Може, там удасться пристроїти, як переклад, розуміється. А ні, — знищу та й годі. От такий, врешті, єдиний вихід може бути.
Але це тоді, як читати тільки Ваш лист. Коли ж я прочитав листа Юлії Миколаївни, у мене виникла така думка: а чи цілком об’єктивно судить Євг[ен] Харл[ампійович]? Чи немає проти його власної волі елементу суб’єктивносте в погляді на п’єсу, змову? Справді, Євг[ене] Харл[амповичу], подумайте, чи не грало ролю в Вашій оцінці те, що Ви самі переживали щось подібне? (Коли я писав п’єсу, я ні разу про Ваш випадок не згадав навіть, цілком інші факти були у мене перед
очима. І тільки лист Юлії Миколаївни нагадав мені, що Ви ж самі мусили переживати дещо з цеї п’єси). І от чому мені здається, що Вам хотілось би бачить п’єсу в іншому вигляді, — без цеї змови, яка бруднить другу сторону, «прохвостить» її, урівнює з другою. Так само й Юлії Миколаївні не подобається ця змова. Я сам розумію, що без неї Роман, Дзижка, Петро, Чуй були б кращими, чистішими. Але що робить, як я думаю, що найпорядніша людина може мати свою прохвостність? І що таке прохвостність? Знов старе питання, переоцінка цінностів, стара й нова мораль і т. д. Тут ціла низка питань, нерозв’язаних, темних, спірних.
Та чим завинив Вам Роман? Він же не бере участи в змові, він проти неї, він мучиться цею «прохвостністю», він примушується на неї. Хай Петро, Чуй, Дзижка — гидкі, але що Ви можете сказати проти Романа? Ні, Євг[ене] Харл[ампійовичу], подумайте ще раз, подумайте строго й пильно й скажіть мені — чи не було в Вашій оцінці трохи суб’єктивности. Коли було, то хай іде п’єса як є на українську] сцену. Тоді посилайте її в «Вістник», поправки я зроблю в коректі. Коли ж Ви, строго перевіривши себе, все-таки гадаєте, що в такому вигляді п’єса не годиться, то я її навіть друкувать не буду. Пришліть її мені.
Ще раз перечитав листа Юлії Миколаївни і ще раз і дужче в мені ворушиться думка, що, дійсно, змова того так не подобається Вам, що Ви самі переживали не змову, а... ну, та Ви розумієте! Хай простить мені Ю[лія] М[иколаївна], але я процитую її слова: «...треба викинути “змову”. Я це говорю, бо мені приходилось дуже багато переживать і я знаю».
Правду кажучи, я б з охотою викинув її, не в цьому головна суть п’єси, але ж... на цій змові вся зав’язка і дія речі. Викинуть змову і все рушиться: перша дія мусить бути інша, друга також, 3-ої зовсім не можна, 4-а сама собою одпада. Треба нову зав’язку, дію, ситуації. А це значить нова п’єса. Шкода, але помогти не можна. Може, Ви щось порадите, Євг[ене] Харл[ампійовичу], Ваші уваги завжди мають рацію і коли знайдете якийсь вихід, я з великою охотою зроблю. Чекаю Вашої одповіді.
А тепер про мою нечесність з собою. Ще раз. Дійсно, я все це писав Вам, себто — про спокусу, про свою втому, про негарне відношення до мене української] критики. Дійсно, писав, що коли б не було в мені стихійної рідности з своєю нацією, коли б не було свідомости, що я повинен їй служити, то я став би російським] письменником. Це я все писав, правда. Але в чому ж я розійшовся з собою? Не бачу. Ні стихійність чуття, ні свідомість моя не вступили з собою в боротьбу. Чуття і розум мої, обоє за те, щоб мені бути, як і був, українцем. Що обставини проти цього, що вони мене примушують іти проти свого розуму й чуття — це інша річ. Тут єсть боротьба, це правда. Але чи багато моєї вини,
нехай це судять інші. Факт же той, що не тільки тяжкі матеріальні умови мого життя штовхали мене до росіян, ні, самі українці це робили. Наприклад, Гехтер колись писав (в російській] газеті), що я ніби перехожу в російську] літературу і що цьому українські] читачі і громадянство будуть тільки раді. Чи хто з цього громадянства обізвався як-небудь на ці слова? Чи запротестували? Ні. А хіба мене не пихнули з «Віст[ника]» в «Землю» з «Честностью с собой»? А хіба Грушевський мало мене ображав, коли весь час мені тикав під ніс, що «фонд» робить філантропію, подаючи мені милость? Хіба приємно чути це перед початком кожного нового року? Хіба кожне пискля з породи критиків не має за добрий тон звисока вилаять мене, посміятись з мене і дати мені пораду, що і як писать? Я пишу, Євг[ене] Харл[ампійовичу], серцем, а не задом, як Коцюбинський. Коли, замісць того, щоб обсудити, розібрати, подумати над тим, що я говорю, — на мене тюкають, свистять, регочуть, коли мене останніми словами лають за те, що я не задовольняюсь гнітючим status guo і кричу на гвалт, кричу, може, іноді згаряча, але в більшосте думаючи, боліючи над цим, переживаючи часто на власній шкурі, — коли, кажу, крім матеріальних обставин ще й такі прилучаються, то нема нічого дивного, що у мене може з’явитись гірке чуття, стомленість, злість, гнів. Нічого дивного, що мені хочеться кудись втікти, заховатись так, щоб ніхто не знав, де я, і я нічого не знав ні про що. Іноді просто мрію заїхати десь в Австралію і зникнути років хоч на три, спочинути від усього цього. Коли б ще я був в рівних умовах з тими, хто проти мене, коли б мені так само вільно було висказуватись, як їм, ще б легче було. А то ж вони б’ють мене в той час, як у мене й руки й ноги зв’язані, і я часом тільки плюваться можу. І плююсь. І буду хоч плюватись, а не піддамся! Не піддамся, бо тоді іменно піду проти себе.
Ви пишите, що в російській] літературі мене ліві тільки лають, а праві хвалять. Щиро говорячи, я ні похвал, ні лайок від правих не читав. (До речі, може б Ви мені прислали, якщо маєте, або сказали, де то було. Я не маю спромоги слідити за пресою). Ліві, це — правда, в більшосте лають. Але, писав я Вам, не тільки лають, або хвалять (були й такі статті, здається, в мене десь єсть, міг би Вам прислати) — а розбирають. іменно критикують, роблять уваги, на які я серйозно звертаю увагу. Українська ж критика, як зарядила «необробленість» та так і говорить собі по традиції. Чим необроблено, в чому, де саме, які саме помилки, — це ніхто не дає собі труда подумати. Єдине, що я мав реального за весь час з української] критики, це те що Василько в останньому фелєтоні4 показав, а іменно: помилка з іменем Якима. Тут, справді, видно рацію критика. Коли б він так само показував мені і другі, довів їх серйозними науковими доказами, я крім подяки нічого не міг би сказать. Але біда в тому, що показать, довести, аргументувать далеко важче, ніж просто
похвалить або вилаять. От, наприклад], Василько в цьому ж самому фелєтоні називав Коцюбинського «велетнем української] літератури». Мені стидно було читать це, стидно за Василька й за українську] літературу. У нас є поки що один велетень, це — Шевченко, з яким, дійсно, можна показатись перед люди. Це — воістину велетень духа, життя і таланту. А Коцюбинський дуже совісний, старанний, вдумчивий, чепурний художник, але не велетень. Він сам мені казав, що «бере задніми частями тіла», він висижує свої речі, він їх обглажує з лупою в руках. Сумно, коли українська] література буде опіратись на таких велетнів. Ви пишете, що укр[аїнська] критика ставить мене по таланту вище Коцюбинського. Я цього, по правді, не бачу. Навпаки, останніми часами я помічаю, як Коцюбинського рекламують, випихають наперед, ставлять у приклад, вихваляють і роблять таке вражіння, немов жують щось таке, що не можуть навіть проковтнуть, але мусять робити дуже задоволений вигляд. Коли б я написав такі, по совісті, гливкі речі, як «Тіні забутих предків», «Подарунок», «Коні не винні», то критики підняли б цілий крик про мою смерть, кінець, тенденційність і т. д. Що може бути більш і невдало тенденційного як «Подарунок», а дивіться, як лагідненько мовчать про це. Бо тут добродійна тенденція. А крім того Коцюбинський, мабуть, «завітав в нашу редакцію» і сказав усім приємні кожному речі; я певний, що Василька він назвав найвидатнішим українським] критиком. Черкасенку він наговорив компліментів про його фелєтони, Гехтеру про його «чудові, серйозні статті» і т. д. У Львові він «завітує» до редакції «Діла», тут же «дуже хоче побачиться» з редактором «Нашого Голосу» і пише йому такі компліменти, що тому аж соромно. Зі мною він осужує Горького, а перед Горьким лає мене (за той інцидент з перекладами). І скрізь він приємний, бажаний, зручний. Його навіть ніяково вилаять. Ну, а я, признаюсь, чоловік грубий, часто дуже неделікатний, говорю необдумано (за що й сам каюсь) і коли говорю кому-небудь похвалу, то сам страдаю від цього. Часто здається самому, що я сказав не щиро і через те заглажую грубістю.
Не подумайте, Євг[ене] Харл[ампійовичу], що я заздрю Коцюбинському. Правда, я не ховаю, мені хотілось би бути велетнем, але бути, а не тільки бути названим своїм добрим знайомим. Не криюсь, мені хочеться зробити для свого народу стільки й так, щоб він мене назвав велетнем. Для цього ж треба велетенських сил. А в мене навіть здоров’я нема. Коли я хоч трошки краще себе почуваю, у мене з’являється страшенна згага робить, працювать над собою, вчиться, дивиться, думать, переживать. Я хапаюсь за все, записуюсь в бібліотеки, вчу мови, роблю конспекти книжок, тоді мені дня мало. Ось тепер я штудіюю українську] мову. Я читаю етнографічні матеріали і Словник Грінчен-ка. Виписую слова, вирази й бачу, з страхом і соромом бачу, як я погано
знаю свою рідну мову, бачу, скільки в ній є словесного скарбу, яким ніхто не користується. 1 пригадую небіжчика Грінченка, з якого я сміявся, коли він мені радив виписувать укр[аїнські] слова. Це була мудра, добра рада, до якої тільки через десять років я сам прихожу. Прийти то я прихожу, але чи виконаю, чи здійсню всі ті плани, які будую собі тоді, коли краще почуваю себе? Стане гірше і все залишається, а сам я почуваю себе цілком зайвим на світі, безсилим, нікчемним. Трошки краще і знов хапаюсь, знов усе цікаво, потрібно, знов мені здається, що й я на що-небудь придатний. І тоді мені хочеться робить, робить, — без утоми, без жалю до себе робить, хочеться піймать цього страшного й вабливого звіра життя за щелепи, подивиться йому прямо в очі й побачить хоч на хвилину його істотність. Нехай кусає руки, нехай навіть зімне й загризе мене, аби я хоч що-небудь вирвав з його тайн.
Ну, годі, розписався вже занадто. Одповідайте мені швидче, Євг[е-не] Харл[ампійовичу]. Я поки що трохи вільний і, якщо п’єсу не ухвалюєте, сяду за переклад. Бо туди далі візьмусь за велику річ і не зможу одриватись. «Молоду кров» нема охоти переробляти. Хто його зна, чи вона піде чи ні, а час прогаю. Краще я його використую на щось потрібніше. А, може, й візьмусь, — спробую, у всякім разі.
Ну, всього Вам найкращого. Передайте мій сердечний привіт Юлії Миколаївні і спасибі за її хороший лист.
Ваш В. В[инниченко]
Кільки днів тому послав до «Ради» оповідання5. Чи переслали Вам його? Як воно Вам?