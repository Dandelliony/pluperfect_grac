Шановний Євг[ене] Харламповичу! Я вже Вам писав про «Те ж саме», щоб Ви його знищили. Це ж саме прошу зробити і з «М[атвієм] Без[однею]». Розуміється, я не ображаюсь і вірю Вам, що воно погане. І тільки сумно мені, сумно, що справді, здається, справа з моїм письменством іде вниз. Не знаю, чому це приписати, чи хворобі моїй, чи просто незугарносте написати путнє, тільки чую, що діло моє погане. Хочу пояснити тим, що весь цей час я — хворий, а, пишучи, силую себе і, може, справді, видумую. Хочу так думати, а тим часом і інше думаю. Грошей мені не треба висилати авансом, бо не знаю, чи зможу я хутко що-небудь робить. Нема сил. Іноді наче трохи краще себе почуваю, і тоді здається, що я світ можу перевернути. Але більшість часу я просто жалка, хвора істота, яку доводить до сліз гудіння мухи або скрип дерева од вітру. Маленька зміна погоди робить все моє тіло важким, голову порожньою, тяжкою. А як погода тут міняється тричі на тиждень, то я тільки те й роблю, що жду постійної погоди. Я певний, що незабаром у мене з’являться галюцінанії. Іноді безсонними ночами мені треба просто вставать з ліжка і робить чим-небуть шум, щоб не допустить до уявлення за столом якоїсь фігури. Я стараюсь себе гіпнотизувати, як робить це Зоря Драго-манів1, і переконувати, що все це — мої вигадки. І на якийсь час це вдається мені. Але досить якоїсь дурниці і все пропало. Погано, Євг[ене] Харл[ампійовичу], я це виразно вже бачу. Правда, я ще не піддався зовсім і буду боротись з останніх сил. Сподіваюсь, що буде моя зверху. А як не вдасться, то зможу, думаю, хоч з достоїнством одійти на бік.
От через що мені просто соромно і ніяково, коли говорять про моє «ім’я». Я тепер перекладаю деякі свої оповідання для «Знанія». Але перекладаю, силуючи самого себе. Іноді тільки в мене з’являється охота зробити краще, а звичайно роблю через те, що вже зачепився з цею справою. І я знаю, що й Горький прийняв мою писанину більше через те, що добрий чоловік, а зовсім не через те, що там є щось таке хороше. І хочеться іноді шпурнуть все к чорту, порвать всі переклади і плюнуть на всяке письменство. Але тут, звичайно, виступають... гроші. Може, «Зн[ание]» дасть аванс і я хоч довги пооддаю, які просто гнітять мене зо всіх боків. За 8 місяців, що живу я в Швейцарії, я ж нічого майже не заробив й живу як якийсь паразит! На днях одсилаю йому переклади. Збавлюсь і буду вишукувать способів добратись до Росії. Там, принаймні, можна й без письменства заробить на прожиток. А восени (якщо Горький не одступиться
од своєї добрості і видасть мою писанину) від дам довги. Писать нічого не буду, і не тягне, і чую, що все одно утну якусь пахаревщину2.
Я знаю, Ви весь цей лист приймете за наслідок від Вашого листа і прояву моєї гарячности. Але цілком об’єктивно і свідомо прошу знищити і «Те ж с[аме]» і «М[атвія] Без[одню]», як колись я знищив дурне оповід[ання] з малпою. І часу не жаль навіть, вони все-таки забавили мене процесом їх писання. І то добре. Правда, за цей час можна б щось і краще зробить, але не для мене.
Також дуже прохаю не присилать мені авансу. Боюсь, що Ви вже вислали, а, діставши його, не зможу перемогти своєї подлості і не одішлю назад. Тільки ради бога не подумайте, що одмовляюсь від авансу, образившись за думку про оповідання. Це мені дуже неприємно, бо якраз, навпаки, я Вам тільки дуже вдячний за щирість і об’єктивне, хороше відношення до моєї невдалої роботи. Якби Ви постіснялись сказать правду і надрукували, я б навіть наважився послати його кудись і по-російському. Таким чином, Ви одсуваєте від мене зайву неприємність.
Щодо мови, то й тут, можливо, Ваша правда. Я нічого не читаю по-українському, не балакаю, навіть не думаю іноді. Взагалі я нічого не читаю і не думаю і тупію з кожним днем. Нудно, трудно мені заніматись; коли випадає день, що я чую можливість працювати, що голова у мене не важка, я прямо з слізьми радости хапаюсь до роботи. Але це рідко буває. Вже давно маю етнографічні збірники, історичні пісні і інш[і] матеріали для штудіювання української] мови, але вони лежять не розрізані навіть. Так що, мабуть, і мова моя погана. Взагалі, Євг[ене] Харл[ампо-вичу], чую я, що недурно Ви таки ховали мене. Нелегко мені в цьому признаватись, але, думаю, що краще признатись в своїй нікчемносте, ніж, будучи нікчемним, уявляти, що ти щось путнє. Крім сміху і жалости нічого цим не викличеш. Знаю, що останніми часами українське] громадянство почало звикать до виключення мене з рядів своїх робітників, знаю, що дехто хотів би це зробить і швидче, знаю, що дехто, може, й пожаліє, але таких буде дуже мало. Не скажу, щоб від цього мені було радісно, але якось легче «помірати», якось помаленьку, непомітно. І, знаєте, я б, власне, вже давно помер, якби, щиро говорячи, не нужда в грошах. Погано це і гидко, знаю сам, Євг[ене] Харл[ампійовичу], але ж так багато й без мене тут получають дарові обіди в столовках. Одне мене може хоч трохи оправдать, — що я жагуче хочу робити, хочу могти працювати, що я покладав надію на будуче, коли зможу робити і нагнати своє пара-зітство, що я хворістю присилуваний був брати гроші і тільки за для них писав, маючи надію колись бути здоровим і робить з любовію і охотою до своєї роботи. Останніми часами мені навіть здавалось, що мені краще і я, скористувавшись цим, написав це оповідання. Писав його щиро, але тим гірше для мене, значить, діло зовсім швах.
Ну, буде! Дуже мені ніяково і соромно перед Грушевським за своє важничаннє3, але вже нічого не поправиш, хай іде, як іде! Гроші я таки сподіваюсь вернути «Вістнику» восени. Хай не нарікає професор, бо вини моєї мало, я сам хотів би, щоб інакше було.
Взагалі ж, пробігаючи в думці минуле, я бачу, що з’явився я в українському] громадянстві якось чудно, наче збоку втисся в його і завжди був якийсь чужак серед всіх тих старих і молодих «громад». Єдино, де я себе гарно і своїм почував, це в тому українському] суспільстві, з яким ходив на заробітки. Та й то не зовсім. Але, принаймні, вони не вважали мене за чужого і випихать з себе не хотіли. «Громадкам» же й «громадам» я таки зовсім чужий. «Свої», «есдечки» завжди до моєї літературної діяльносте відносились глумливо і без тої поваги, яка надає сил, тепер же з великою охотою обліпили б мене всяким багном і висміяли. «Старі», крім кількох особ, теж косо подивлялись раз у раз. Таким чином, досить було якоїсь причіпки, щоб виявилось те, що тепер уже помітно і без окулярів. Такою причіпкою для всіх стались «Щаблі». Я не кажу, що критики лукавили, ні, вони писали щиро, але не можна ж сказати, що так писать можна про свого. Проти волі і я вже починаю думати над цим. А думать приходиться, коли починаєш вибірати теми, на які можна писати, а на які ні. І тоді приходиться також думати, коли хочеш підшукати в якійсь групі опори, піддержки собі. Шукаєш і бачиш раптом, що всім чужий. І аж чудно якось зробиться. А людина я громадська, без людей жити не можу. І холодно, жутко стане.
Хто винний? Може й справді я сам, може й інше що, не знаю; знаю тільки, що я навмисне цього не робив. А зроблено і є.
Та це вже річ другорядна. Коли буде в мене здоров’я, коли я зможу мати ту енергію і силу, що була до тюрмів у мене, — я найду і своїх людей і своє громадянство. Шукать же їх тепер для мене нема рації, бо все одно я нічого тим людям дать не зможу.
Отже, коли я читав те місце з Вашого листа, де Ви пишете про українське] громадянство, якому ніби буде обідно, коли воно не прочитає по-українськи] моїх робот, — мені стало трошки смішно і соромно. Смішно від того злорадства (а не обіди), яким би зустріла більшість такі мої роботи; і соромно за себе перед тими, які все-таки чогось сподіваються від мене. Але я навіть цього не зможу зробить, хоч би й хотів. Цілком щиро кажу, від всього серця: якби мені як-небудь розплутатись з своїми довгами, і я згоден бить каміння на дорозі, аби не почувати, що я повинен писать. Іноді я просто ненавижу своє ремесло. Ну, та я цього таки доб’юсь, хоч би якою ціною!
Ще одне: давно вже мені хочеться попрохати Вас не присилати мені більше «Ради». А тепер я рішуче прохаю Вас: скажіть в конторі, щоб мене викреслили з списку передплатників.
Ну, всього Вам доброго! А мені про Левка якраз Петрусь і казав. А все-таки у Петруся більше живости, ніж у Левка, і він зовсім не скидається на такого вахлая, якому тільки зостається женитись. Що він зоставсь на другий рік, це ще нічого не значить, навпаки, показує тільки його живу натуру, яка з огидою відноситься до мертвячини, якою годують його в гімназії. Мені, принаймні, він подобається не меньче, ніж Левко, тільки він у другому жанрі. Ну, треба кінчать листа. Всього доброго! Якщо Коцюбинський ще у Вас, вітайте його.
В. В[инниченко]