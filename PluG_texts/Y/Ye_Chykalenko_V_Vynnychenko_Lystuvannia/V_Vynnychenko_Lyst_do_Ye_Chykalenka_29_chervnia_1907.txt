 Дорогий Євгенію Харламповичу!
Я виїжджаю на тиждень із Київа і, мабуть, не застану Вас у Київі, як приїду. Будь ласка, скажіть Василю Пилиповичу, щоб він не сумнівався і дав таки мені аванса. Бо інакше не вийде моя книжка.
їду собі трохи погуляти до рутенців, днів на 2-3. Дуже жалію, що не можу з Вами побачитись. До речі, я нарешті довідався б таки, хто в «Раді» дійсний редактор1, чи Ви, чи Павловський, чи Сініцький, чи, може, хтось такий, якого я й не знаю зовсім. Недавно я давав у «Р[аду]» фелєтона. П[авловський]ий прочитав, трохи помнявся і згодився надрукувати. А я ще тоді йому казав, щоб він не гаяв мені часу і одразу сказав напевне, чи бере, чи ні, бо, якби «ні», то я б його в той же день здав до свого збірника2. Він рішуче взяв. Але... в суботу прихожу і він заявляє мені, що Максим Стратонович не одобрив і одмовився платить штраф, який, ніби-то, накладуть неодмінно за фелєтон. І вернув мені рішуче принятого фелєтона. Я боюсь, що хутко «Раду» буде редагувати Павлуша3.
Мене прикро вразило не те, що П[авловський] не прийняв, злякався, поберігся, а те, що не знаєш, кому наперед нести свою роботу, чи Пав-луші, чи Макс[иму] Стратон[овичу], чи йому. Завжди хочеться мати діло з чимсь певним.
Ну, та хай йому. А от я хочу покаятись перед Вами. Я так і не пішов і досі до Ліні[?]** То фелєтона того писав, то поїхав до Юркевича4, то знов оце їду. Мені прямо страшно тепер показуватись їй на очі, десь, справді, думає, що Ви одговорили мене. А перед Вами, Євг[ене] Хар-л[ампійовичу], щиро ніяково. Чого доброго, ще більш погіршаться Ваші відносини через мене. От нещастя, їй богу! Вибачте мені, ради бога,
але ж така проклята хахлацька вдача: весь час збирався і все «якось» «щось» перешкоджало. Не сердьтесь!
Ну, всього Вам доброго. Числа 10-12 їду в Чернігівщину вчитись, до іспитів готуватись.
Ваш В. Винниченко