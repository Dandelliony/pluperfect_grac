Вчора вернувся я з Петербургу, де просидів більше як VA місяці, виручаючи Левка, якого арештовано зовсім дурнісенько в студентській справі. Насилу добився, що його вислано на два роки додому, в К[оно-нів]ку під догляд поліції. Отаке-то.
Думав я поїхати було в санаторію кудись, бо зовсім було розхворівся на неврастенію шлунку, як і тоді, коли ми з Вами і з Левком втрьох їхали за кордон1, а довелось поїхати на VA місяця в Петербург, де я з ранку до вечера бігав по всяких канціляріях та приватних особах, шукаючи способу вирвати Левка з одиночки. Ця біганина, наче, вилічила мене од хвороби, і я тепер вже не збираюсь нікуди їхати; певне, мене вилічило те, що виручив Левка, якому загрожувало років 3 Архангель-скої або Олонецької губ[ернії]. Невдячний Левко ще й незадоволений на мене за те, що я скрізь бігав і каже: «ти раз у раз кажеш, що громадській людині не треба мати дітей, а я переконався на власнім досвіді, що громадській людині ще більше не треба мати “родителей!”». От, яка дяка. Ну, та Бог з ним! Певне, у всіх батьків зоологічна психологія, якої діти не розуміють.
Посилаю Вам кореспондентську картку, а Ви вже впишіть самі, шо там треба. Радію, що здоров’я Ваше не безнадійне, бо тут пішла чутка, що Ви дуже хворі, і я вже подумав, що Ви захворіли через ту однодушну лайку, яка виникла в російській] пресі з поводу Вашої російської] повісти2. Ну, й лають же, не то що ми колись Вас «любя» лаяли, бажаючи, щоб Ви одвернулись од сексуальних тем і взагалі звернули з взятого Вами останнім часом шляху на попередній, чисто художницький.
Ну, та про се не буду довго розводитись, бо Ви мою думку знаєте, я навіть вже й обрид Вам.
Я дуже жалкував, що не бачився з Вами. Поки був в Київі, то не знав, що Ви приїхали, а потім я виїхав, а як приїхав, то почув, що Ви вже виїхали.
Про думку Вашу збудувати в Римі на виставі свій павіліон, буду говорити, але не сподіваюсь, щоб вона здійснилась, бо, перше всього, нема грошей... Справа з «Радою» так гарно стоїть, що я й не сподівався; маємо удвоє більше передплатників, як торік; якщо так справа піде далі, то скоро «Рада» стане на ноги, тоді вже я матиму змогу втекти собі на хутір і сховатися від людей, що вже мені обридли до болю. «Раду» сказав Вам висилати.
Скоро об’явим конкурс на написання юмористичного оповідання та фельетона на біжучі теми; хочу викликати прославлений український юмор у наших письменників. Може, й в Вас прокинеться юморист, який вже приглушився моралістом.
Ваш Євген [Чикаленко]