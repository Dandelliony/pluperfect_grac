
 Високоповажний і любий добродію!
Сими днями я написав Вам листа, в якому висловився, що посилатиму Вам по 25 р[ублів] щомісяця (100 р[ублів] вже передав рутенцеві1,
а що Вам заплатять редакції від аркуша, то вже Ваше діло. Я написав в тому листі і причини такої моєї пропозиції, чи, краще сказати, такого рішинця. Вчора я прибув до Київа і прочитав Ваш лист до С[ергія]2, і в відповідь на його скажу ось що. Коли С[ергій] їхав до Вас, то я переказав Вам, що плататиму за Ваші праці не тільки у «Вістнику» і «Київській] Старині» (бо й в сьому журналі за всі твори українські, не тільки Ваші, плачу я, але се між нами), а й за праці, поміщені в інших галицьких журналах. Звичайно, бажалося б, щоб Ви друкувались у «Вістнику», бо сей журнал так-сяк доходить в Росію; але в виборі журнала я Вас не думав стіснять і в оцінку твору не вхожу, т. є. чи подобається, чи не подобається мені Ваша праця, я платити буду. І коли я критикую Ваш твір, то не яко «роботодавець», а як Ваш приятель, і Ви можете на сю критику завважати чи не завважати — се Ваше діло, ніякого примусу з мого боку Ви, ради Бога, не вбачайте.
І так, Ваше бажання, щоб я платив за Ваші праці, поміщені в якому-небудь журналі, я висловив поперед Вас, ще тоді, коли С[ергій] їхав у Львів. Але тепер я вважаю, що та комбінація, яку я висловив в листі на ім’я Жураківської, далеко краща і для Вас особисто, і для нашої літератури, про яку я тільки й дбаю. (Ви, звичайно, розумієте, що Вас я мало знаю, не настільки я з Вами близький, щоб я помагав Вам, я дбаю тільки про літературу і, знов кажу, плачу за белетристику в «Київській] Старині», не тільки за Вашу, а всім). Се в скобках.
В інтересах нашої літератури — Ви повинні писати не хапаючись, а обробляти, виглажувати свої твори. От через що я плататиму Вам помісячно, а не «іздєльно».
Вас буде «смущати» рахунок; добре! Я Вам ставлю умову — за сих 300 рубГлів], які Ви відберете від мене за рік. Ви повинні написати не менче п’яти (5) друкованих аркушів за рік, в якому журналі схочете. Чи Ви получите який гонорар за сих 5 аркушів з редакцій, се до мене не стосується, а також і те, що, може, Ви напишете і більше 5-ти аркушів за рік. Я плачу Вам 300 р[ублів] на рік і край! Що ж до тих 200 р[ублів], що Ви вважаєте за позичені у мене, то коли хочете, залічіть на них — «Народний діяч» і те оповідання, що Ви недавно написали3, як казав мені С[ергій] (Про студента, зданого в салдати), а також і драму4. От ми й квит. Як бачите, зо мною лехко зводити рахунки. Коли Вас муляє ще долг в 100 р[ублів] (мені невідомий), то я Вам вишлю і сих 100 р[ублів] в зачет сих 3-х речей, які Ви написали останніми часами.
Думку за «фельєтони» покиньте, не псуйте собі пера, намагайтесь виробити з себе солідного письменника, а не «борзописця».
Ваш серцем Євген Ч[икаленко]
Ще забув Вам пояснити, що за твори, поміщені в галицьких журналах, я Вам доплачувати не буду, се нехай самі редакції роблять.
Що ж тичеться до «Київської] Старини», то творів В[инничен-ка] вона поміщати не буде, а 3. Дедевича з охотою друкуватиме5, що їй подобається, і плататиме од 25 — до 40 руб[лів] за аркуш, дивлячись по тому, скільки їй подобається твір. За драматичні твори досі редакція нічого не платила, але я зроблю протекцію, щоб за драматичні твори Дедевичові теж плачено, хоч, може, і не більше 25 руб[лів] за аркуш, бо, певне, автор діставатиме плату і від труп, коли його твір ставитиметься на сцені.
Коли можливо, то останнє оповідання надрукуйте у «Вістнику», а потім вже разом з іншими нехай собі видає «Спілка»6, бо її видання сюди не доходять, а «Вістник» все-таки можна тут добути.
Присилайте швидче драму Дедевича7, щоб швидче її перевести через цензуру; я гадаю, що драматичні твори йому повинні удаватись ще краще, ніж оповідання, а тим часом побачим!
Може, Ви не получили листа, адресованого на ім’я Жураківської, то я і тут знов скажу — штудіруйте, ради Бога, мову по етнографічним матеріалам; народня мова галичан майже така сама, як у нас на правім березі, тільки галицька інтелігенція говорить якось дуже з «польска», але в неї не вчіться.
