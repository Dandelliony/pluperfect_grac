Бачите, Евг[ене] Харл[амповичу], як Ви самі собі суперечите: «Момент» — «чудовий», а «Рабині» — «кривляння». Через що? Коли
брати з боку форми, манери писання, то вони обоє написані «модно» і ні в якому разі не в стилі «Голоти». Значить, річ не в формі, а в змісті. Зміст же самий здоровий: і ілюзія і дійсність суть рабині єдиного справжнього — чуття. Нездорове те, що обстановка в першій сцені з проституткою? Але ж це смішно, як смішний протест Ваших читачів проти «чудового» «Момента». Здоровий чи нездоровий напрям не в формі, а в змісті. Ні в «Глумі», ні в «Моменті», ні в «Рабинях», ні в «Те ж саме» я не можу признати нездорового. Коли деяким читачам угодно за деревами не бачити лісу, коли вони з-за лицемірно-наївного пуританізму вишукують те, що їм подобається, то я в цьому не винен. В «Моменті», наприклад, зовсім немає акта совокупленія. І не то що немає, а й не повинно, не може буть по ідеї оповідання. Звідки ж читачі видряпали це? І що такого нездорового в ідеї «Рабинь»? Або в «Глумі»? або в «Те ж саме», де проводиться та думка, що застой — це погане і страшне, а рух є радість і бажане? Ви пишете, що Горький напевне не надрукує «Те ж саме». Правда. Але ж не думаю, щоб Вам приємно було, коли б я почав писати речі в стилі «Мать». Горький же тепер такий фанатичний есдек, що всяку річ, яка не є прокламація, бракує. «Голоту» й «Голод» він найбільш хвалив за їх здатність до прокламацій. Ви радієте, що Горький мене відживить? Цього зовсім не потрібно робить, запевняю Вас. Поминем «Щаблі», на яких ми дуже розходимось і які я вважаю найздоровшим своїм твором, і звернемось до «кривляння»: в яких оповіданнях є нездорове, які ідеї в них тхнуть «золотушністю». Покажіть. «Дим», в якому говориться, що вогонь не гасне і при певних обставинах горить ясно і бадьоро?
Ви змішуєте форму і зміст. Ті оповідання, які не вдались мені, Ви звете «кривлянням». Невже «Глум» можна поставити нижче... ну, хоч «Біля машини»? Якби я справді зійшов на нездоровий шлях, то вже б так і йшов по йому, а то ж в один і той же місяць написав і «кривляння» і «чудове». І форма і зміст їх рідні, тільки одне удалось, а друге ні. От і все. Пам’ятаєте, я казав Вам колись про п’єсу з життя аграрних робітників. Я хочу тепер писать її, або окремі малюнки робити. Я знаю, коли я напишу удачно. Ви вже скажете, що Горький таки вплинув. А неудачно, значить, упорствую в своїй хворобі. їй-богу, якби так усі читачі мої відносились до моїх писань, я покинув би писать, бо тобі одбірається навіть власна фізіономія і все, що не напишеш, буде удачною або неудачною копією чогось чужого.
Горький прийняв також «Дисґ[армонію]» і «Вел[икий] мол[ох]». «Щаблів» я йому не давав, бо не маю в руках перекладу. Дам разом з тією повістю, яку напишу, як продовження «Щаблів»1. Бачите, я таки упорствую! Паралельно ж з цією повістю писатиму все, що не буде
