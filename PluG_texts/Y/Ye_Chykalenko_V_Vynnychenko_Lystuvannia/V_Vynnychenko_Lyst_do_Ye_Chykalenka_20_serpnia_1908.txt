Як бачите, Євг[ене] Харламп[ійовичу], я Вас послухався і живу в горах тепер знов. Довго роздумував над Вашою пропозицією (через те й не одповідав так довго) і рішив, врешті решт, прийнять її, а невідомого добродія дуже дякувать. Через місяць думаю їхати в Париж і вчитись. Боюсь шуму, але, з другого боку, бачу, що й в селі є люди, які саме й роблять шум. Так хай принаймні робить шум культурне життя, а не якийсь швейцарський дегенерат селянин буде гупать чобітьми над головою в 5 год[ин] ранку.
Хочу вступити в Парижі до університету і штудіювати природні науки, філософію, літературу і мови. Коли видержу, то пробуду до літа. А там, може, й справді щось переміниться.
Почав одну роботу, але щось погано йде. Знаю, що треба на якийсь час залишити все, але ж ніяк не можу видержати, — тягне. Колись я балакав з Горьким і він радив мені писати спомини про крі-пость1. (Тепер усі пишуть спомини). Це робота не дуже важка, так я й хочу взятись за неї. А як посуваються Ваші спомини? Дуже мені цікаво було б прочитати хоч що-небудь з них. Взагалі, я дивуюсь, чому Ви не пишете. Без всяких компліментів, у Вас так ясно, легко виходять статті, що, мені здається, Ваша скромність набірає вже злочинний характер. Способом писання, простотою і виразною ясністю думки, мовою мені дуже подобались Ваші статті. (З змістом я не згоден, але це інша річ). Я думаю, що спомини у Вас вийдуть інтересні. А коли Ви не поскупитесь і надасте їм того юмору, з яким завжди балакаєте, то їх будуть читать з захопленням. Ви де думаєте друкувать їх? І коли скінчете?
Що Левко поробляє? Я писав йому, але він, бестія, так десь захопився рідним життям, що й не одповідає. Що він робитиме далі?
Хай напише мені. Моя адреса до 15 сент[ября] (н. ст.): W. Star[osolsky] Pension des Fouqéres, Bière, Cant. Vaud. Suisse.
На цю ж адресу поки що може невідомий вислати гроші.
Всього доброго! Ще раз дуже дякую того добродія, якого я, здається, знаю, хоч він і хоче зостатись невідомим. Вітайте родину Вашу.
В. Старос[ольський]