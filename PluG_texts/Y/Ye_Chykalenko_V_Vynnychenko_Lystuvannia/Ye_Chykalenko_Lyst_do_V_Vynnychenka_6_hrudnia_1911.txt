Дорогий мій!
Вчора я писав Вам коротенько про вражіння, яке справила на мене «Молода кров». Тепер, з тяжким серцем, розповім Вам результат читання її перед громадою в 20 душ. Був Садовський з декількома артистами, були наші рецензенти, але не було, на жаль, справжніх критиків, як Єфремов тощо. Уявіть собі, голубе, що тільки я один вважав, що п’єса може буть виставленою на сцені, після виправки деяких дрібниць. Всі одноголосно висловились, що п’єса написана так слабо, що не віриться, щоб її написав автор «Брехні». Ідеї п’єси ніхто не зрозумів. Всі думали, що автор хотів виставить сучасну деморалізацію села. Але всіх дивувало, що герой п’єси, не якийсь типічний суб'єкт, а форменний ідіот, Садовського прямо дратувала калічена мова сього «ідіота». Справді, Антось випадковий дегенерат, який мав відносини з всякими Таньками і чомусь раптом схотів «взять законний» шлюб з ївгою. Чого, для чого, з якої причини — не відомо. Решта дієвих людей — живі, типічні особи, але дія, в якій їм доводиться фігурірувать, скомпонована недбало, не цікаво, нудно. Зав’язка — перша дія, скомпонована гарно. Друга дія нудна і не потрібна зовсім, бо не посовує дії до розв’язки, до вияснення ідеї. Третя, знов хороша, окрім сцени з ворожкою, списаної з «Москаля чарівника» або з «Сватання на Гончарівці». Четверта була б нічого собі, якби не так розвезена під самий кінець. Всі висловились, що п’єса написана наспіху, в три дні, що автор навіть не перечитав її, бо деякі персонажі не одинаково звуться в різних діях. Так парубок, зазначений в спискові дієвих осіб Пилипом, в першій дії зветься Панасом, в другій Пилипом, потім знов Панасом. На моє запитання — чи посилать п’єсу в цензуру — всі висловились, що треба, щоб вона вилежалась, потім, через який час, вернуть її авторові, аби переробив, а тоді вже посилать в цензуру.
Але ніхто не висловився — як саме треба переробить, бо ніхто того не знає — це, кажуть, діло автора. Мені ж здається, якби з 1-ої дії
перенести в 2-гу договор ївги з Панасом про плату за мовчанку, щоб в 2-ій дії вияснилось, хто виє собакою, тоді в 2-й дії хоч що-небудь було нового, що веде до пояснення справи, а тепер 2-а дія, крім ворожки, нічого нового не дає, окрім того, кінчається зовсім не ефектно, а через те і нудна.
В 3-й — треба перенести сцену з ворожкою за куліси, бо вона, справді, написана наче автором ще до Кропивницького та К[арпенка]-Карого, така вона стара. Закінчить її треба розмовою про «торжество науки».
Четверту дію треба б було закінчити тим, що всі Антося умовляють примиритись з долею, бо він взяв «закон».
Щодо Антося, то його, на мою думку, треба трохи підмалювати: перше всього виправити його неможливу мову, хоч може вона й списана з натури. Часто буває, що в природі побачиш таке неприродне, що й не віриш очам, і навпаки, читаєш у якого-небудь автора небувалу річ, але описана вона так природно, наче дійсність.
Треба якось обґрунтувати думку Антося «взяти шлюб». Цілком натурально було б, якби ївга була, справді, красунею, але автор підкреслює, що вона була «морда», бо так було в дійсності. Автор хотів висловити ідею про «законний шлюб» і для виконання взяв справжнього ідіота і ... вийшло зовсім незрозуміло, випадково, бо ідіотові всякі ідіотські думки можуть приходити. Світогляд Макара Мак[арови]ча і Степана М[акарови]ча зовсім зрозумілі і обґрунтовані, особливо у М[акара] М[акарови]ча, якого змальовано взагалі чудово, з його мухами, блохами, півнем! Мати і всі селяне правдиві, чудові, один Антось — ідіот, а на ідіотах не можна будувать тепер п’єси, це можна було колись на Стець-кові витворити «Сватання на Гончарівці», а тепер вже якось соромно дивитись на Стецька еволюнірованого в Антося.
Ну, годі. Нехай п’єса полежить у мене, а згодом я її Вам вишлю.
Я писав Вам вчора, просив, щоб Ви не спішили виходити з «ЛНВіст-ника», бо я сподіваюсь полагодити справу, як колись се зробив.
Шкода, що «Молода кров» не може зараз побачити сцени, бо тільки великим числом п’єс Ви могли б себе поставити в незалежне становище. Треба попробувати під іншими заголовками і прізвищами дієвих особ послати знов в цензуру «Чорну Пантеру», «Співочі т[оварист]ва».
Напишіть мені — скільки моїх листів Ви одержали у Львові і чи бачились з Коцюбинським.
Ваш Євген [Чикаленко]