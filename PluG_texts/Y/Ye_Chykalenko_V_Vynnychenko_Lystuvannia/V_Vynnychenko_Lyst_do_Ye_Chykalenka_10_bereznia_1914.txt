Дорогий Євгенію Харламповичу!
Ви так ошелешили мене своїм останнім листом, що я й думку закинув про поворот1. Перш усього, я не маю змоги зробити довіреність. Через що саме, Вам це вияснить докладніше адвокат Віленський2. Сей Ві-ленський саме тепер перебуває в Парижі. Я з ним говорив з приводу моєї справи. Він мені вияснив деякі такі речі, після яких я знов насмілююсь думати про повернення на Україну. Не буду Вам багато писати про розмову з Віленськ[им], він сам розкаже Вам про ті заходи, які пропонує зробити. Чоловік він, видно, дуже практичний, пролазливий і з ним краще вести цю справу, ніж з Сініцьким3 (який, здається, в політичних процесах нічого не розуміє). Отже, коли до Вас прийде Віленський, то, будь ласка, поговоріть з ним, вірячи йому.
Прошу також написати мені зараз же, яке вражіння Ви винесете з балачки з цим чоловіком.
Збираюсь дати що-неб[удь] маленьке «Раді» та все нема часу, — мушу сидіти коло обіцяних робот. Але, сподіваюсь, що хутко вже покінчу з ними.
Страшенно хочеться на Україну! Коли б мені поставили умовою пішки пройти круг всеї землі і через Китай вернутись на Україну, пішов би. Склали б з жінкою потрібні манатки й через тиждень же рушили б. На жаль, ніяких умов, крім «вічного заслання», не пропонується. Коли б це заслання на Україну, — згожуюсь. Але все ж таки на щось сподіваюсь! Може, щось і вийде з заходів Віденського.
Чекаю Вашого листа!
Ваш В. В[инниченко]