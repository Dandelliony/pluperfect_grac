Зараз я проживаю на селі; певне, ще пробуду тут до 6 августа, а тоді поїду в Київ, але теж не надовго.
Лист Ваш хтось переслав мені сюди, а рукопису нема1; мабуть я вже його получу в Київі.
Само собою, що прочитаю його зараз же, бо Вашими писаннями, як Ви знаєте, дуже інтересуюсь.
Само собою, що й рецензію напишу Вам неліцепріятну, а по щирості.
Я вже з нетерпіннєм жду того часу, коли прочитаю рукопис. Мені страшенно хочеться, щоб Ви написали п’єсу, яку можна було б поставити на сцені.
Се була б ера в Вашому особистому житті і в житті українського театра.
Тепер зовсім нема й одного хоч трохи порядного драматурга, а п’єси старших письменників вже повиходили в тираж, і театр наш гине, бо нісенітниці Володських і К° тільки принижають його.
Так само, як до Вас, я чепляюсь до Олеся2. Я раз у раз кажу йому, що якби він написав зо скілька гарних сценічних п’єс, то не треба було б йому тягнути лямку на тих осоружних йому бойнях.
Ох, коли б хоч ся Ваша п’єса попала б на сцену!
Ну, та побачимо.
Фельетон про письменників такий нудний, такий примітивний, що не хотілось вірити, що він вийшов з-під Вашого пера. Про натяк на живого письменника — пусте, аби було художественно зроблено, а коли погано, то й се ґанч.
Питаєтесь, як живу? На се одповім так: все було б добре, якби не те, що фінансово заплутався так, що не знаю, як пережити сей рік. Як не обірвусь сього року, то тоді вивернусь, бо вжив деяких комбінацій, які поліпшать мої справи, але аж через рік, півтора, а тепер мені страшенно сутужно.
Цікаво, що за пльотки йдуть про моє життя?
Ваш Є. Чикаленко