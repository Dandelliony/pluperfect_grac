Дорогий Євг[ене] Харламповичу! Послав Вам рекомендованого листа дуже давно, а відповіді не маю. Чи не розсердились Ви за що-небудь на мене? Чи перенесли своє незадоволення з «Дзвону» на мене? Між іншим, «Рада» очевидно незадоволена «Дзвоном». Я мушу сказати, що ми також незадоволені статтями Донцова1. На мою думку, це — якийсь національний провокатор. Інакше не можна зрозуміти його упертий, глупий сепаратизм, його ідіотське підкреслювання скрізь, що нам
треба сепаруватися від Росії. Мало того, що наша редакція зовсім не поділяє непотрібних цих сепаратизмів, але й того способу полеміки, з яким Донцов виступав. Це і інші причини (його невиразність в соц[іально]-політ[ичному] світогляді) примусили нас виключити його з числа наших співробітників.
Ми, розуміється, стоїмо на інших підвалинах, ніж «Рада», і може бути, будемо виступати проти тих чи інших поглядів її, але будемо робити це в межах коректносте і самого питання, з приводу якого буде дискусія. Мені дуже прикро, що вийшло без потреби й без бажання всеї редакції це* непорозуміння. «Рада» робить своє, ми робимо своє. І те, що робиться доброго, мусимо признавати. Бути «Українською] хатою»2, жовчним і нервовим зінським щеням, — «Дзвін» не хоче і не буде ним.
А я збіраюся якраз дати (вже й написав частину) «Раді» невеличке оповідання на тему, яку Ви колись мені дали. Та й не знаю вже тепер, чи схочете мати зо мною «до діла».
Завтра я їду до Парижу, де й житиму більш-менш довший час. Коли Ваша ласка посилати мені «Раду», то скажіть в конторі, щоб змінили адресу, знов така:
М-г Kossevitch, 8, Rue Marie Rose, Paris.
Дуже шкода мені, що не міг побачитись з Вами, скучив страшенно. Боюсь, що й не скоро доведеться бачитись. Коли б хоч через 5 літ можна було оселитись в Київі. Та де!
Маю намір їхати на життя в Америку та заробляти там чим-не-будь на життя; вимагають росіяне оригіналів, а не перекладів. Видно, вже з чисто принципіального боку до цього ставляться. А я, заявивши, що по-рос[ійски] не пишу, чекаю, що згодяться й на переклади. Закінчив оце більшу річ для «Земли»3. Писав по-укр[аїнськи]. Переклав і даю як «авторск[ий] перевод с украинского]». Побачу, що скажуть, цікаво.
З Америки буду Вам писати оповідання в стилі Марка Твайна4.
Сподіваюсь, що відповісте мені?
Ваш В. В[инниченко]