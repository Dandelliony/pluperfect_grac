Так Ви, значить, волієте фінляндську, а не нашу лук’яновську, рідну санаторію?1 М[ихайло] С[ергійович], очевидно, тримається інших симпатій,2 — патріот. У його напевне нема дітей, за це я ручусь Вам! Умови життя, правда, в дечому схожі з фінляндськими. Ну, та, я думаю, що про Вас уже десь клопочуться і, коли знайдуть потрібним, то переведуть (чи то пак: перевезуть) у кращий клімат. Але все ж таки Ви поправляєтесь? Ну, це краще всього, я щиро радію з цього. Тільки Ви вже посидьте довше у Фінляндії, — хоч і чужа сторона, а часом помагає не гірше рідної.
Щодо нас, то ми живемо, як кажуть (чи казали) галичане «от — собі». Я сижу в норці як миша і навіть вусики не показую, щоб якийсь кіт не вхопив3. Р[озалія] Я[ківна] збирається різати героям пальці і бинтувати руки. Вона добула собі свідоцтво. Тільки ще невідомо, чи звернуть на його милостиву увагу всякі... коти. Відомо ж, що вони з мишами люблять гратися. Всі інтереси наші тепер складаються з донесеній Шт[табу] Главноком[андуючого] і з питання, чи виживемо ми в цій «коштовній» Москві хоч до літа. Донесенія хитаються, як діти на гойдалці, зробленої з дошки, — то одне вгорі, то друге. А чоловік дивиться на їх і аж занудить йому, — швидче б уже падало те або те.
Думалось, їдучи сюди, хоч на кацапів надивлюсь. Але й цеї втіхи нема, мишаче життя не дозволяє. Іноді думаєш: ах, та поїду я раз на все у санаторію, полічусь років два та хоч тоді буду здоровий, як слід4. Щасливий, їй-богу, М[ихайло] Сергійович]!
А чом же Левко не хазяйнує? Чи запалу вистачило тільки на тиждень? Я вже збирався дивуватись його мужности. До речі: він, здається, бачиться з М. Славинським? Або, може, Ви маєте спромогу побачитись? Чи не могли б Ви його спитати: чи не може він вмістити в «Вестн[ику] Евр[опы]» «Босяка»?5 Я йому хотів написати та не знаю адреси і як його по батькові величають. Напишіть, будь ласка, — здається Макс[им] Антонович. Ні?
Не знаю, як піде з українським] текстом, а мушу добувати грошей, життя тут коштує скажено. Просто жах нас бере, хоч усі дивуються з цього жаху.
Коли Л[евко] або Ви не можете перебалакать з Слав[инським], то напишіть його ім’я і адресу, я сам напишу йому. Зарані дякую.
Кланяємось Вам і Л[евкові] обоє найсердечніше!
В[инниченко]