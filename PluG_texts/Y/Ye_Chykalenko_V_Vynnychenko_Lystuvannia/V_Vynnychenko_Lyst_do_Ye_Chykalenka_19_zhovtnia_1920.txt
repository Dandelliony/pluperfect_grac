Дорогий Євгене Харламповичу, дуже мені прикро й боляче, що вийшло таке непорозуміння. Особливо мені прикро те, що воно, як казав Гасенко, одбилося на Вашому здоровлю. Єдино-винним у цьому інциденті я вважаю себе. Коли б я розсудливіше й уважніше до других вислухав усе, що мені говорилось, коли б спокійніше реагував на те, то все зараз же вияснилось би й не дало би стільки неприємного і Вам, і мені, і другим1.
Ви маєте рацію, коли запитуєте: як я міг так легко повірити тому, що говорилося про Вас. Дійсно, і тут я винен. Але сам собі пояснюю це так. Приїхав я в Карлсбад2 змучений п’ятимісячними митарствами3, з болючою раною і за революцію, і за Україну, з чеканням глуму й насмішок над собою від політичних ворогів і противників, глуму за те, що хотів оддати себе за дорогу мені справу, приїхав я от такий і зразу, справді, на мене посипали, як з мішка, всіма гидотами, що за ці п’ять місяців моїх митарств мої політичні противники тут обкидали і мене, і мою родину, і моїх друзів, і мою честь.
Ви зустріли мене, правда, тепло, не як політичний противник, а як колишній Євген Харлампович, мій літературний хрещений батько, до якого я раз у раз, не зважаючи на всякі політичні чи які будь різниці в світогляді, почував чуття як до рідного. І я так само відповів Вам на Вашу теплу зустріч. Але... не дивлячись на це, усе ж таки повірив тому, що говорилося про Вас. Повірив через те, що ми — політичні
противники. А ради того, щоб дискредитувати політичного противника, хіба навіть найближчі особисті приятелі не вживають всяких засобів? Пригадав я собі, з якою ворожостю Ви ставились до мене перед повстанням проти гетьмана, пригадав, як Ви виступили з листом* і стат-тьою проти мене**4, хоч я проти Вас не виступав, і з сумом та болем повірив, що Ви не вважали потрібним обстоювати репутацію Вашого політичного противника, коли її при Вас запідозрювали. Так само повірив я, що з політичних симпатій Ви могли писати «сукиному синові»* * * листи й вихваляти його політичні писання. Через це саме, я гадав, Ви могли іронічно поставитись до мого найщирішого бажання помогти Вам, назвавши це «гарним жестом»****.
Повторяю, політиці я надаю такої ж сили, як коханню, в якому, як Ви й самі колись казали, ні дружба, ні рідність не визнаються.
Правда, гірко мені й боляче було ще раз на свойому досвіді й шкурі відчути цю істину, але я навіть не був на Вас у претензії за це. Мені тільки не хотілось піддержувати формально приятельських відносин, коли їх, на мою думку, не було в дійсности. Я старався зрозуміти, щоб мень-че відчувати. Адже, наприклад, з Піснячевським я не мав ніколи ніяких відносин, а він з політичних мотивів ставиться до мене як найлютіший мій ворог5.1 я його також стараюсь зрозуміти. Розуміється, те, що говорить Піснячевський і як він до мене ставиться, я не оцінюю так, як Ваше відношення. І через те ворожість Піснячевського з усіма його лайками і дурницями мене смішить, а Ваше відношення — болить.
Але коли виясняється, що я помилився, що нічого того не було, про що мені оповідали, чуття болю зміняється чуттям сорому і каяття, що своєю нерозсудливостю спричинився, може, до погіршення стану Вашого здоровля. А з другого боку і легче: принаймні ясніше тепер зазначилось, що навіть політика не може знищити того почуття й відношення, що зросло й закорінилось протягом довгих і різноманітних років життя. І гадаю, що політичні наші світогляди відтепер не будуть уже викликати в нас непотрібних емоцій.
Я хотів би ще сказати декілька слів з приводу М. Шаповала. Краще з ним ніяких вияснень не заводити. Насамперед, це зачіпає Вашу гідність. З мене досить Ваших слів. З другого боку, це викличе цілу серію балачок, і зайвих та неприємних балачок, на які так багата еміграція. Боячись цього, я навіть пояснення своєї зміни в відношенню до Вас
одкладав на момент виїзду свого з Карлсбаду. Далі. М. Шаповал розповідав мені все те не з злої волі, не з бажання «інтригувати» або посварити мене з Вами, а тільки через свою балакучу вдачу та деяку плутаність в оцінці явищ. Таке моє найщиріше переконання6.
Сподіваюсь, що це вже буде наше останнє непорозуміння. Хочу вірити, що як би далеко ми не стояли один від одного політично, це не дасть нам права бути несправедливими або нерозсудливими в особистих відносинах.
Від щирого серця бажаю Вам забути цей інциндент.
Ваш В. В[инниченко]