Засмутив мене Ваш лист, Євг[ене] Харл[ампійовичу]. Але не зовсім. В мені починає загорятись завзятість. Цю п’єсу я знищу* 1, але не покладу пера в цій сфері до того, поки не признаюсь сам собі, що не можу писать п’єс. Хай ще дві-три проби, але мушу ж я схопити те, що із філософських трактатів робить п’єси. Гауптман, Ібсен теж беруть ідею і воплощають її в дії й образи. Навіть автори «Штукаревичів»2 мають зарані якусь ідею («філософію»). Вся біда моя в тому, думається мені, що я згадую життя, що я його не бачу круг себе, не бачу реальних людей, а ідеї завжди зо мною, тому й виходить перевага їх над образами. Повторяю, (і Ви не сердьтесь, Євг[ене] Харл[ампійовичу]!) річ не в «філософії», а в тому, як вона висказана. 1 от це «як» мені треба схопити.
І я його таки схоплю! Навмисне перештудірую різних драматургів (чого, на жаль, я досі не робив), сам серйозніше, пильніше, об’єктивніше буду придивлятись до своїх образів і, певний, дійду свого!
За щире слово і одзив дуже-дуже дякую. Щодо «Чудн[ого] епізоду]», то я його дав до друку через те, що вважаю думку, проведену в йому, зовсім не порнографічною і не неморальною, а, навпаки, цілком ціломудренною, моральною (з мого погляду). Всякому не «предубеждённому» видно ту думку, видно, що людина хоче бути матір’ю, хоче не нянькою, хазяйкою, любовницею, а тільки матір’ю бути. Розмазувать
цю думку я не хотів. А сцени «порнографічні» по моєму замислу якраз повинні були підкреслювать, що їй зовсім не ходило про страсть, про мужчину. І тільки для цього вони й приведені у мене. Розуміється, такій людині, якій вся кров кидається у голову при слові «тепле стегно», нічого більше й не буде видно з оповідання. Ви ж мені ніяких уваг не робили, а просто забракували, як щось неморальне і гидке. Ви знаєте, що уваги Ваші я ціню завжди і, можливо, що психологію її підкреслив би, якби Ви це зауважили тоді. А то мені просто було заявлено, що оповідання прочитано, деякі аж за голови хопились і всі одноголосно забракували. Ну, та хай іде так. Хто має очі, той побачить, а сліпому ніяке підкреслення не поможе.
На Париж мені більше вже не пишіть, бо я виїжжаю днів через 6-8 у санаторію (в Германію). Є один метод, який я хочу спробувать на собі. Метод лічіння — голодування на протязі 6-ох тижнів (старинні 40 днів і 40 ночей). Я багато розпитував очевидців і читав про цей метод. Оповідають і пишуть чудеса. Метод зветься «поновлення організму». Вилічуються всякі застарілі нервові хвороби, всякі катари, всякі наслідки попередніх лічінь медикаментами. При допомозі води, обгортувань мокрими простинями, що примушує страшно потіти, метод голодовки доходить того, що організм сам собою втягує погані соки в циркуляцію, виганяє їх із себе, фільтрує кров і на кінці курації цілком поновляється. Самі лікарі в тій санаторії попереджають, що метод трудний, дає багато важких хвилин, не до всякого організму придатний, але ті, хто видержують, досягають блискучих результатів. Зо мною їде «голодувати» ще один знайомий, людина дуже обережна, але який бачив на свої очі приклади, коли цілком хворі люди після санаторії виходили зовсім здоровими. Неодмінно хочу спробувать! Коли верну своє колишнє здоров’я, тоді, думаю, всякі труднощі переборю. Може, ви цікавитесь цією сана-торією, то я Вам звідти докладніше напишу.
Дуже дякую за прислану статтю Русової3. Ви, певно, з нею не зго-жуєтесь? Щодо деяких уваг про «натяжки» в цій п’єсі, то згадайте хоч би Олеся, який не один поріг оббив, поки добився, що надрукували його книжку4, про яку критики тепер пишуть, що такі книжки родяться століттями.
Хворий Михайло — це Петро Михалевич5, тільки трошки прибільшений. А сцена з проханням убити його і розбиванням шклянки була на моїх очах. Не розумію, чого не може буть таких хворих? Поїдьте в якусь санаторію і подивіться, яких там «неможливих» хвороб тільки нема!
Всі інші уваги цілком справедливі, але їх виправить було б дуже легко. Тільки, говорю, що цю п’єсу я знищу. Я хочу, щоб мої речі ставились і дивились з охотою, а не «так собі». Раз вся п’єса не сценічна
й не захопить глядача, то ніякі поправки нічого не поможуть. З одного боку засмічують укр[аїнську] сцену «Штукаревичами», а я буду нудними трактатами? Не хочу. Краще постараюсь написати щось нове, дивлячись на цю, як на покажчик того, що так не треба писать.
Із санаторії пришлю Вам свою адресу. А Ви, будь ласка, скажіть у конторі, щоб припинили поки що висилку газети на Париж. Та хай звернуть увагу, а то часто газета іде та й іде на стару адресу, хоча я й роблю заяви, що не треба більше туди висилать. А як переїду в санаторію, то прошу знов посилать.
Як ваше здоров’я тепер? А здоров’я «Ради»? Все-таки держиться. Ще раз дякую і бажаю всього найкращого!
В. Старосо[льський]