Вчора послав Вам чергових сто рублів (за март і апріль), а сегодня одержав од Вас листа. Тепер питання, яке для мене не зовсім ясне — чи вислать вам зараз гроші і за май та іюнь, чи з Вас буде тим часом і сих.
Зараз заходив в ред[акцію] «ЛНВ» і прохав контору швидче вислать Вам гонорар за «Memento» і доплатив ту підвишку гонорару, як[а] через мої руки переходить для Вас. Професор зараз у Львові, думаю, що контора не збреше і вишле Вам завтра, як обіщала.
П’єси Вашої ще не получив1; як прочитаю, то зараз напишу Вам свою думку і зроблю, як пишете.
Дай-то Боже, щоб вийшло гоже!
Якби-то Ваші п’єси ставились на сцені, щоб мали з них користь і Ви і артисти та й публіка!
В санаторію я тепер не маю змоги поїхать. Хоч і треба б було, а особливо хотілося б побачитись з Вами — наговоритись, налаятись і проч[еє]. Здоровля моє ще в такому стані, що я ще лехко вихожу на другий поверх дому, а значить, ще не пора їхати.
А може влаштуються мої особисті справи, счезне причина, яка мене мучить вже більше трьох років, і я буду здоровий.
Не буду про се Вам говорити тепер, бо се чисто особиста, чи краще сказать родинна, справа. Як улаштується все гаразд для мене, то тоді почуєте, або я й сам Вам розкажу.
А поки що — се тільки джерело моральних моїх мук вже віддавна2. До того, ще й фінансовий кризис я переживаю такий, в якому зроду не був. Але все воно часове, вже переживеться, а тут треба клопотатись про справу історичну, про «Раду», не дать їй загинуть, а пережить сей проклятущий час, який переживає тепер наша преса і взагалі ми всі. Гіршого часу, здається, я не переживав.
Ну, бувайте, голубе, здорові. Напишу, як прочитаю п’єсу.
Ваш серцем [Чикаленко] Присилайте «Те ж саме».