Дорогий Євгенію Харламповичу! Давненько вже я не писав до Вас, — клопоти, турботи та прикросте різні. Мабуть, доведеться їхати служити десь на фронт, ходять чутки, що незабаром буде переосвидетельствование білобілетників по 1900 рік включно. А я ж цього року.
Знов руйнація. Хочу вступити тоді в Союз1 і пожити на фронті, хоч життя бачитиму. Прохав допомоги з цього приводу у киян та не знаю, чи дадуть. А іншої ради немає, бо, знов чутки ходять, що до 50 літ братимуть по Різдві усіх. Значить, фронту не минути. Отож буду служити. Тільки коли б такі умови, щоб лишався час для своєї праці. Не хочеться запакувати себе зовсім.
Та це не така велика прикрість, як інша. Мучить мене тепер одна думка... Ні, мабуть, писати не буду, краще поговоримо, як побачимось. Я сподіваюсь, що ми ж сеї зими побачимось? Як у Вас вийшло з управителем? Знайшли чи ні? Поїдете на свої три місяці чи зимуватимете таки в Перешорах? Дуже було б добре, коли б заїхали до нас хоч на тиждень. Страшенно скучив за Вами. А про март мрію! Як не буду тоді десь на фронті, то неодмінно приїду полежать на сіні, під сонечком. Я ж сонце тільки тоді й бачив за весь рік. Тут його зовсім не було все літо, — дощі, вохкість, тумани. Ой та й остогидла ж нам оця Кацапія, аж з души верне! Хоч бери та, не дожидаючись, тікай на фронт, аби на Вкраїні.
Як же Ваше тепер здоров’я? Що Вас хвилює тепер? От би поговорить з Вами, посміятись, здається, багато одлипло б з душі тяжкого. Ну, та надії на це не кидаю.
Р[озалія] Я[ківна] вітає Вас і Ю[лію] М[иколаївну] дуже-дуже. Вона тепер знов у фазі своїх іспитів, знов дряпається. Як не обірветься, то добре буде. Ну, всього-всього доброго! Обнімаю Вас од усього серця і низенько вклоняюсь Ю[лії] М[иколаївн]і!
Ваш [Винниченко]