Дорогий Євгенію Харламповичу!
Пишу на одчай, бо не знаю, чи Ви в Перешорах. Дуже хочеться знати, що з Вами, як Ваше здоров’я, як справи взагалі? Напишіть. Адреса така: Москва, Тихвинская, 7, кв. 22. Ив[ан] Петр[ович] Гергель.
Ми живемо помаленьку. Нічого особливого не трапляється. Мерзнемо від холоду в квартирі. Остогиділо тинятися по «меблірашках» і взяли квартиру. Але градоначальство видало наказ: не доводити температуру в хатах вище 13°. І хазяї наші охоче, дуже охоче! — виконують сей наказ: вище 11° у нас не буває. Я сижу й працюю з закутаними в плед ногами, а руки бігаю гріти в кухню. Одначе власна квартира дуже підіймає продуктивність роботи. Ніхто не біга по коридору, не одривають жінчині візітери, як раніше, коли було VA кімнати і сховатись не було де. Та й годуємось краще. Річі це дуже прозаїчні, а на «дух» вони дуже, виявляється, впливають.
Що чути у Вас? Особливо як здоров’я Ваше? А, знаєте, здається й у мене буде щось подібне до Вашої слабости: пече часто і доводиться вживати соду. Як нерви гірше, так і за соду. Хочу навіть завести собі такий же папірець од гильз, як у Вас, щоб більше схожість була. Так і бачу тоді Ваш передпокій, грубку і Вас, як Ви любовно вмощуєте дрова в ній. Аж пахне тою фарбою, що тоді.
Вітаємо сердечно Вас і Ю[лію] М[иколаївну] і чекаємо відповіді.
Ваш І[ван] Г[ергель]
Чи оженився Левко? Де він? Де Петрусь? Все там же?1