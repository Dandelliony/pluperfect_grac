Я так і знав, Євг[ене] Харл[ампійовичу], що Ви мене не зрозумієте. Перше про «Раду». Я не через те прохав Вас не висилать її мені, що образився або вона спротивіла мені, а тому, що ніяково мені діставати її дурно, а до того ще так часто міняючи адреси. Раніше, коли я збирався і сподівався частіше писати до «Ради», моя совість була спокійна, бо я, справді, вважав себе за співробітника газети. Тепер же, не маючи надії хутко дать що-небудь, почуваючи, що не зможу бути співробітником (не через те, що образився, а що хворий і не можу писать) — почув, що мені соромно діставати газету обманно і попрохав увільнити мене від цього неприємного почування. От і все. Ви ж зрозуміли не так.
І, повторяю, не образився я, бо нема за що. Якби це було, я б Вам так і сказав. Коли Ви мені ставите межі і силуєте писать так, як Вам подобається, я Вам це і говорю. «Щаблі» (ще раз про їх!), не дивлячись на всю критику, вважаю своєю роботою не гіршою інших. «Дим», справді, річ не важна. Але вина не в формі її, а в змісті, в виконанню. «Момент» написаний змістом в дусі “Щаблів”, формою ж в дусі «Безодні» і «Дима». (Тільки не в формі «Біля маш[ини]», «Голоти» і т. д.!). Але він мені удався, а «Дим» і «Безодня» ні. Так само й «публіцистика». В «Дисгармонії]» вона та сама, що й в «Вел[икому] Мол[осі]» і «Щабл[ях]». Але «Дисгармонія]» удалась мені виконанням більше, ніж «Вел[икий] Мол[ох]». Ви цього не хочете бачить і замісць того, щоб об’єктивно і тверезо показати мені хиби, Ви захоплюєтесь і збиваєте мене з панталику. А Вам я, Ви це знаєте, дуже вірю, Вашому розумінню і чулости довіряю більше, ніж двадцяти критикам. Але Ви теж людина і можете захоплюватись і неправильно поясняти свої правильні вражіння.
Щодо моєї мандрівки, то в даному разі я Вас послухатись не маю спромоги. Я вже не можу вийти на улицю, щоб не зустрітись з якимсь кредитором. З гір утік, бо боявся, що виженуть за неплатіж. Робить не можу, це — факт, з яким треба примиритись і... рахуватись. Не можу робить, бо хворий. Щоб не бути хворим, треба лічитись. Щоб лічитись, треба грошей. Щоб мати гроші, треба робити. Робити ж не можу, бо хворий. Щоб не бути хворим, треба лічитись. І т. д. Словом, казка-безконеш-ник. Вихід з неї один: «тікай, татку, куди видко». Це саме я й роблю. А Ви мені радите сидіть тихо і не рипатись. Коли ж, тату, не пускається».
Не сидиться, бо занадто пече. Це один бік справи. А другий той, що для кожного белетриста життя — його кислород. Без оного він задихається. Тут же, як каже Алекс[андр] Михайлович]’ «не жисть, а жистянка». Чи зможу я писати, чи ні, це вже друге діло. Коли зможу, то, значить, добре, бо бачитиму життя і набиратимусь кислороду. Не зможу, — тоді, значить, як белетристу мені каюк. А «оттого и потому» і турбуватись про мене нема чого. Що поступлю на казенні хліба, про це в моєму становищі турбуватись не підходить. Краще казенний хліб, ніж випроханий. Так я переконався, Євг[ене] Харл[ампійовичу]. Себе за цацу велику не вважаю і дуже мені соромно було читать в «Раді» про те, що «Вол[о-димир] Кир[илович]... написав нові твори» і т. д. Я дуже прохаю ніколи про мене в такому роді не писати. Це не самоунижения і не образа говорить в мені (не подумайте знов), а свідомість невідповідности одного з другим. Я не кажу, що не хочу слави; навпаки, хочу «і то дуже», як говорять рутенці, бо слава, по-моєму, є користність людям, цінність, сила, життєздатність. Бути сильним, цінним, життєздатним — це моє найщи-ріше бажання. Тепер же, в даний момент, я себе почуваю тільки хворим, у якого одна мрія: заснути цю ніч і не качатись до ранку з розплющеними очима. У якого одне бажання: могти завтра прожити до вечора без головної болі. І т. д., і т. д. Цілий ряд подібних бажань. Коли я писав «Щаблі», я не був хворий, бо писав, міг писати. Ви приводите приклад Франка2, але ж «Момент» написано після «Щаблів». Це дуже склизька стежка, але нею тепер залюбки ходять і молоді і вже досить поважні люди, яким пора б уже бути обережними зо всякими доріжками навпростець. Кожне з’явище, яке не вміщається в рямку звичного, зараз же «отчислить в разряд» хворих, це стежка навпростець. Але давно вже відомо, що хто ходить навпростець, той дома не обідає. Виходить так, що Ваша «Рада» є хворе діло, бо веде її людина, в якої неврастенія шлунка...
Воно, може, й хворе, скажете Ви, навіть померти може, але не через це. А я думаю, що воно і не помре, і що поки є порох в пороховницях, то така сильна людина, як «неврастенік шлунка», не покине поля битви. Росте молоде покоління, Євг[ене] Харл[ампійовичу], яке не для розрив-ки і оригінальності буде піддержувать, а з життєвої необхідности. Росте непомітно, як сходи під снігом. Тепер зима і його не видно, але ж і в нас клімат, як у людей. Тепер зима, а буде й весна. Я вірю в це. Вірю також, що прийдеться вибирати улицю чи плац для пам’ятника Вам, а «Рада» (чи як вона зватиметься тоді) випустить «чикаленківське» число, тільки не буде вона виглядати тоді таким задьористим підлітком, а поважним, солідним, «внушительним» добродієм у цвіті сил. Серйозно вірю. І коли ще буду числитись в розряді живих, а також літератором тоді, то не забуду згадати, що в старовину у нас бували такі кумедні люди, які вміли захоплюватись ідеєю не тільки до глибини серця, а аж до кишені. І люди будуть
дивуватись їм, як песиголовцям. А одному з них поставлять пам’ятника. [І будуть іти селяне в Лавру і хреститимуться на його, дивуючись тільки, що нема коло його лева, якому він повинен пащу роздирати (як казала баба Палажка3)]. Ні, Євг[ене] Харл[ампійовичу], тоді селяне не будуть хреститись навіть на графа Бобринського, а Вас, не бійтесь, з Самсоном не переплутають! От якби ще Ви свій шлунок як-небудь направили!
Ну, всього доброго. На мене не сердьтесь за неслухняність, бо раз, що я зроду такий, а друге... рада б душа в рай та гріхи не пускають. Про мої ж наміри, будь ласка, нікому не кажіть, бо, здається, є серед наших хтось на казенних хлібах4, тільки «єньчого ґатунку». Привіт родині Вашій!
В[инниченко]*
А бачите: я аванса таки не одіслав назад, хоча писати й не збираюсь. Може, туди далі, а, може, колись грішми пришлю.
