Вчора тільки вияснилось з Р[озалією] Я[ківною]. Був консіліум і підтверджено діагноз лікаря, в лікарні якого Р[озалія] Я[ківна] лежить. Ніякого сумніву нема, що в неї позаматочна вагітність. В понеділок 9-го призначено операцію. Операція серйозна. Оттаке лихо звалилось нам на голову. Про свій стан не буду Вам писати, бо самі можете уявить собі його.
Та коли б тільки цим скінчилось, а то ж у переспективі ще гірше: повторна позаматочна вагітність і тоді — на віки не мати дітей. Останнє найбільше жахає нас. Життя ніби хоче поглузувати з наших людських намірів і мрій. Бо наша мрія була — зробити все, щоб родити і виховати здорових, корисних громадянству дітей. Та й інстинкт останніми часами так розвився, що без жаху не можемо думати про те, що нас буде позбавлено бути батьками.
Весь час цей тиняюсь і думаю тільки про це. Бере лють, — а на кого, не знаєш, бо винних немає. За лічіння, операцію і т[ому] п[одібне] доведеться заплатити біля 1000 р[ублів]. За що?! За те, що людина лежить, мучиться, що витрачаються марно сили, час, здоров’я. Для нас ця тисяча не тільки в грошах (які самі по собі теж на наш бюджет чогось варті), а ще в страшенному глумові. І після цього я б вірив у якусь світову справедливість!
Як у Вас? Чи Ви одержали мою секретку від 1-го? Я хотів би, щоб ніхто не знав про наше лихо. У мене утворилась така думка, що більшість українського] інтелігентного громадянства ставиться до мене вороже, з антипатією. І тому мені неприємно думати, що про мою біду знатимуть і говоритимуть люди ворожі до мене. Може, я помиляюсь, але так якось я почуваю. 1 коли б мені довелось шукати помочі, то я б не подумав навіть звертатись до українців (виключаючи окремих людей, особистих приятелів і знайомих).
Р[озалія] Я[ківна] вітає Вас обох і питається про здоров’я Є[вгена] Х[арлампійовича].
Ваш В[инниченко]