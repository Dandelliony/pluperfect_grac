Дорогий Євгенію Харламповичу! Зогрішив я перед Коцюбинським, — думав, що він тільки так собі жалівся на здоров’я. А тут раптом фактично довів свої жалі. Сумно. За ким тепер черга? А хто йде на заміну? Нема щось нікого. І чи хутко будуть? Мусять бути і будуть обов’язково, але коли? І що треба робити, щоб прискорити їх прибуття, прибуття тих, які стануть на спорожнілі місця?
На великий жаль — я не одержав посланих Вами листів1. Яка шкода, що не рекомендовано послано! Я думав, що Ви або забули, або пожалкували і не вислали. Краще було б, якби так і сталось. Дуже мені прикро, — через мене Вам така неприємність. Ну, та будемо сподіватись, що патріоти хутко поповнять утрату і нашлють Вам ще більш цікавих листів; щодо цього, то, здається, Україна ще не вмерла.
Як я заздрю Вам, що Ви маєте спромогу користуватись такими чудовими санаторіями, як «Кошар-Бад»2! Знаменито сказано! Я навіть згодився б на «Швайн-Бад», аби пожити в степах, полежати на могилах,
попектися на сонці. Тут без кінця осінь. Літо, осінь, зима, весна — все дощ, сіро, вохко, холодно. До того остогиділа через це Європа, що через це одне мабуть вирушимо кудись в Америку або в Африку. Жінка мусить кінчити в сьому році медицину і тоді десь поїдемо. Можливо, що вона поїде в Індію або в французькі] колонії лікарем, а я... описувати її хворих. А найкраще — це якби можна було хоч в поганеньке село на Україні з правом раз у місяць виїжджати в поганеньке містечко.
Як Ви гадаєте, чи довго ще чекати цього? Мабуть, не дочекаюсь, — щось занадто на «конституцію» «заповідаєсь» в Росії. А це затяжна річ. Є думка в Канаду їхати, все ж таки ніби свої там. Та боюсь, що «свої» вийдуть гірше чужих. Ну, та якось буде. «Аби живі, а голі будемо».
Вітаю Вас всім серцем і бажаю здоров’я і здоров’я!
Ваш В. [Винниченко]