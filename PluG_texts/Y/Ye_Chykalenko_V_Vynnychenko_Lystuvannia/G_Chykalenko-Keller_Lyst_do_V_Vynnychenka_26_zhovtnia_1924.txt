Високоповажаний Володимире Кириловичу,
Спішу відповісти на Ваш лист з 25. IX. На мою думку добрий переклад художнього твору може зробити тільки той, хто, знаючи досконало мову орігіналу, перекладає на свою рідну мову. А до того ще перекладчик мусить сам мати якийсь літературний хист. Таких французів та англійців, щоб знали українську мову, я не знаю; щодо англійської — торік в Берліні були студенти українці, що виросли в Америці.
Треба задовольнитись отже перекладчиком-українцем, який добре знає ці мови і на точність перекладу якого можна покластись. Але
в такому випадку, на мою думку, неодмінно треба, щоб остаточна редакція перекладу була зроблена питомим французом чи англійцем, не чужим літературної праці.
Як що Ви їдете до Парижу, то серед колонії безумовно знайдете перекладчика, а редакцію остаточну довірте Ferdinad Mazade’oßi, поет відомий в франц[узських] літерат[урних] колах; я бачила переклади уривків українських творів редаговані ним — стиль був дуже добрий.
Як би переклад робився в Берліні, французьку редакцію може взяв-би на себе проф[есор] Paul Milléqnant французький лектор при університеті, він живе Charlottenburg, Demburgstr[aße] 4 II. Англійську редакцію можна доручити пані Agathe Grabish, Knebelst[raße] 48; як що вона сама не візметься то напевне порадить якусь літературну силу — у неї збирається вся ірландська колонія.
З цими обома я не раз працювала, але зверталась тільки з невеликими перекладами.
Коли переклад на німецьку мову є точний, то може б лекше знайти питомого англійця — п[ані] Grabish Вам порадить, — щоб переклав з німецького перекладу. Зроблений питомим англійцем такий переклад, що до мови англійської і стилю, буде кращий ніж переклад українця, але тоді треба буде зробити порівняння текстів англійського та українського, щоб не допустити непотрібного ухилення від орігіналу.
Взагалі це справа нелегка.
Я, розуміється, з охотою перегляну пробний виривок перекладу і скажу свою думку.
З правдивою повагою Г. Чикаленко-Келлер