Доброго здоров’я, Євгенію Харламповичу! Ви десь думаєте, що я про Вас і забув. Ні. Навпаки, пам’ятаючи про Вас, знов написав п’єсу1, яку й посилаю Вам. Не прошу безсторонньої критики, бо знаю, що Ви — найжорстокіший, але й найбезсторонніший судія. Прошу тільки не думать, що пишу Вам через те, що маю до Вас потребу. Потреба ця, може, є привід до того, щоб чиркнуть Вам пару слів і дістати від Вас вісточку.
Я, особисто, нічого не можу казать про п’єсу, але, їй-богу, трепещу, ждучи Вашої оцінки. Як подумаю, що не вподобається, то хочеться просто взять і знищить. Отож, коли ласка й спромога, напишіть мені швидче, як вона вподобалась Вам. Чи гідна до вистави і чи може захопить глядача. Ні проповідів, ні філософій немає. Хотілось тільки намалювати людину, яка має хорошу, але сучасну душу, коли старі цінності не можуть уже мати такої влади над душами, як раніше. Мушу нагадати, що це черновик, який можна і треба обробляти на всі лади. Якщо хоч трохи підходяща до вистави, то пришліть мені свої уваги щодо п’єси й саму п’єсу, — Ви знаєте, що я віднесусь до них з такою увагою, як ні до яких інших.
Зараз я перебуваю на Мінеральних Водах, де борюсь з своєю старою хворобою, якою мав нещастя заразитись одинадцять років тому і яка багато сил, грошей і часу забірає у мене. Не знаю, хто кого поборе, а я поки що здаватись не хочу.
Але цими днями я виїжжаю звідци й одповідь прошу прислати мені на таку адресу: Кавказ. Сухум. Пансион «Эллада» Людмиле Максимовне Гольдмерштейн2 (а в середині листа «для В»). Будь ласка, нікому цеї адреси не давайте. Коли можна, хай висилають туди на 1 місяць «Раду». Скучив за нею страшно. Місяців два вже не бачив ні одного числа. (Якщо не передплачено вже на цю адресу).
Як же у Вас, Євг[ене] Харл[ампійовичу]? Все добре, чи виступають вже темні плями? Чув я різні пльотки в Київі про Ваше життя та, як пльоткам, великої ваги не надавав. А дуже мене цікавить, як Ви живете (хоч би для якоїсь літерат[урної] роботи).
Ну, всього найкращого! Чекаю одповіді.
А через що Ви забракували мій фелєтон про письменників3? Не ху-дожественний, чи через натяк на Левицького4? Мені інтересно. Я його викину й не друкуватиму, а просто хочу знать Вашу думку.
В[инниченко]