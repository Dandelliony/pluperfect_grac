Любий п. Вольдемаре!
Певне Ви вже одержали других сто рублів з листом, в якому я описав свою «повість»1.
Жду на неї Вашої отповіді.
Ваше чудове оповідання «Що є більше од нас» надруковане в № 56, 57 «Ради»2.
Ви просили написать Вам свою думку про його. Оповідання написане дуже гарно, але жорстоке. Правда, не таке воно жорстоке, як було, але все-таки робить тяжке вражіння. Дуже кортіло мене викинути останню фразу — «і ми розійшлись ще більшими ворогами», але побоявся се зробити без Вас, а листуватись довго.
Загальний голос — що оповідання чудове; я ж нахожу в йому «жорстокість», про яку не раз Вам писав і говорив.
Ну, та що зробиш, коли у Вас самого натура така.
Коли маєте змогу і охоту, то давайте такі оповідання, хоч щодня — будем друкувать з великою охотою.
Якось в листі останньому, здається, Ви пишете, що тепер у Вас нема спостережень, бо Ви одірвані од життя. А емігрантське життя? Хіба не дає Вам воно матеріалу?
Мені здається, що там можно багато дечого спостерегати цікавого. Воно може дать теми і матеріал для всякого рода літератури — п’єс, оповідань і проч[еє].
Тепер про матеріальний бік.
За Вами числиться конторою за 1908 рік — 135 руб[лів] авансу. Тепер нема у нас Сініцького, і я не знаю — чи нема ще з Вас боргу за 1907 рік. Поки що буду рахувать 135 р[ублів].
За се оповідання Вам слід 70 руб[лів] 50 коп[ійок], значить, за Вами ще 64 р[ублі] 50.
Гонорару не висилаю, бо треба поквитать борги, а тоді знов контора може вислать дещо, хоч не багато, бо ми ледві животієм.
Коли у Вас дойде до прикрого становища, то пишіть особисто мені, а не в контору, бо вона без мене рахує Вам за рядок по 3 к[опійки].
Може у вас записано — скільки Ви написали у «Раду» за 1907, скільки винні, то напишіть мені, а в 1908-му Ви нічого не писали.
Прошу Вас спокійно принять критику Єфремова на «Memento»3 і не ображатись, бо Ви самі винні.
Ваш Є. Чикаленко