Високоповажний Володимире Кириловичу!
Привіз Федор Павлович до мене Ваше нове оповідання «Заручини»
і ми гуртом його прочитали; отеє кортить мене сказать Вам про його скілька слів.
На мою думку, обидва Ваші оповідання написані на одну тему, в обох центральною фігурою є женщина і при тім та сама, бо Мотря = Галі, різняться вони тільки тим, що неінтелігентна жінка каже, що коли
вона вийде заміж, то буде вірна свойому чоловікові, а інтелігентна заздалегідь збирається завести «друга дома». Мотря любить Андрія, любить і Ілька, а Галя любить (?) Миколу, любить і капітал Фомушки. Я поставив знак питання коло Миколи, бо в Вашім оповіданні не ясно видно — чи вона любить його, чи ні. Взагалі, Ваше друге оповідання написане хватопеком, нашвидку, се тільки «набросок» оповідання. Тим часом, я все-таки скажу — у Вас є талант, хоч сієї повісті і не можна друкувать. В їй є дуже гарні місця, є чудово-правдиві спостереження, але вся вона нудна, слухається без інтереса, не захоплює читача, а се є найбільша вада. Все можна авторові простити, але нудоти — ніколи!
Якби Ви своє оповідання вичитали кому-небудь голосно, хоч зовсім не літературній людині, то Ви самі помітили б, які місця треба викинути, які скоротити, які вималювати яскравіше.
В першій главі у Вас страшенно довгі теоретичні розмови на старі теми, правда, місцями вони дуже цікаві, але багато є й нудного. В другій главі знов багато лишніх епізодів, які затягають оповідання, роблять його якимсь туманним, розвезеним. Взагалі, над сим оповіданням треба попоробить; залишать, покидать його шкода, а треба, кажу, голосно вичитать та переписать разів скілька. Не забувайте, що Гоголь переписував свої твори по 7 раз, Толстой ще більше. Без праці нічого не буде, вийдуть тільки фельєтонні оповідання, та й край, а тим часом, знову кажу, у Вас є хист, є талант, тілько його треба розвинути. Оповідання се Вам пришле Фед[ір] Павлович. Перечитайте його, перепишіть, повикидайте те, що карандашем зачеркнуто (не ганяйтесь за горьковщиною!!) та нехай воно полежить з місяць, тоді знов верніться до його; напевне, Ви знов щось переробите. Не спішіть, не хапайтесь — Бог дасть, то Ви ще багато напишете гарного, бо талант у Вас є, се безперечно.
Ну, бажаю Вам всего, всего кращого.
Ваш серцем Є. Чикаленко