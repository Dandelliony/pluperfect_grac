Дорогий Євгене Харламповичу, з почуттям великого болю й пригнічення прочитали ми Вашого листа. Ми нічого досі не знали ні
про смерть Юлії Миколаївни, ні про смерть Петруся. В мене нема слів, щоб висловити всю силу співчуття з Вами та жалю, що ми відчули від цієї тяжкої звістки. Виринуло в пам’яті таке недавнє минуле; як учора ніби бачив Петруся, веселого, дотепного, енергічного, з цим характерним для його джентельменством. За що саме його заслали, відомо Вам?1 Адже він, мені здається, ніякої політичної активности не виявляв?
А що таке з Івашком?2 Що йому загрожує? Через що? Де він живе? Що робить? Служить де чи працює?
Про небезпечний стан здоров’я писав мені колись Б. Матюшенко. Але ми сподівалися, що загроза життю мине. Та наші сподіванки не справдилися! Безмірно сумно.
Фотографії Петруся вже замовлені, сьогодні ж, зараз же по одержанні Вашого листа. Як тільки будуть готові, негайно вишлемо Вам.
Дорогий-дорогий і любий Євгене Харламповичу, від усієї душі, з пекучим жалем і болем обнімаємо Вас, як батька. Яка страшна річ політика, що змушувала гамувати ту велику ніжність до Вас, що завсігди була в мене, не зважаючи ні на які розходження. А тепер Ваше горе відсуває геть усі ті розходження, і я чую Вас тільки як ту хорошу, дорогу мені людину, що була мені не раз за батька. І як батькові мені всією душею хочеться хоч чим-небудь помогти Вам, полекшити хоч трошки ту болючу вагу, що склало на Ваші плечі загадкове іноді в своїй жорстокості життя. Напишіть, любий Євгене Харламповичу, чим ми можемо стати Вам у пригоді, все, що сила наша, зробимо. Як Ваше матеріяль-не становище? Як Ваше здоров’я? Напишіть докладно, дорогий Євгене Харламповичу.
І простіть мені мої невільні прикрощі, що я їх завдавав Вам не раз. Не з неприязні до Вас, а з великої приязні до тої справи, що по різному ми обидва розуміли її, проти своєї великої приязні до Вас особисто та пошани до Вас робив я те.
Ще раз усім серцем обнімаємо Вас обоє і гаряче цілуємо!
Ваші Винниченки