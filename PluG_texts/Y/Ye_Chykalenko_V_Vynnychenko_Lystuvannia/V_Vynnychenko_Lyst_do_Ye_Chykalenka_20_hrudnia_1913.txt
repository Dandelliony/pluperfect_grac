Дорогий Євг[ене] Харл[ампійовичу]! Спішу Вам одповісти, щоб лист мій захопив ще Вас у Київі. Я одповів Вам на попереднього листа 11-го (н. ст.). (У мене записано). Не знаю, чому Ви не одержали. Я писав, що своєї відповіді не посилатиму до друку, бо після відповіді А. Василька це вже цілком непотрібне1. Він сказав усе те, що й я хотів сказати і сказав так добре, що краще й не треба. Тому я й не послав. Коли б же хотів друкувати, то неодмінно зробив би всі ті поправки, на які Ви показали мені. Я не тільки не образився, але мене навіть зворушує завжди Ваша сердечна і строга увага до моїх робот. І як би мені не була часом прикра та чи інша Ваша увага, я ніколи не ображався, а навпаки, був вдячний і хотів удруге не робити тих помилок. Тепер же так і прикросте ніякої не було. Я цілком погодився з Вашими одмітками. Але вже до цього дістав «Раду» з відповіддю А. Василька і рішив, що Ви самі запропонуєте мені не друкувати моєї відповіді.
Страшно досадно, що пропадають листи. З цього виходять непорозуміння.
Писав мені А. Ніковський (він же й Василько? Правда?), щоб я дав щось «Раді» до святочних чисел. Може, що-неб[удь] і надряпаю. Буду старатись, але не ручаюсь, бо дуже завалений роботою.
Хотів би, щоб сей лист дістали Ви ще до від’їзду в Львів. Одну хвилину я теж думав, чи не махнуть мені до Львову побачитись з Вами. Та... брак усього — і часу, і грошей. Ну, та колись же та побачимось!
Вітаю Вас сердечно і бажаю успіху у Львові2!
Ваш В[инниченко]