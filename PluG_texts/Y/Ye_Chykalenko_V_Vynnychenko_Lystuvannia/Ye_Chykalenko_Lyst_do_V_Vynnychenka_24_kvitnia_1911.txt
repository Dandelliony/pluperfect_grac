Починаю вже турбуватись за свій лист, що послав Вам з кореспондентською карткою. Я на картці не написав Вашого прізвища, щоб Ви самі проставили, а всі потрібні підписи зроблено.
Тепер боюсь, щоб той лист не попав комусь в руки і щоб той добродій не фігурірував як кореспондент «Ради».
В тім же листі я писав Вам, щоб Ви звернули увагу на умови конкурсу, що об’явила «Рада» на написання юмористичного оповідання. Може, скортить і Вас щось написать, бо боязно, щоб з сим конкурсом не вийшло того, що вийшло з обома конкурсами на пам’ятник Шевченка1, що довелось нарешті премірувати якийсь бездарний проект. Та се Ви, мабуть, знаєте з «Ради», бо вона Вам посилається, але я не знаю — чи доходить до Вас, бо від Вас ніяких вістей не маю.
Чув од людей, що на здоров’я Ви тепер почуваєте себе краще.
Я весь май сидітиму в Київі, хіба на день, на два поїду навідать Левка, який по присуду адміністрації мусить сидіти в селі під надзором аж два роки.
Про виставу в Римі клопотався, але нічого з того не вийшло, бо Ви нас знаєте...
Чи записались в «Общество Драматических писателей и композиторов в Москві»2, щоб одбірать гонорари за свою п’єсу? Коли ні, то випишіть устав сього Общества і запишіться, бо може ще якусь Вашу п’єсу дозволять до вистави.
«Брехня» зо скілька разів йшла, і публіка ходить охоче, хоч якось вона погано грається. Не знаю, чи винен автор, чи артисти; хоч читав я її з більшим інтересом, ніж дивився на сцені.
Напишіть хоч коротенько — чи дістали кореспондентську картку і чи получаєте «Раду».
Ваш Євген [Чикаленко]