Вчора вернувся я з подорожі — їздив ховать Доманицького1 та заїздив в Херсонщину. Сегодня в редакції застав Вашого листа, на який спішу одповісти.
Ви пишете, що скучили за моїми листами-нотаціями. Ніколи не читав я Вам нотацій за Ваше життя, бо се Ваше особисте діло, аби життя те не шкодило Вашому здоровлю, бо се одіб’ється на Вас, як на письменникові, а Вам, яко письменникові, я, справді, обридаю-таки своїми нотаціями. Ну, поки що ніякого оказательства нема, то ні за що і читать нотацій. Жду Вашої повісти в «Землі»2.
Може Ви вже знаєте, що цензура заборонила «Співочі Т[оварист] ва» і дозволила з помарками «Брехню».
Дуже жалкую за «Співочими Т[овариства]ми» і утішаю себе, що хоч «Брехню» побачить публіка. Заборону «Співочих Т[оварист]в» з’ясовую собі тим, що там малюється український гурток, а ніяких гуртків українських не повинно буть. От і все. Начальству байдуже, що той гурток висміюється. Його просто нема і не повинно бути.
Тепер напосідаюсь на Садовського, щоб швидче поставив «Брехню». Підбиваю його, щоб взяв на себе роль Стратоновича, бо інші її спаскудять, але йому, очевидно, не хочеться грать «злодея».
Тільки, ради всього святого для Вас, не здумайте приїхати на постановку п’єси, бо тепер київський клімат уб’є Вас3. Я в сьому більше ніж

певний і маю підстави... Приятелі-дурні гірше всяких ворогів. Я про се не раз Вам казав, але Ви моїх слів не брали на увагу.
А тепер сердечно прошу Вас послухатись мене.
Ще до Вас прохання. С. Мазуренко прислав статейку про Селянську Спілку, але в Росії її не можна помістити. Коли найдете можливим, то примостіть її в «Ділі» чи деінде, роз’яснивши галичанам, про що воно діло йде. Половина написана по-укр[аїнськи], а половина по-російському, бо автор не знає, на якій мові буде зрозуміліше редакції його писання. Коли буде стаття надрукована, то той № пошліть по адресу: М-г Masourenko, D-t Meurthe-et-Maselle, Mainbottel par Mercy le-Bas, Franse. Ну, бувайте здорові. Може щось маленьке дасте в «Раду»?
Ваш серцем Є. Чикаленко