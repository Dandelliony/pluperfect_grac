Сумно мені, Євг[ене] Харл[ампійовичу], що Ви моє реагування на критику поясняєте собі «упертістю», «нетерпінням» до негарного відношення до моїх творів і такими іншими елементарними мотивами. З чистим серцем можу сказати, що через це ніколи не відносився до людей вороже й неприхильно. Навпаки, в мене є нахил після кожної (хоч би
й дурної) негативної критики мого твору вважать його справді негарним, а до людей, що так критикують, більш уважно відношусь, ніж до тих, хто хвалить без ладу і потреби. Ніколи я за це не почував до вас «при-зирства, ненависти» і т. д. Ніколи цих почувань у мене до Вас не було. Було роздратовання і злість за Вашу... упертість, але на якусь хвилину, після чого розум входив в свої права і доводив, що Ваші думки цілком природні в Вас, а мої в мені. Коли я хочу, щоб був якийсь рух, то мушу визнавати не тільки нове, але й те, з чого нове виростає.
Ви ніяким способом не хочете допустити, що моя «упертість» являється наслідком щирого, довгого, об’єктивного досліду над питаннями. Ви об’ясняєте по тому шаблону, яким тепер стараються все об’ясняти: реакцією. А що Ви мені скажете, коли я Вам покажу документи, з яких Ви побачите, що 4 роки тому я вже так само ставив і розв’язував собі питання проституції. А тоді ж якраз я писав «Голоту» і другі свої «нормальні» твори. 4 роки я думав над цим питанням, зібрав всі докази за і проти, старався якнайчесніше підійти до його, старався не захопитись однобічністю. І врешті-решт я мусів зробити тільки такий вивід. Скажіть, що сказали критики непреложно-певного? Якими необори-мими науковими доказами вони виявили неправильність моїх виводів? Коли Ви об’єктивно схочете одповісти мені, то не найдете нічого, крім сердитої балаканини на тему о безнравственности.
Не хочу дебатувати тут, скажу тільки, що даремно Ви так високо ставите Петлюр, Гехтерів, називаючи їх «народом» і «гласом божим». Вони не гірші і не кращі тих «пістолетів» і «жовторотих», які не згожу-ються з Вами і Петлюрами. Даремно Ви думаєте, що у всіх читачів одна психіка з Вашою і всім не любо читати «Щаблі». Разом з Вашими листами я дістаю листи від людей зовсім мені не знайомих, які пишуть на 20-25 сторінках цілі трактати з привода «Щаблів» і тих думок, які виникають через них. Не скажу, щоб зо всім згожувались, але в головному нема розхождіння. Я цих людей не знаю особисто, але по способу писання думаю, що вони інтелектуально стоять не нижче Петлюри. В Петербурзі Русова читала реферат про мене і лаяла «Щаблі», але були ж і такі, що і боронили. В Женеві були у нас дискусії, і спитайте Левка, чи на моєму боці були люди «хворі», «безнравственні», чи які? Чим Ви керуєтесь, коли всіх нас зараховуєте в «козлища», а себе і своїх однодумців в істинно-здорових і правих? Тим, що ми говоримо не так, як ви? Чим «пістолети» гірші за Петлюру, людину загально відому як хвору (є деякі дані, що й в половій сфері). Чим «жовтороті» гірші за цю жалку людину, якій збираються бить морду, яка після угроз пише друге, ніж до угроз, яка викликає жалість до себе? Я не лічу «пістолетів» гіршими за його, але не думаю також, що вони «народ». Не було й не може бути одного стану поглядів, були й будуть різні стадії в їх еволюції.
Згожуюсь з Вами, що тільки час покаже, на чийому боці правда. Але повторяю, що особисто до Вас ніколи не почував ні ворожости, ні ненависти. Це — помилка з Вашого боку. Без всякого блиску в очах читав також статтю Сергія1. Смішно було тільки в деяких місцях, де він з пересердя захоплювався і губив серйозний і коректний тон. Вся ж стаття тільки дала мені бажаннє вияснити свої погляди, бо бачу, що навіть найбільш об’єктивні люди не розуміють мене. Леонтовича статтю чекаю навіть без цікавосте2, бо можу Вам зарані розказать, про що може цей зубр говорити. Де ж ті мої «товариші», які проти мене пишуть? Гех-тер? А чом же Ви не поцікавились, що говорять не Гехтери с[оціал]-д[емократ]и? Я, принаймні, знаю, що суть і такі есдеки, які з прихильністю зустріли «Щаблі». А невже і Коцюбинський «пістолет», що прислав мені листа, в якому вітає мене за «Щаблі», висловлюючи незадоволення тільки за необробленість форми? Чи, по Вашому, тільки той критик заслужує уваги, якому удалось надрукувати свої думки на сторінках «Ради» або «Слова»? Коли не вірите мені, я можу прислати Вам листи цих людей, — їх буде далеко більше, ніж тих листів, що друкувалось.
Отож, бачите Євг[ене] Харл[ампійовичу], що не всі читачі поділяють думки Вашої «хати-Ради». Є більша хата, в якій уміщуються різні люди, з різними думками. І хто його ще зна, хто хворий, а хто здоровий. Даремно Ви справляєте побіду і замикаєте противників в свою цензуру. Мені здається, що історія Вас не похвалить ні в якому разі, навіть коли правда буде на Вашому боці, а тим паче тоді, як Ви помиляєтесь. Я вже не хлопчик, Євг[ене] Харл[ампійовичу], далеко не хлопчик. Занадто багато я жив уже, щоб зостатись в цій стадії розвитку. Не думайте також, що я ганяюсь за легкою славою і через те накидаюсь на «нове». Я знаю, що слава приходить тоді, коли голе тіло її вже не возбуждає. Знаю також, що цей мотив не може бути всім змістом життя. Через те не піду за всяку ціну на цю удку. Коли я зможу ще писати, то я постараюсь пояснити свої думки. Постараюсь також показати, через що вони виникають у одних людей, а в других зустрічають негативне відношення. І знов буду ще більше старатись бути чесним з собою і об’єктивним. Не знаю тільки, чи хутко це буде, бо почуваю, що мої нерви так одсиріли в Женеві, що ніяк і досі не можу одійти.
Як бачите, я вже на Капрі. Мені про цей острів стільки наговорили, що я думав, попаду прямо в рай. А воно не більше рай, як яке-небудь наше село понад Дністром або Дніпром з тою ріжницею, що тут море води, а там море трави навкруги. Тут ростуть лимони й апельсини, а там вишні й сояшники. Нічого райського ні в небі, ні в повітрі, ні в людях для того, хто жив на Україні. Для людей туманів і вохкости, розуміється, це — рай. А дорого зате все удвоє або й утроє, ніж у нас серед вишень і сояшників.
