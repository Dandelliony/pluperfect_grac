Дорогий Євгене Харламповичу,
я кілька разів збирався Вам написати (ті рази, як Ваше здоров’я погіршувалось) та все спиняли Ваші політичні позиції, зайняті Вами останнім часом. Тепер, перечитавши Ваші спомини1, пишу не до монархіста
Є. X. Чикаленка, не до провідника того всього, проти чого він боровся за часів руського монархізму, а до милого, любого Євгена Харлампови-ча, до старого народника, який захоплювався демократією, («визволенням демосу») «до глибини кишені», до найбільшої за наших часів глибини! З яким інтересом, з якою теплотою читаються спомини, з якою симпатією ставишся до автора їх і з якою гіркостю згадуєш, що автор на старість, наприкінці життя узяв та й закреслив усе те, зашпарував оті ясні, зворушливі картини чорним квачом. Як мені тоді (як Ви мали виступити з своєю заявою) хотілось крикнути Вам через усю Німеччину до Австрії: «Не робіть того, не нищте свого імени, не викреслюйте себе з історії нашої мужицької, робітничої нації!» Бо монархічної історії в нас не буде, а коли б чудом яким стала, то на коротенький мент. Ми матимемо мужицько-робітничу історію. Наша історія — історія «визволення плебса», як Ви пишете, історія демократії. Хто хоче лишити по собі в нашій історії ясний слід, той не повинен викреслювати себе з демократії, з руху плебса, з його інтересів. А Ви себе викреслили.
Коли це робили Ліпінські2, Шемети й т. п., мені було цілком байдуже і зрозуміло, — люди цілком суто-класового, поміщицького способу думання й дії. Ніколи вони не захоплювались «визволенням плебса» до глибини кишені, навпаки, плебс їм був потрібний для наповнювання глибини кишені. (Принаймні в Шемета). Як Ви самі пишете, Ваше класове становище було для Вас засобом, а не метою. 1 це розуміло українське громадянство, цінило й відзначало. А тепер? Тепер також оцінює, але з другого боку. І через те мені було невимовно боляче за Вас, досадно, образливо, «обурливо». Взяти й викинути придбане велике майно за... негарний, загубний для народа міраж!
Простіть, Євгене Харламповичу, що я дозволяю собі писати це Вам, але я тільки через те дозволяю собі це, що Ви для мене не чужа байдужа людина.
Щодо самих споминів, то, повторяю, читаються вони з великим інтересом і з них проступає таке обличчя автора, яке, боюсь, не можна буде погодити з тим обличчям, яке повинно виступити з останнього періоду... монархізму. Про місця, що торкаються мене, скажу, що написані вони дуже стримано, але, очевидно, й це багато. З записок Ваших можна винести про мене, як про письменника, таке вражіння: молодий, починаючий, не без здібностів автор, який, одначе, не справдив надій, що покладалися на його. Спочатку дав одну-дві нічогенькі речі, а потім почав писати чортзна-що. Ну, та це, розуміється, справа Вашої оцінки, й я тут нічого вдіяти не можу. А от один конкретний факт з моєї біографії слід би було виправити, а саме: мій батько заможним селянином ніколи не був. Пастух, наймит по економіях, себто пролетарій чистої води. Женившись на матері, осів у місті, спробував жити з торгівлі, але
потягло на землю, взяв в аренду в одного шахрая-поміщика землі, той його й обібрав і викинув з землі. Після того в шуканні за землею подалась уся родина в Сибір на переселення. Не добралась до Сибіру, осіла десь коло Челябінська, страшенно бідувала і втікла знов на Україну Коли це — заможність, то нікому її не бажаю, хіба що Шеметам.
Ще в мене могли б бути деякі уваги з приводу всіх споминів, але не смію їх робити.
Як Ваше здоров’я тепер? Як узагалі живеться?
Сердечно обоє вітаємо Вас і Юлію М[иколаївну].