Посилаю Вам, Євг[ене] Харл[ампійовичу], нову свою п’єсу1. Не переписую її й не обробляю, посилаю, як написав начорно. Отже, прошу дуже написати мені, чи й ця дратуватиме нерви моїм приятелям. Якби можна було, щоб Ви прочитали її Садовському, я був би дуже радий.
Коли він згодиться її ставити, тоді я буду її обробляти, а коли й цю забракує, то вже не знаю, що мені й робить з п’єсами.
Як побачите самі, я не міг удержатись, щоб не втиснуть ідею. Не можу інакше, Євг[ене] Харл[ампійовичу]! Писать, як Володські, ніяк не можу. Мені гидко писать тільки для того, щоб уподобатись публіці. Розуміється, я міг би «насочинять» п’єс не гірших від «Панн Штукарок»2, але чи повинен я тільки про заробіток авторський дбать? Чи, може, завдання всякого чесного художника лежить ще й поза власним матеріальним інтересом.
В цій п’єсі я знов порушую зачеплене вже в «Щаблях» питання. Але, як мусите самі признати, я старався бути якомога безстороннім. Оскільки мені це вдалося, я судить не можу, але старався.
Ваші й Садовського уваги я візьму на серйозну увагу і буду дуже вдячний за них. (Але прошу тільки не «придиратись»). Навмисне посилаю в чорновику, щоб потім обробити, приймаючи на увагу й Ваші вказівки.
Коли можете, Євг[ене] Харл[ампійовичу], швидче це зробити, себто прочитати й одіслати мені назад п’єсу з увагами, то я буду цьому радий, бо хутко маю виїжджати з Парижу.
А статтю про Труша таки не приняли? Нічого, ми її все-таки десь надрукуємо, ще й «Раду» вилаємо, (хоча я згоджуюсь, що «Раді» друкувать її було незручно, бо не було статті Труша в ній).
Нетерпляче чекаю одповіді.
Всього найкращого!
Ваш В. Старос[ольський]