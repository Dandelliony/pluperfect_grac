Звідки я взяв, що п[ан] Леонтович вороже ставиться до мене? Мене дивує Ваше питання, Євг[ене] Харл[ампійовичу]. Ви ж самі мені казали, що він жалівся, чого мої оповідання] на його персону — в «Раді» друкуються, а його статті — ні. Потім мені відомо, що він перший агітував за бойкот моїх книжок. А стаття в «Віст[нику]»?’ (Признатися, я й досі якось не прочитав її). Мені казали, що це злобна і ні трохи не коректна стаття. Та й, взагалі, весь світогляд такого добродія мусить бути ворожий до мене.
Та бог з ним, з самим п[аном] Леонтовичем. Мені тільки дуже досадно і навіть боляче, що люди так «поважають» цього типа за те, що він колись дасть гроші свого дядька2 (які він не дасть ніколи). Як його шанували тут у Львові в Наук[овому] Товаристві! За що? Що він зробив для науки, літератури? Як не сором тим, хто так лицемірно і гидко називав його «стовпом науки»! І головне те, що він же всім відомий як людина, яка всіма силами старається нічого не дати ні на науку, ні на що інше, що не торкається його особи, всім відомо, що він хоче прибрати до своїх рук міліони свого дядька, що він його, як чабанський пес, оберігає од всіх, хто хоче підступитися. І все-таки цього суб’єкта «поважають». От що лютить до болю!
Дійсно, я не можу бути ні коректним, ні спокійним.
Тепер ще до «жалів» моїх. Жалі ці більше торкаються цього самого пана Леонт[овича] і йому подібних, які за якусь сотню рублів у рік хотять бути і «стовпами науки, літератури, штуки» і меценатами, і в той же час міцно держати в руках всіх діячів науки й штуки. Дуже дешево пани Леонтовичі хотять здобути собі славу. Я «жаліюсь» не тому, що хочу більше грошей, не тому, щоб заповняти собою журнал. А тому, що мене лютять пани Леонтовичі, тому, що хочу, щоб український] літератор заробляв, а не мав милость од сих панів. Коли Леонтович хоче помагать науці, літературі, хай помагає їм, а не особам, хай дає інституціям, які й матимуть право розпоряжатись гонорарами. А то один раз виходить, що «Фонд запомоги»3 підвисшує деяким авторам через те, що вони дуже нуждаються, другий раз, що той чи інший автор більше подобається, третій, що написав річ, яка до смаку «меценату». Я розумію, що вимагать од приватних особ, щоб вони давали більше, чи давали
 не так, як самі хочуть — не можна. Але я знаю, що і літераторам згодитись на милость також не можна. Я розумію Вас, коли Ви казали, що свої гроші вважаєте народними і тому віддаєте їх знов народові. Але не розумію п[ана] Леонтовича. Він, розуміється, думає, що робить велику милость нації, коли у його видряпують нещасну яку тисячу рублів? І тому гадає, що має повне право ту милость давати, кому схоче. Я з тим не згожуюсь. І поки маю спромогу і сили, буду боротися з панами Леонтовичами. Я винесу в пресу всю цю історію з «фондом запомоги», я, щоб там не було, трохи зіб’ю слави з «мецената копійчаного», я буду ґвалтувати і доб’юсь, щоб слава «мецената» обійшлась йому трохи дорожче обіцянок і жалких подачок.
Так само, мені здається, стоїть справа і з панами Грушевськими. П[ан] проф[есор] занадто дипломатичний, як показується і занадто сміливо бере на себе одного право говорити за весь «фонд запомоги».
Щодо «Ради», то я не буду мати до неї ніяких претензій, бо знаю, що на чолі її стоїте Ви, а не пани Леонтовичі. Що ж до «образи» моєї, то діло тут не в образі. Я можу вже не ображатись, так само, як можу і про гроші не думати. Я пробив собі дорогу в російську] літературу] і завжди зможу з неї потягнути собі на прожиток. Діло в справедливости. Я кілька разів сам себе умовляв лишити всю цю справу, навіть доводив собі, що для мене далеко вигідніше буде, як я буду зо всіма в злагоді жити, з критиками, редакторами, видавцями. «Покірливе телятко дві матки ссе». Приклад — Коцюбинський, який може бути і «товаришом», і другом п[а-на] Леонт[овича]. І всі його люблять, хвалять. Слово собі давав наслідувати йому — і не можу. Ще більше прориває, як потримаю себе.
Тільки, ради бога, Євг[ене] Харл[ампійовичу], не думайте, що я маю що-неб[удь] проти Вас. Вас я глибоко й щиро поважав завжди, поважаю й тепер і знаю, що Ваше меценатство не «меценатство», а Ваше життя, що «Рада», розвій нашої нації є той кислород, яким Ви дихаєте, що болі й муки цього розвою є й Ваші болі й муки. І через те, як би Ви не лаяли мене, які б не були Ваші відносини до мене, я не зможу не поважати Вас.
Вибачте, коли що різко написав, зате щиро. Всього найкращого! Спасибі за адресу Левка, напишу йому.
Ваш В[инниченко]