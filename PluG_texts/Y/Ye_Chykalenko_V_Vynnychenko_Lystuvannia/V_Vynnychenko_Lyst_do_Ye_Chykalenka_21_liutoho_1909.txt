Дорогий Євг[ене] Харламповичу! Сьогодня вислав Вам нову свою п’єсу1, яку писав спеціально вже для сцени. Чекаю присуду Вашого. Якщо забракуєте, годі, більше п’єс не пишу, значить, не можу. Мені ж здається, що ця п’єса годна для сцени, годна й з цензурного боку, але, звичайно, автор ніколи не може буть критиком самого себе. Дуже боюсь, що перший розділ дуже довгий, а скоротить неможливо, бо кожна сцена має тісний з’вязок зо всією акцією п’єси. Ну, та дефекти Вам видніше будуть. Дуже прохаю написати мені якнайшвидче, як Ви находите її.
Коли вважаєте годною для сцени, будь ласка, зробіть заходи, щоб вона дійшла до цензури. Це, значить, треба дать переписать її і два примірники послать у Петербург. Але, коли даватимете переписувать, хай перепишуть в 3-х примірниках, з яких один пришліть мені, а два для цензури. (Оригінал для друку).
Це, звичайно, в тому разі, коли «одобрите». Якщо забракуєте, тоді пришліть мені тільки оригінал. Щодо друку, то може б Ви запропонували Понятенку (Ви ж його, мабуть, часто бачите в редакції), чи не хоче він видать окремою книжкою. Він колись пропонував мені видавати мої нові праці. Але це все другорядної ваги, головне Ваш присуд. Отже нетерпляче чекаю його.
А тепер хочу звернутися до Вас з одним проханням. Останніми часами я мав багато тяжких переживань, які знов довели мою нервову систему до поганого стану. А оце недавно в мене помер син (трьох місяців) при тяжких обставинах2. Це вкрай зопсувало мої нерви і те, що я придбав у Парижі, пішло геть. Почуваю себе дуже погано. Єдине, що мені варто зробити, це піти хоч на місяць у санаторію. Чим швидче я це зроблю, тим краще. Так от моє прохання таке: чи не може той добродій вислати мені зараз же ті гроші, що має вислати в чергу. Колись Ви мені писали, що я багато грошей трачу. Це правда, бо я на ті гроші жив не сам, а у трьох, останніми ж часами в чотирьох. Тепер у мене вийшло ще багато розходів, зв’язаних з смертю сина. Довга мої не дають мені спокою, але думаю, що я все-таки колись візьму гору над ними.
І ще одне прохання: попросіть професора, щоб він вислав мені зараз гонорар за «Memento». Коли я сам напишу, він одмовить, а Ваше слово матиме більшу вагу для його. Як тільки дістану гроші, зараз же їду в Цюріх, там є хороша санаторія. Ви хотіли теж виїхати. Дуже-дуже радий був би, якби Ви теж приїхали і пожили в тій санаторії. Напишіть, чи можете, я б тоді дістав всі відомості про ту санаторію. Вона славиться скрізь.
Сподіваюсь, що присуд буде так же об’єктивний і тепер, як і раніше. Всього доброго!
З щирою, сердечною пошаною
В. В[инниченко]