Дорогий Євг[ене] Харламповичу! З великою охотою став би у Вашій пригоді, якби міг. Всю ніч думав про Вашу пропозицію і ніяк не міг ні одного фелєтона придумать. Абсолютно не знаю, про що писать. Та ще раз на тиждень! Та ще не більше 100-150 рядків! Це для мене така задача, що я з нею ніяк не справлюсь. Я міг би раз на два тижні давати якесь юмористичне оповідання. Але не можу обмежувати себе розмірами. Хочу навіть зараз сісти за перше. Маю думку написати
серію оповідань од лиця старого українофіла, який все життя прожив на хуторі й пам’ятає тільки те, що було літ 40-30 назад. Це переважно мають бути нариси патретів деяких громадських «діячів»1. Не знаю, чи вдасться, але спробую. Тільки, мабуть, у санаторії, голодуючи, я не зможу писать. Прийдеться перечекати цей час. Ваше становище розумію і всім серцем співчуваю. Тому й хочу взятись за цю роботу, хоча дуже не люблю обов’язковости. Але постараюсь додержувати обіцянки. Що ж до фелєтонів, то абсолютно не можу. Вони мені уявляються завжди в лиці Вад[има] Щербаківського2. Говорить, говорить, а результатів — пшик. Сюди вже не пишіть. Сподіваюсь, що через тиждень вишлю оповідання.
Ваш В. Ст[аросольський]