Дорогий Євг[ене] Харл[ампійовичу]!
Нарешті я зібрався написати, будучи певний, що мій лист дійде до Вас і ніякий страйк почтарів не загубить його. Все, що Ви посилали мені, я дістав. Зараз перебуваю якийсь час у Львові, а далі лаго-жусь у мандрівку. Хочу ще перед цим написати що-небудь до «Ради», але не знаю, чи встигну.
Останніми часами в Парижі я завів зносини з парижською французькою сценою. Як писав я Вам колись, у мене є велика охота провести «Базар» перед очі французької публіки. З цією метою я дав п’єсу одній актрисі (півфранцуженка-півросіянка). П’єса їй дуже вподобалась
і вона взялась перекласти її на французську мову і вжити всіх способів, щоб неодмінно поставити в одному з великих парижських театрів. Вона має солідні зв’язки з парижськими театральними Зевсами і я сподіваюсь, що це їй вдасться. За це вона дістає 50 % авторського гонорару. Ми навіть такий контракт зробили з нею. На наш російський погляд це виглядає здирством, але в Парижі це нормальна річ. І коли, справді, мені вдасться ця операція, то я моментально стаю власником надзвичайно доходного маєтку, бо раз п’єса виставлена в Парижі, то це значить, що вона обійде цілий світ. Крім того, досить пройти одній моїй п’єсі, щоб пішли вже й інші. І мені здається, що це матиме вагу не тільки для мене одного, а й для всієї нашої літератури.
Правда, мені трохи ніяково вже писать про ці свої мрії, тим паче, що вони дуже не гармонірують з тим листом, який я зараз посилаю до редакції «Ради». Листа цього я прошу неодмінно надрукувати1. Мені Ви можете писати на ім’я п[ані] Катерини — вона мені все перешле, тільки листа до мене вкладайте в другий конверт.
Як себе почуваєте, Євг[ене] Харл[ампійовичу]? Де живете тепер?
І вже разом з Ю[лею] Миколаївною] чи ще й досі окремо? Як посуваються спомини Ваші?
Будь ласка, скажіть в конторі, щоб мені не висилали більше «Ради» нікуди. А поки що бувайте здорові й щасливі. Хутко напишу Вам з нового місця. Сердечний привіт Ю[лії] М[иколаївні]. Як тепер її здоров’я?
В[инниченко]