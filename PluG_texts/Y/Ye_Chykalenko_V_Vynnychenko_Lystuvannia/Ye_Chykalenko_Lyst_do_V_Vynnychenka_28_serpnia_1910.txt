Нарешті сегодня мені дали Вашу п’єсу1 і я її прочитав; виявилось, що вона їздила у Львів до М[ихайла] С[ергійови]ча і він написав зверху — в X книжку. Значить, вона буде надрукована у «ЛНВістнику», а Са-довський казав, що з охотою її поставить на сцені, але на успіх не сподівається. (Він читав її гуртом з артистами ще до одсилки у Львів, як мене не було в Київі).
Я думаю, навпаки — я певний, що вона матиме успіх, бо читається з великим інтересом, навіть з захопленнєм, окрім деяких місць; в п’єсі саме головне, що й дає успіх їй, коли публіка жалкує, що антракти переривають дію, заважають швидче дознатись про те, що буде далі. Я читав (нерозбірливий рукопис), що називається, ковтаючи слова, аби швидче дознатись зміст п’єси, так вона мене зацікавила, але кінець мене не задовольнив... Я не зрозумів — через що отруїлась Наталя. Взагалі Наталя мало для мене зрозуміла особа, психіка у неї така плутана, що прочитавши один раз, я не зрозумів її. Невже вона рішилась померти через те, що побачила, що незабаром втеряє свого Тосика? Для мене тільки ся причина видима, бо вона ж нарешті виплуталась з того отчаянного становища, в яке її поставив Ів[ан] Стратонович.
Ну, як би там не було, а п’єса сценічна, цікава і може буть цензурною, якщо Ви повикидаєте деякі місця, які можуть образить чувство стыдливости цензорів. Я ще сказав би, що треба б перемінить назву —
вона якась груба. Чомусь слово «брехня» безмірно мені здається грубішим ніж російське — «лож». Я б і в тексті слово «брехня» замінив на «неправда», а заголовок треба б зовсім інакший, але не придумаю який.
Та заголовок не пошкодить п’єсі в цензурі, а деякі вирази пошкодять напевне, а через те я б Вам радив дать опитним людям, як от Садов-ський, чи хто інший, щоб їх повикидать. Не забувайте, що театральна цензура дуже чепляється до «антиморальних» п’єс, не менче, як до «крамольних», і через пустяки може не пустить Вашої п’єси.
А шкода буде, коли і ся п’єса не побуває на сцені; се було б дуже досадно, бо я сподіваюсь, що ся п’єса проб’є Вам стежку на сцену.
Ви пишете, що хочете одпочить од людей, а через те не хочете, щоб люде знали Ваш адрес. А я як приїхав в редакцію, то мені зараз привселюдно розказали, де Ви, і кажуть, що ввесь Київ знає, бо редакція «Української] Хати» хвалилась, що посилала Вам туди і туди рахунок чи що. Коли хочете, щоб Вам не обридали люде і не заважали працювать, то вишукайте десь кращий куточок, а ще краще поїдьте в подорож за кордон, там Вам ніхто обридать не буде. Мені передали для Вас якісь шпаргали, чи листи — цілий пакунок, то не знаю, куди Вам їх направити, бо певне Ви скоро вирушите.
Ваш Є. Чикаленко