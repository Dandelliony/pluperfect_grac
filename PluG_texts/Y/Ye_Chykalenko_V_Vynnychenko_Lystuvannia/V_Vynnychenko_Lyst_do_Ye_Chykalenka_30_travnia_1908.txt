Вибачте, шановний Євг[ене] Харл[ампійовичу], що так довго не одповіддю Вам на Ваші одкритки. Гроші я дістав уже і дуже дякую Вам. Зараз уже живу в Женеві і дещо починаю робити, хоча не можу сказати, щоб добре робилося: подлий тут клімат, — недавно, наприклад, після спеки, раптом випав сніг та такий, що з гір позганяли в долини худобу, бо нема чим пастись. А після снігу пішла така вохкість, що аж волосся мокріє. Хочу тікать в гори в одну санаторію. Там гарно, сухо і спокійно. Жду тільки манни з неба. Ви пишете, що, може, щось видумаєте1. Це було б дуже добре! Напишіть мені про результат Вашого думання.
Читав я статтю Хоткевича2. Признатись, вона мені подобається. Не тим, звичайно, що «розбиває» мене, а живостю мови, задором.
Це виходить якийсь комізм: у вас друкуються статті проти «Щаблів»3, а я не перестаю діставати листи від читачів з серйозними запитами, розумною прихильністю і теплим, товариським відношенням. Я не для того пишу про це Вам, щоб «упорствовать». їй-богу, ні, Євг[ене] Харл[ампійовичу]. Признаюсь Вам, я не раз задавав собі сам питання: ой, чи гаразд ти зробив, що виступив з такими думками, чи справедливі вони, чи не помилився ти? І без «упорства» мусів одповідати собі, що гаразд. А тут і листи, як голос життя, підтвержували і підтвер-жують мої виводи. Недавно прислала ціла група студентів (укр[аїнці] з Петербурга]) колективного листа, в якому, запитуючи про деякі темні для них боки питань, піднятих в «Щабл[ях]», висловлюють мені разом з тим співчуття і готовність однодумно боронити наші погляди. Бо, вони цілком справедливо зауважили, річ не в окремих думках, а в тому ґрунті протесту і боротьби з оджившим, який проходить червоною стежкою через мої останні твори. І це правда. І в такому напрямі я й далі писатиму.
І знов-таки річ не в сексуальних темах (я, може, ще раз-два зачеплю їх і перейду до нових), а в постійному, невпинному непокою, руйнуючому і творчому. Я буду вважать себе тільки тоді вже здатним до труни, коли заспокоюсь і благодушно почию на якомусь болоті, хоч би він носив назву соціалізму чи що.
Ну, всього доброго! Будь ласка, скажіть в контору «Ради», що моя адреса вже така: Genève, Route des Accacias, 43, Pension M-elle Graviere. W. Staros[olsky].
Мені вже ніяково перед конторою за такі часті зміни, але що ж зробиш.
З щирою повагою В. Старое[ольський]*
Я написав Сергієві великого листа, але він чомусь не одповідає. Чи дістав він його? Спитайте, будь ласка.