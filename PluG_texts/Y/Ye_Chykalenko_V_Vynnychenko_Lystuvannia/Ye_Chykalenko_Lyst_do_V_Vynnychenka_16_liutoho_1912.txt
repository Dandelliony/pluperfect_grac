Не знаю, звідкіль Ви взяли, що В. М. Леонтович так ворожо ставиться до Вашого писання, що Ви навіть сподіваєтесь «бойкоту» з його боку. Повірте мені, що я більш нетерпимо ставлюсь до Ваших публіцистично-белетристичних річей, ніж В[олодимир] Миколайович], бо я вважаю їх нехудожніми, недостойними Вашого таланту, а В[олодимир] Миколайович] ставиться до Вашої репутації не так дражливо, навіть байдуже, а через те йому однаково, що Ви не напишете. Коли його умовлять, то, може, він знов виступить з критикою, але спокійною, коректною. Окрім того, не знаю, звідкіль Ви взяли, що він стоятиме на чолі редакції?
Якби він підписував журнал, то, може, справді тоді втручався б, а тепер буде по-старому: як правив всім Ю[рій] С[ірий], так і тепер правитиме, тільки тепер одвічальність падатиме не на Грушевського, а на комітет1, а може й на «закадишного друга», але він буде тут не при чім. Ну, та про се побалакаємо колись, як нас зведе доля. А тим часом, я певний, що у «ЛНВістнику» Вам місце знайдеться.
Лист Ваш (великий) получив, т. є. застав по приїзді з Петербурга, і повинен Вам сказати, що Ваші жалі на «ЛНВістник» так само відноситимуться і до «Ради». Посудіть самі. Російські журнали багатіють від того, коли у них раз у раз пишуть найталановитіші письменники, а у нас — навпаки. Передплата не може оплатити писання найталано-витіших письменників, і писання їх лягають на видавців. У нас писання талановитих письменників не може бути щоденною стравою для читачів, а тільки зрідка, празниковою. Наше господарство таке, що нам вигідніше тримати дві, три кози, ніж одну корову, бо содержування кіз далеко дешевше содержування корови. «Рада» так само, думаю, і «ЛНВ» раді б раз у раз друкувати Ваші твори, Коцюбинського, Олеся, але се може довести до банкротства. Ви розумієте ситуацію? А через те Ви не повинні обвинувачувати «ЛНВ» і «Раду», що вони обмежують Вас в розмірах. «Вістникові», може, й не можливо дать Вам 24 аркуша на рік, «Рада» теж не може оплатить Вас, коли будете давать частіше, як раз на місяць. Ви се самі обсудіть і не подумайте ображатись і на мене, як образились на «ЛНВ». Я радий щотижня друкувати Ваші писання, бо я їх ціню високо, але у мене не стане сили оплатити Ваше писання. Я можу витратити найбільше — 100 рублів на місяць за Ваше писання. Се трагізм, Ви розумієте, але з ним треба рахуватись. Тільки Ви отсі мої слова читайте зовсім спокійно, розумом, бо мені дуже було б боляче, якби Ви зрозуміли їх як щось особисте.
Оповідання ще не прийшло, якщо цензурне, то надрукуємо в перших числах марта2, бо настають Шевченківські дні і у нас дуже завізно. Адрес Левків: С[анкт]-П[етер]б[ур]г, Петербургская] Сторо[на], Рыбацкая 12, кв[артира] 6.
Ваш серцем Євген [Чикаленко]