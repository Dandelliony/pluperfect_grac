Так Вам навіть скучно було читать «Те ж саме», Євг[ене] Харл[ам-пійовичу]? Жаль, — значить, погано написано. Хоча, здається, Вам більш усього не подобаються великі літери в простих словах, Ви це звете «анд-реєвщиною». їй-богу, мені стає вже смішно: спершу була в мене «горь-ковщина», потім «арцибашевщина», тепер «андреєвщина», а мого, значить, нічого. Неодмінно треба підвести під трафарет, дякуючи сходству тільки в якій-небудь дрібниці форми. А суть, найголовніше — не зрівнюється. В мене стільки ж було «горьковщини», як тепер «андреєвщини». Як тоді світогляд Горького круто розходився з моїм, так само це є тепер з Андреєвим. Про Арцибашева вже й казати нічого. Аж сумно, що оцінюють по дрібницям, по неважному, не істотному. Ваша редакція, наприклад, опреділила «Момент» як «арцибашевщину», порнографію, а група читачів навіть прислала прохання не друкувати більше таких оповідань. А це оповідання зробило в російських] кругах те, що «знаньевцы» жалкували, чому їм не дали цього оповідання. Горький же через його рішив неодмінно мене розшукати і завести ближчі відносини. Коли я його спитав, як йому подобається це оповідання], він сказав: «Хорошая вещь, живая, здоровая, красивая». А на моє питання, чи є в ньому «арцибашевщина», він сказав: «Это дураки лишь могут сказать».
Я не для того це говорю, щоб сказати, що Горького треба слухать, а Ваших «колектевистів» ні. Хочу тільки нагадати Вам Вашу ж байку про чоловіка, якому радили, де поставити піч. Ви це радили, поки я не дуже розходився з Вами, а коли розійшовся, Ви забули власну пораду
і неодмінно хочете, щоб я поставив піч у той куток, який Вам найбільше подобається. Признайтесь, Євг[ене] Харл[амповичу], що Ви тут таки зійшли з стежки консеквентности1.
Потім, у Вас через щось дуже розвився нахил поховати мене. Як не по Вашому поставив піч, так, значить, і помер уже, треба вже ховати, можна навіть некролог писати, що й зробив Сергій2. Я вже писав Вам колись: чи не зарано співати мені вічну память? Мені ж, Євг[ене] Харл[ампійовичу], ще 28 тільки літ! Хай, по-Вашому, я не в той куток ставлю тепер піч, та невже ж у цьому видно смерть? Якби я не міг її ставить нікуди або по-мертвячому ставив, ну тоді й співать заупокойні пісні можна. Але ж я все-таки вовтузюсь, ставляю, шукаю, мучусь, живу.
От скажу хоч би про «Те ж саме». Вам скучно було читать його, а жінка Горького3 сказала, що, видно, «большой талант» написав його. Горький назвав його «интеллигентским», а Єлпатьевскій мало не розцілував мене за його. Луначарский назвав «красивым, но индивидуалистическим», а Гусев-Оренбургскій вподобав. І коли всі висловились, Єлпатьевскій засміявся і сказав мені так, як колись казали Ви: «Знаєте что: не слушайте Вы ни Горького, ни Елпатьевского, ни Луначарского, а пишите так, как говорит Вам Ваше сердце и разум, лишь бы хорошо написано было».
Так я й робитиму, бо, справді, почну слухать Горького, то буде не-задоволений Луначарський, слухатиму Луначарського, будете Ви незадоволень Буду кидатись туди, куди вітер віятиме. А я занадто для цього негнучкий по своїй натурі, можу зломитись.
На днях Горький прочитав переклади «Голоти»4, «Голода»5 і ін-ш[их]. Йому дуже вподобалась «Голота», а також всі другі. І ми вже умовились, що восени вийдуть в виданні «Знания» два томи моїх оповідань6. Мушу готувати матеріал до іюля. А переклади зроблено препогано, так що прийдеться багато попрацювати мені коло їх. Думаю, що як вийдуть ці книжки в «Знании», то я зможу твердіше стати на ноги і в матеріальному і в ідейному смислі. Може, тоді меньче залежатиму від смаку «груп читачів», до якого зараз мушу прислухатись і насилувати себе. А чого я найбільш не любив з дитячих літ, так це якраз насильства, в якій би формі воно не виявлялось. Ну, всього найкращого. Пишу нове оповідання до «Ради».
З щирою повагою В. В[инниченко]