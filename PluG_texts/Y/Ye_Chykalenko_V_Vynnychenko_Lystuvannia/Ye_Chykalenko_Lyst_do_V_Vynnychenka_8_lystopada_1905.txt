Високоповажаний Володимире Кириловичу!
Даремно Ви свого листа почали з передмови про компромінтацію, я завжде радий був Вашим листам і маю їх зо скілька у себе.
Слова про доплату сказані були мною не на вітер і, звичайно, вони зостаються в силі, тільки ми з Вами якось не умовились в подробицях. Я розумів так: «Вістник» друкує Вашу белетристику і платить Вам, як обіцяв мені Грушевський, 20 ринських, а я, перелічивши аркуші, доплачую Вам решту, а «Вістнику» до сього нема діла, він може сього й не знать, бо доплата робиться зовсім незалежно від його, се діло нас двох.
Нам треба було се вияснити, але я був так заклопотаний Левком1, а Ви теж якось поспішали, то ми й не перебалакали гаразд.
Для мене тільки не ясна була цифра доплати; тепер з Вашого листа вона вияснилась, я згожуюсь на 40 руб. за аркуш; тільки вимагайте від «Вістника» якомога більше, щоб мені менче доплачувать. Се цілком зрозуміло — вони ж матимуть якусь вигоду з Вашого писа-ня, та й проф[есор] Грушевський сказав, що даватимуть Вам не менче 20 ринських, а до того — скільки Ви дістанете доплати, їм діла нема.
Доплату я можу Вам вислать у Львів2 або виплатити тут — се залежить від Вас.
Ще одна увага. Може б Ви свою повість3 послали на конкурс в «київську] Ст[ари]ну», бо там, як я чув, нема майже нічого. От я не пам’ятаю, до якого числа останній термін; подивіться в об’явку, або запитайте редакцію листом, звичайно, не від свого імени.
Здоровля Левка тепер трохи краще, а був час такий, що температура дійшла до 40° і лікарі взяли його в клініку, щоб розширити і вичистити рану Після операції йому стало краще, але він дуже охляв, обезсилів, аж страшно на його дивитись.
З газетою нашою — заморока4: не дадуть, вражі сини, дозволу. Все водять, водять, рішучо не одмовляють, але й не дозволяють, а явочним порядком друкарня ні одна не хоче друкувати. Трохи підождем, коли не буде дозволу, то думаєм в Петербурзі видавать без цензури, як всі тамошні газети.
Ну, бувайте здорові.
Ваш Є. Чикаленко
P. S. Лякає мене оте місце Вашого листа, де Ви скаржитесь на те, що жахаєтесь переписки. Правда, се нудне діло, але ж і хватопеком писать теж погано!
