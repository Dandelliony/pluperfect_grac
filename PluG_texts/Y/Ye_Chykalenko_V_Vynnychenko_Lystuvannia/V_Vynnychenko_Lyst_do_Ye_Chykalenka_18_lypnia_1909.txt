Дорогий Євг[ене] Харл[ампійовичу]!
Не можу не признатись в провині перед собою і Вами: я дав п’єсу до друку, не почувши наперед Вашого слова1 Послухати Ви не могли, а перечитати давать було ніколи і не хотілось через те, що вона була в чорновику і розбірати було б важко, це б розбивало вражіння. Переписувать також не маю часу, бо друк одклався б ще на місяць, а я потребую грошей. Таким чином, ця річ піде без Вашої цензури. Це мене трохи
мучить, але заспокоюю себе тим, що практичного наслідку уваги Ваші все одно б не мали, бо серйозні хиби я не міг би виправить уже (брак часу і грошей), а дрібні... бог простить. А досадно все-таки дуже.
Тепер покаюсь ще в одному. На Ваше запрошення до себе я несподівано, мабуть, для Вас після згоди одповів відмовою без вияснення причин. Тепер поясню. Я не міг до Вас їхати, бо не мав грошей на дорогу Брехать не хотілось, а сказать правду — це, значить, прохать грошей. Через те я просто заявив, що не можу їхать. Якщо Ви на мене сердитесь, то не сердьтесь. Потім мої обставини поправились, але я вже не міг через друге їхати.
Хотів це об’яснити при побаченню, але воно не вийшло.
Поки що живу побіля Київа2. Хутко думаю рушати далі. Куди? І сам не знаю ще. За кордон не можу через деякі обставини; хочу поїхати до Петербургу. Колись Ви мені писали за кордон, що в Петербурзі Пі-снячевський3 чи хтось (не пам’ятаю) пропонував мені десь там оселитись на якійсь тихій спокійній квартирі. Чи не можна б тепер скористуватись цією пропозицією? У мене в Петербурзі нема ні одної певної адреси, а поїхать мені туди треба для улаштування деяких своїх літературних справ. Я поїду, може, місяців через два, а, може, й зараз. (Я чув, що Левко хоче переводитись в Петербург? Це правда? Я б хотів з ним побачитись). Так от, Євг[ене] Харл[ампійовичу], чи не могли б Ви мені дати до кого-неб[удь] рекомендації, щоб хоч на перших часах якось пристроїтись там і не гаяти часу на самостійну орієнтовку в незнайомому місці. Дуже буду вдячний*.
Як Ви себе тепер почуваєте? Дуже-дуже жалкую, що не прийшлось почути Ваших мемуарів. Ну, може, колись все-таки почую.
Переказували мені, що Ви лаєте мене за гуляння по Київу. Е, дурниця! Мені аж дивно, що я раніще не їхав сюди. Тут дуже хороше повітря. Сердечний привіт шан[овній] Ю[лії] М[иколаївні].
Ваш [підпис нерозбірливий]**
Може Ви знаєте слова «Думи про Саву Чалого»? Дуже мені потрібні. Був би Вам дуже вдячний, якби написали.