Дорогий Владимире Кириловичу!
Сердечне дякую Вам за прислану працю «Відродження нації». Я прочитав її з захватом, можна сказати, одним махом! Не раз і плакав сльозами радощів, читаючи події весни нашого відродження! Господи! Які гарні часи ми пережили! Я, що тиняюся вже рік поміж чужими мені галичанами (свідомими і не свідомими москвофілами), одірваний від дітей і близьких мені людей, все-таки вважаю за щастя, що я дожив до таких часів, дожив до відродження нації. Бо, що б тепер не сталось, яка б реакція не вернулась, а укр[аїнська] нація вже не вмре, вже ніщо не в силі її задушити після всього пережитого, а особливо після тої своєї весни, яку Ви так гарно, спасибі Вам, описали. Ця книжка Ваша читається так легко, як Ваші оповідання, і безмірно лекше, як Ваші, оті романи, які дочитуєш до кінця тільки з обов’язку. Отакої праці я від Вас добивався, коли умовляв Вас описати своє життя. Ото був би роман! Отся книжка — це частина одна з того опису Вашого життя. Отак треба описати його і до подій [19] 17 року, що може колись Ви й зробите.
А тепер жду далі опису «Відродження нації», але з непокоєм... Ви знаєте, що я раз у раз вважав, що до большевицького нападу Ц[ент-ральна] Рада вела політику цілком слушну і їй не можна закинути й жодної помилки. А з поворотом з Житомира вона робила помилку за помилкою, які привели її до катастрофи, до Гетьманщини. Якби вона зуміла увійти в контакт з німцями, скасувавши оту соціалізацію землі, то українська] держава продержалася б і досі, бо після германської революції частина німецького війська осталася б за гроші служити Україні і не допустила б до другого большевицького нападу. За Гетьманщини теж можна було організувати демократичну українську] державу, як Франція, Америка, якби Січові стрільці стали гетьманською гвардією, якби українці спочатку не відмовились від спільної праці з гетьманом, тоді він не оточив би себе російським офіцерством і не вів би поміщицько-російської політики. Нарешті, можна було б навернути його політику
на бажану, якби Ви, понадіявшись на всесвітню соціалістичну] революцію, не зробили помилки і не взялись за організацію, під впливом Шаповала, «петлюринського повстання». Я остерігав Вас, що повстання скінчиться «єдиною» совдепією, а потім чорносотенною Росією. Та так воно, на мою думку, і буде! А Ви дорікали мені тим, що я хочу спокійно, під гетьманським крилом, володіти своїми маєтками! Україною я більше дорожу, ніж маєтками, бо вона була ціллю всього мого життя, а не маєтки. Якби була Україна, то я не потрібував би маєтків, бо всякий український] уряд дав би мені чи пенсію, чи синекуру1, якби я не мав з чого жити, я в цьому певний; а маєтки без України не дадуть мені задоволення, і я волів би мати Україну без маєтків, ніж маєтки без України. З маєтків я грошей не складав, а через те й опинився в такому становищі, що якби не Петрусь, то мусів би жити на ласці оцих москвофілів-денікінців, галичан. А це на старості літ, без здоровля, зовсім не мило... Не тішить мене й реакція, яка поверне мені маєтки, бо вона не дасть мені того, чого я прагнув все життя — України. Не тішить мене й теперішня большевицька «независимая» Україна, що буде «в тесном объединении» з Росією і з «объединенной русско-украинской красной армією», бо це та сама єдиная совдепія, покрита тільки українським] флером. Але й большевицька Україна проживе тільки до весни. Це вже третя зимня большевістія на Україні, бо на зиму кацапи охоче йдуть на Україну «в отхожий промисел» за хлібом, цукром, золотими зубами, які виривають у мертвих і живих, а весною їх випірає реакція, бо на літо вони охоче вертаються в свої «деревеньки» на свої «полоски». Так буде й на літо 1920 року. Большевики, покінчивши з Денікіним, підуть одбирать у поляків Білорусь, а це вже перелякає Західну Європу всю і вона, не дивлячись на словесні протести своєї демократії, таки організує хрестовий похід на большевиків, вже може під проводом якогось Романова2. І в успіх того походу треба вірити, бо селянство на Україні таке втомлене, що готове помиритись не тільки на якомусь Наполеоні, а навіть і Бурбунах3. Люди, що приїздять з України, розказують, що через безперервні війни селяне не мають змоги орати-сіяти і тих клаптиків, якими володіли за царських часів і зовсім вирікаються панських земель, які лежать облогом. Большевики, петлюрівці, повстанці, денікінці — всі забірають у селян коні, худобу, навіть останнє насіння, і озимий посів селяне робили на цей рік на копаних заступами грядках, бо нема чим орати. Щоб одбитись од всяких військових банд, селяне окопують села ровами, обводять колючим дротом і одстрілюються од всіх, бо всі їх грабують. Микола Ковалевський оповідав, що камінецький уряд4 хотів хоч на маленькому своєму терені здійснити свою аграрну реформу, але селяне рішучо відмовились, кажучи що Центральна] Рада вже раз дала їм землю дурно під снігом, а весною німці та гетьманці їх били за ту
землю; «Тепер Петлюра дає землю від Різдва до Юра5, а від Денікіна болітеме спина». Вони воліють підождать, поки пани вернуться і попродають їм землі по купчій, тоді вже ніхто її у них не відбере і не битиме. Як ілюстрацію до цього скажу Вам, що мої маєтки і в Кононів-ці і в Перешорах до останньої большевицької офензиви6 були ще цілі і в них все йшло по-старому. Син Садовського7 оповідав Петрусю в Ка-менці, що він, відступаючи від денікінців, переїздив через Перешори, бачив у мене на току багато скирд Хліба, був у мене в домі і управитель йому казав, що все йде по-старому і селяне сидять смирно. Левко, який пішки приходив з Київа до Камінця8 (подивіться на карту!) розказував, що його жінка виїхала з дітьми в Кононівку, а Івашко їздив на свята теж туди, бо як гімназист мав від «чрезвичайки» перепустку; значить і в Кононівці все ціле. Повстанські загони Махна, Зеленого, Ангела та ін[ших] складаються не з хліборобів, а з пролетарів, які за час війни стали вже професіоналами, яким все одно кого грабувати — чи петлюрівців, чи большевиків, чи денікінців, аби дома не сидіти, бо хозяїни-хлібороби їх убивають по селах. Як пам’ятаєте, Махно відбив Катеринослав ще у Директорії, а Зелений так само повстав проти неї в Трипіллі. На опір витривалий цих «народних героїв» нема чого покладатись, так само як і на «славетного Петлюру», що став тепер «Варшавським сміттям». Большевицька красна армія весною, з награбованим на Україні добром, теж і в третій раз подасться собі в свою Расєю, а Україною опанує якийсь Бурбон, підтриманий Антантою, або й всією Європою, вкупі з Японією та Америкою.
От чого я сподіваюся на літо 1920 року. А Гетьманська Україна продержалася б, як і Польща держиться. Закріпила б основи української] державності; провела б аграрну реформу, скасувавши латифундії, завела б «Просвіту», надрукувавши міліони підручників; з найманою німецькою силою організувала б вдесятеро більшу сердюцьку армію, яка відбила б і большевиків і поляків. А тепер Антанта добрий кавалок України і Галичину віддасть полякам, а решту якомусь Бурбонові, який заспокоїть селян аграрною реформою, яку вже проектує Денікін, а ми останемось при розбитім кориті! Правда, отсих три роки для українського] народу не мине дурно, він освідомився більше, ніж за попередніх 300 років, і колись таки доб’ється коли не самостійности, то хоч автономії, але я вже того не побачу. Та не знаю, чи взагалі мені доведеться побачити Україну, бо коли Корнілов вважав, що мене в першу чергу треба повішать, очевидно, на основі тих документів охранки, що Єфремов мені показував, то чорносотенний уряд мене не пустить. Доведеться ждать, аж поки реакція не зміниться на якийсь більш поступовий уряд, як це було у Франції після [18]48 року, але я стільки не проживу!
Отож мене й непокоїть, що Ви й добу Директорії опишете в таких прекрасних тонах, як і «весну», а цю добу я вважаю за колосальну помилку.
Привіт Розалії Яковлевы. Ваш раз у раз
Є. [Чикаленко]