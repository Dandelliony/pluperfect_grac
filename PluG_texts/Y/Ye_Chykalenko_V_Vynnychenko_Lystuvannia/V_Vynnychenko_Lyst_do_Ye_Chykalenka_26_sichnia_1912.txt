Дорогий Євг[ене] Харламповичу!
Дякую за картку. Нарешті я побачив, який з вигляду той знаменитий ваш Гай1. Ах, Євгенію Харламповичу, Гай ще нічого, але П. Михайлович просто... убийчий «талант». Він умудряється так глупо, так дратуюче-наївно написати на яку хочете тему, що я завжди запитую себе: і де «Рада» взяла собі такого? Справді, навіщо Ви друкуєте його писанину? «Рада» й так не багата на юмористику, а тут ще така протилежність їй! Прочитавши П. Михайловича, я раз у раз почуваю себе якось випорожненим. Не знаю, може, це тільки на мене він справляє таке вражіння, а публіка його любить, але я просто боюсь уже його читати.
Як же справа з поширенням для мене місця в «Вістнику»? Мені писали, що проф[есор] уже здав редакцію Комітетові2. В тому Комітетові головою, певно, буде мій закадишний прихильник В. Леонтович. Колись він дуже цікавився моїми працями і навіть агітував за бойкот їх. Тепер йому зручніше буде виявлять до мене свої симпатії. Боюсь, що не уживемось ми. Я, особисто, не претендую на якусь особливу увагу п[ана] Леонтовича, хотів би тільки, щоб він мені не робив пакостів. Більше нічого. А також хочу, щоб мене не в’язали розміром. Коли мені цього не гарантують, я не можу нічого писати. Грушевський мені те зробив, що я весь час після його заяви нічого не можу робити. Знаючи, що мені зв’язано руки, що, написавши річ, я її можу не надрукувати, у мене падає всяке бажання розпочинати роботу. Я взявся за історичну студію, але кинув. Хотів писати з сільського життя, — кинув. Думав ще одну велику річ писати, — нема жару й охоти. Одними ж дрібними оповіданнями я не можу задовольнитись, — хочеться простору і розмаху. І проти волі натикаєшся на думку: написати цю річ по-рос[ійськи]. А тут ще пропозиції від «Знания», «Земли» і різних російських] журналів — «Современный] Мир», «Нов[ая] жизнь», новий журнал3, який засновується такими силами, як Міролюбов, Чернов. І просто диким здається мені моє домагання, щоб мені дали місце, диким через те, що воно виникло у мене! «Вістник» має на рік 180 аркушів. Невже може бути небезпека, що я запишу 90 аркушів, призначених на белетристику? Невже єсть потреба обмежувати авторів розміром? Не думаю. Ну, хай я напишу на 20, найбільше на 25 аркушів на рік, невже для розвитку нашої
літератури цього треба боятись (приймаючи, що це буде літературна і художня робота)? В чому ж тоді діяльність «Комітета допомоги літератури»? Не допомоги розвиткові, а припинювання його.
І яка нещаслива доля! Ось Ви пишите, щоб я присилав малі оповідання, але попережаєте, щоб не ображався, коли одкинете через щось те або друге. Я розумію тільки дві причини: 1) нехудожність і 2) нецензурність. Коли через це одкинете, я й слова не скажу, але як через що інше — не можу не сердитись. Та й як, справді, Євг[ене] Харл[ампійовичу], не сердитись: укр[аїнське] громадянство (читачі, критика, видавці, редактори) усе робить, щоб одпихнуть мене від української] літератури. Як не те, то друге, як не за «неморальність», то за розмір, а все чіпляються і роблять перешкоди. І в той же час жаліються, що пишеш по-рос[ійськи]. Ось «Руслан» недавно писав про мене, що я міг би не писати по-рос[ійськи], бо, мовляв, у нас досить місця для своїх письменників. А тим часом той же «Руслан» і його читачі агітують не передплачувати «Вістн[ика]» за «неморальність» моїх оповідань. З цього що виходить? Що таким людям хотілось би, щоб я не йшов у російську] літературу і писав по українському] так, як їм подобається. А коли я того не можу і не хочу, то вони жаліються або вживають насильства і бойкоту.
Ви колись мені писали: «А в російській] літературі Вас не лаяли? Ще гірше, ніж у нас!» В російській] літературі мене можна було тільки лаяти, бо єсть закон, що про конфісковану річ не можна писати, а тим паче хвалити. (Розуміється, лаяти можна). Тому ті, що могли б сказати за мене, мусіли мовчати. Та мені й не ходить про те, щоб мене хвалили, я хочу, щоб мені дали спромогу говорити вільно. І в російській] літературі я це маю, як не там, то там. Ось «Знание» злякалось прийняти мій новий роман про емігрантів4 а «Земля» прийняла і друкуватиме в ближчому збірнику. І хай лають, я знаю, що лаятимуть, хочу навіть того, але як би не лаяли, цим мене не примусять говорити не те, що я бачу і що хочу щиро й совісно переказати другим людям.
Хай мене лають українські] критики, але хай же дадуть і мені спромогу говорити. Господи! Скільки раз я вже це писав Вам. Вибачте, ради бога, я знаю, що це скучно, але що ж робити, коли справа не міняється?
Я, справді, дав «Ланові» оповідання5, але хотів, щоб його наперед надрукували в «Раді». Просив Сірого побалакати з Груш[евським] й передати Вам. Але там, пише С[ірий], мабуть, не згодяться. Чому? Що то їм пошкодить? Я, в такому разі, верну «Ланові» ті гроші, що взяв за оповідання і все-таки надрукую в «Раді». Маю ще одне невеличке, але зараз не можу прислати через деякі обставини. (Одне спалив і страшенно жалкую). Єсть і сили і охота робити, іноді здається, що гори перевернув би, та... Ну, годі. Всього найкращого. Пишу С[ірому], щоб дав Вам оповідання.
Ваш В[инниченко]