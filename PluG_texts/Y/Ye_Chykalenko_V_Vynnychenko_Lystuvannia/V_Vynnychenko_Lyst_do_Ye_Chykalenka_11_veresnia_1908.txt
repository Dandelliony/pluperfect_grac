Хоч і пишу цього листа із Женеви, але через кільки днів мене тут уже не буде: їду до Парижу. Як уже писав Вам, Євг[ене] Харл[ам-пійовичу], хочу спробувать повчитись серйозно і довший час. Запишусь вільним слухачем в університет і буду слухать ті лекції, які мені потрібні. Паралельно буду працювать над деякими роботами, давно задуманими та невиконаними через хворість мою. З цією метою хочу звернутись до Вас з одним проханням: мені дуже потрібні всякі етнографічні матеріали. Купувать їх — несила моя, добути за кордоном, самі знаєте, нігде. Так чи не могли б Ви вислати мені з своєї бібліотеки все, що маєте? А також по історії України. Не бійтесь, що замахорю, або пропадуть, буду, як ока, пильнувати. Задумана праця дуже велика і через те матеріали я подержу, мабуть, довгенький час. І, власне, не одна, а дві роботи: з сучасного життя і з історії. Крім того, ці матеріали будуть служить (хоч в малій мірі) тим матеріалом, якого я думав набрати з живого життя. Не одмовите, Євг[ене] Харл[амповичу]? Буду дуже-дуже вдячний Вам. Якщо Ви знаєте такі книжки, які, на Вашу думку, були б цінні для штудіювання мови і української] етнографії, а їх у Вас немає, то чи не могли б Ви десь припозичити їх для мене? Дуже добре було б. Даю слово, що поверну їх чи так чи сяк (себто, як пропадуть якось, куплю нові).
Тепер далі. В Парижі, є в мене думка, заснувати Український Клуб чи Громаду1. Я думаю, що українців зразу набереться душ 20 (яких я знаю). А далі їх і більше буде. Якщо можна буде, то ми за гроші випишемо «Раду» і «Вістник», а як ні, то чи не згодились би Ви висилати нам дурно якийсь час, поки не згуртувались би краще. З цим проханням я боюсь звертатись до професора, бо знаю, що одмовить. Будьте
ходатаем нам! Я знаю, що це дуже негарно звертатись до Вас з такими проханнями, що треба ще самім піддержувать газету, але Ви ж знаєте, які наші українці, хто його зна чи будуть вони робить членські внески в Клуб. Во всякому разі, ті випадкові числа, які шлються (по інерції, мабуть) мені конторою, можна посилати на Клуб. Поки ж що скажіть в конторі, щоб припинили зовсім висилку мені, бо я дістаю все одно в тиждень по одному числу та й то на стародревню свою адресу. Якщо з Клубом справа вийде, я зараз напишу Вам. Моя адреса поки що така: V. Star[osolsky]. Poste-Restante. Poste Centrale. Paris. Франція. Перекажіть, будь ласка, цю адресу й добродію, що хоче висилать мені гроші. Хай вишле їх сюди, якщо не послав ще на Швейцарію. Що Льовушка поробляє? Чув я, що збирається знов за кордон? Хай їде просто в Париж. Вітаю сердечно всю родину Вашу. Як справи? Як здоров’є Ваше? Всього найкращого Вам!
В. Стар[осольський]