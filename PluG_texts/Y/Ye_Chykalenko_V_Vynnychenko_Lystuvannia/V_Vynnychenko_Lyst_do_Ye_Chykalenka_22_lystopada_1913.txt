Дорогий Євг[ене] Харламповичу! Дуже радий, що Ви одповіли мені. Але оповідання Вам, видно, не дуже вподобалось1. Мені здається, що вражіння розтягнутосте пішло з того, що його розбито на дві частини. Але доводиться за його вступати в дебати з пп. Донновими. Ну, та хай йому біс!
Я хочу спинитися на більш цікавій темі. Ви в попередньому числі писали мені про те, щоб я писав п’єси без ідей, без проблем і т[ому]
п[одібне]. А в останньому листі пишете, що «Молода кров», може, теж матиме успіх, але вона не так інтересна, як «Натусь». Бачите, Євг[ене] Харл[ампійовичу], Ви самі ж себе побиваєте, «опрокудуєте», як кажуть галичане. Та це й природно, бо неприродно, щоб Ви, чоловік, який, власне, все життя жив для ідеї, для боротьби з тим, що тіснить життя, щоб Ви могли бути проти «проблем». Може, інтелектуально чи як інакше, Ви й проти цього, але іншими сторонами своєї істоти, іншими вчинками життя свого зараз же «опрокидуєте» свою занадту поміркованість і надмірний реалізм. В Вас багато зверхньої, часом «для возраста» напущеної натуралістичносте, нею Ви хочете показати й собі і іншим, що Вам не до лиця захоплення всякими вигадками, що Вам життя уявляється річчю простою й зрозумілою, результатом чого з’являються такі й такі виводи. Треба жити по сим виводам і буде дуже добре. Треба міцно триматися їх, нічого не шукати, ніяких проблем не вигадувати — і благо ті будеш. Але в Вас самих уже в сей самий час сидить «опрокидація» Вашого благоразумія, і я певний, що Ви часами так само не видержуєте незалежної від Вашого розуму гри Вашого духу, як не видержуєте гри тіла і, не дивлячись на «возраст», з щирим захопленням граєте в скраклі2.1 тому, почуваючи в Вас завжди таку «опрокидацію» (не розуміючи, а тільки чуючи), я ніколи не ставився серйозно до Ваших порад бути благоразумним. Я чув поради від неблагоразумного в істоті своїй, вчував це неблагоразуміє і тому на поради благоразумія дивився так само, як вони давались, себто, одним розумом, та й то офіціальним розумом. Я якось інтуїтивно знав, що Вам годиться так радити, а мені, як молодшому, можна тих порад не виконувати. Але в суті духа, в чомусь глибшому, дальшому й важнішому, ніж офіціальний розум, ми в згоді, ми більше розуміємо одне одного. І я, здається, не помилявся. Ви даєте собі поради, але тут же їх опрокидуєте, як не новою порадою, то, ще більше, власними вчинками. Мене ж те підкріпляє. І через це, наприклад, я й тепер знаю, що Ваші поради про «ходкі» п’єси суть поради благоразумія, які виходять з Ваших уст, які напрошуються на ці уста обставинами. А в глибині себе Ви знаєте, що «Брехня», «Натусь» все ж таки лучче найходчої, але безідейної, без-проблемної п’єси. Чи не краще, справді, як я не матиму тих 3-4-х тисяч на рік, про які Ви пишете, як напишу не десяток «ходких», а половину цього «проблемних» п’єс? Чи не краще для нашої сцени мати в репертуарі плод духа неблагоразумного й шукаючого, ніж плод благоразумного майстерства для услади духа нудьгуючого? Ні, ні за що не повірю, що Ви виберете друге. Що ж до 3-х — 4-х тисяч, то я от що Вам скажу, Євг[ене] Харл[ампійовичу]. Колись я справді хотів добитись добре забезпеченого матеріального становища. Мені думалось, що в добрих матеріальних обставинах мені буде краще. Крім того, мені просто
вже надокучили вічні злидні. Я хотів від них одкараскатись. Але тепер я зрозумів, що річ не в забезпечености, а в іншому. Правда, не треба, щоб чоловік голодував або не мав чим заплатить за помешкання, не треба, щоб віддавав більшу частину сил зароблянню копійок. Але для почування повноти й інтенсивности життя не потрібна також і повна забезпеченість. Я вже тепер знаю, що ніколи не буде того часу, коли у нас будуть гроші, котрі можна тримати в кишені «про чорний день». Це — розкіш. Я одного хочу — здоров’я. Тоді ніщо не може бути страшним. Коли є сили (а сили всякі дуже часто залежать від фізичного здоров’я), тоді є й потяг до чогось більшого, ніж 3-4 тисячі, тоді можна й наступити на ці тисячі.
Але я не кидаю ідеї писать п’єси. Навпаки, деякий успіх мене підбадьорює. Колись Ви (і другі) казали, що я не можу й не зможу писати сценічних п’єс. Виявляється, що можу, коли подбаю про те, що треба. Так само як з обробкою прози. Тепер у мене, може й Ви помітили, нема того, що було раніше. Цьому я мушу дякувати не критикам, які по інерції все говорять про необробленість і які ніколи не показували, в чому мої хиби, які тільки раділи, що знаходили ганджу, — цьому я дякую своїй жінці, яка просто примушує мене уважніше відноситись до своїх робот. Дякуючи їй, я, справді, найшов чуття стиля, побачив неестетичність неохайности. І коли сам побачив, то вже більше не можу робити так, як раніше. Тут теж була критика, але критика, що мала на меті виправити хибу, яка не раділа з них, яка старалась довести себе й показати ці вади. А, скажіть самі, чи з присяжних наших критиків хто мав на увазі помогти мені. Ні.
Скажу ще кільки слів про критику «Натуся» Василька3. З його рецензії виходить, що з чорт зна чого Садовський зробив собі «придбання». П’єса — нікчемна, по суті, але артисти так гарно грали, що, власне, написали нову п’єсу. Я читав критику «Киев[ской] Мы[сли]»4 і там вичитав, що артисти грали не так, як писав В[асильк]о. Якраз навпаки: те, що В[асильк]о ставив в заслугу артистам, Чаговець5 був тим не-задоволений. А тим часом і він бачив успіх п’єси. Як же це зрозуміти? Писали мені також знайомі, що артисти не так уже добре грали, в деяких місцях треба було опускати від ніяковосте очі. Та й я бачив, як виставляли «Брехню» і знаю, що наші артисти, на жаль, швидче можуть попсувати п’єсу, а не прикрасити її. Я думаю, що в рецензії В[асильк]а була якась старанність і упередженість. Він пішов на виставу з виробленою вже думкою, що п’єса з ганджою, що п’єса неважна. (Може, тут несвідомо грала ролю Ваша опінія, довір’я до Вашого смаку) і раптом побачив такий успіх. Як пояснити? П’єса (постановлено вже) з ганджою. Але мала успіх. Ну, значить, успіх зробили артисти, це часто буває.
Може, й справді, так, а, може, й помилка В[асильк]а і Ваша, Євгене] Харл[ампійовичу]. Помилка в тому, що Василько, мабуть, гадає, що я написав «пасквіль» на жінку мого приятеля. Цим пояснюється його вирази «тенденційність» і т[ому] п[одібне]. Але знов скажу, вся біда в тому (як і Ви пишете), що нас мало і що ми зараз же на ролі підшукуємо знайомих. Я не одкидаю: дійсно, жінка мого приятеля дала мені ідею сеї п’єси, дала навіть тип, але дійсність зовсім не похожа на п’єсу. Я також не думаю, щоб «змова» була такою великою ган-джою, через яку можна би так зневажливо говорити про всю річ. Сам В[асильк]о признав же, що якось це (змова) випливає з самої ситуації і не вражає. Йому здається, що це Лініцька6 так постаралась. А мені здається, що тут постаралась Василькова упередженість, яка хоче бачити те, що зарані собі утворила.
Ну, побачимо, що він напише про «Молоду кров». Шкода і дуже шкода, що нема у [нас] об’єктивного, безстороннього й не партійного критика, який би з літературного боку мав серйозну освіту й міг помотати авторам і читачам. У нас гадають, що бути критиком — це уміть лаятись.
Ну, всього найкращого! Коли спроможусь, то пришлю колись ще що-небудь. Тепер маю багато всякої роботи. Тільки що дістав листа від «Завєтів», в якому пропонують мені написати статтю на ту саму тему, що зачепив в листі до російських] письменників7. Подумаю, може, й напишу, як матиму час.
Ваш В[инниченко]