Дорогий Володимире Кириловичу!
Це вже, здається, втретє чую від Вас, що Ви написали до мене листа, та не послали. Шкода!
Живу я в Бадені, за годину їзди від Відня, а Ю[лія] М[иколаївна] ще до 1-го мая пробуде в санаторії, на півдороги між Баденом і Віднем, але трохи в бік по вузькоколейці.
Після того, як їй випікли під одним оком жовтні нарости і коли з’явилась надія на «відновлення» краси лиця, то у неї вернувся добрий настрій, бадьорість і вона почала помітно поправлятись. Завтра мають випікати і під другим оком, тоді вона й зовсім видужає. Що значить жіноча кістка!
А я радий би був, щоб до моїх наростів прибуло ще стільки, аби тільки не верталася до мене хвороба. Коли ж — вернулась!
Цілий рік був здоровий, а отеє тижнів два — знов почало нити, нудити, знов морська хвороба; одним словом, знов такий стан, в якому Ви мене бачили колись дорогою до Женеви1. Почалось без видимої
причини, як і завжде. Але я так боюся затяжки такого стану, що перейшов на саме конденсоване молоко і сподіваюсь, що не дійде до повного виснаження та до прострації і сподіваюсь, що коли Ви приїдете, то я зможу приїхати до Вас у Відень, якщо справи не дозволять Вам приїхати до Бадена, чи до Рабенштайна2, куди ми переїдемо, певне, 10-го мая.
Але... не знаю — чи схочете Ви бачитись зо мною після того, як довідаєтесь, що я голосно виявив своє чорносотенство та контрреволюційність та ше в смітнику, іменуємому «Волею»3, хоч і в формі листа до редакції. Я бачив, що треба мені виступити, бо всі запідозрювали в мені брак сміливости, а не було де, крім «Волі», бо ніхто не хотів друкувати, тому, що я всіх зачепив, навіть і Вас, назвавши Вас «нереальним політиком». (Це в подяку за те, що Ви мене в «Відродженні» назвали «сантіментальним» чи може ще гіршим «українським діячем», що проливає сльози за гетьманом4 — так здається? Я вже забув, признаться!) Але Ви мене пожаліли і не назвали мого прізвища, а я не міг не назвати Вас, бо Ви стоїте на столі і всі Вас бачать.
Дуже буде шкода, коли я не дістану відбитки5, щоб послати Вам, поки Ви не виїхали, щоб Ви вже, виїзжаючи, знали — чи побачитесь зо мною, чи не схочете. Нема чого говорити Вам, що Ваше негативне рішення причинило б мені не мало душевних мук, але... єже писах, пи-сах? Якби ще Ви не так скоро приїздили, мали б час охолонути, а то ж Ви «гарячий сангвінік»! А Ваш «ангел-хранитель» — Розалія Яковлевна не матиме змоги, не прочитавши, заспокоїти Вас. Ну...!
Левко дістав звістку, що Петруся знов випущено6, але це звістка ще не перевірена.
До Тарнова приїхав з Перешор син попа і оповідає, що у нас там все в цілості — і будівля, і коні, і корови; все сільський комітет взяв під охорону, а в домі — школа. На чолі комітету — мій колишній кучер, що в полоні став зовсім свідомим українцем. Большевики розстріляли скількох куркулів, між іншими й того, якому Ви радили закопати динамітний патрон на межі, яку псував сусід.
Настрій антибольшевицький і кругом повстання, в яких і наша молодь бере участь. Мені селяне (натурально куркулі!) посилають привіт і бажання бути здоровим. І я послухаюсь і постараюсь видужати... Ро-залії Яковлевні цілую руку. Ваш Є. Чик[аленко]
