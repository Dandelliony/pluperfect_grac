Тільки що прочитав Вашу п’єсу1 і по просьбі Вашій пишу про неї Вам. Але що писать? Я почав її читать голосно в своїй родині; дві дії публіка ще сяк-так слухала, а за третею вже почали мої слухачі перемовлятись, щось зовсім стороннє говорить, а коли я спитав — може перестать, то всі сказали, що досі слухали тільки з чемності, а далі вже не можуть.
Треба Вам сказать, що вчора ми гуртом читали Андреева п’єсу — «Дни нашей жизни или любовь студента». Ту п’єсу всі слухали з великим захопленнєм, а Вашої не схотіли дослухать, і я її дочитав сам.
Да!.. Мушу Вам сказать, що в Вашій п’єсі тільки останній акт живий, реальний, художественний; два перших — се нудна, нудна публіцистика, а третій, просто, якась єрунда. Простіть за щирість, але мені боляче за Вас, за наш театр, за ввесь наш рух. Андреев написав чудову п’єсу, яка вже з місяць по всіх городах йде мало не щодня; заробляє на ній величезні гроші, а Ви, наш найбільший талант, пишете якусь нудоту, нікому не потрібну публіцистику, та ще таку стару, яку ще Спарта практикувала. Якби у Вас не попсувався б якийсь там гвинтик, то Ви могли б написать досі багато гарних п’єс, які оживили б наш театр, підбадьорили б дух у всієї нашої суспільносте і самі заробили б може вже на власну дачу. А Ви чи з упертости, чи не знаю з яких мотивів, хочете бути «чесним з собою» і хочете сій суспільносте довести сей принцип, власне, хочете одкрить давно одкриту Америку.
Правду Гоголь сказав, що коли у нас з’явиться талановитий чоловік, то, або п’яниця горький, або такі «рожі» корчить, що аж страх бере! Ви, вибачайте, корчите навіть не оригінальні «рожі». Публіцистику Вашу практикували ще спартанці, а простужував дитину в вікні ще Габ-ріель д’Анунціо2, правда, з інших мотивів.
Коли Ви ще не мали наміру нас учити, тоді Ви писали талановито, художественно і, справді, научали познавати життя, а коли заходились проповідувать, то пішла така нудота, що тільки з поваги до Вашого іме-ни люде читають.
Простіть, що я так різко Вам кажу свою думку, але в мене болить душа, я рознервувався зовсім, бо у мене знов болить під грудьми і я вже роздумую, в яку мені санаторію їхать. В Женеві нудно буде без людей, а в Лозанні не знаю — чи єсть нервно-шлункові санаторії. Простіть, але думаю, що про Вашу п’єсу критика те ж саме скаже, але більш спокійно і чемно. Напевне, жовтороті пістолети будуть Вам писать, що се єсть нове откровеніе і проч[еє], але згодом забудуть, як уже забули «Щаблі».
Боюсь, що й отповідь критикам Ви втнете таку саму, як сю п’єсу. Я вже се бачу з Вашої откритки, в якій кажете, що «штудіюєте різні наукові твори», на підставі яких будете її писать.
Коли я говорив про Вас, що Вам треба більше читать, ніж писать, то не про таке читання я говорив. Я мав на меті, що Ви взагалі будете учитись, розвивать себе, щоб буть широко освіченою людиною, а не для того, щоб, вооружившись науковою зброєю, доводить критикам, що треба буть «чесним з собою».
Ви краще будьте «розумні» з собою: не губіть свого таланту, не ха-ляйте свого літературного імени, не псуйте свого здоровля писанием публіцистики в художественній формі. Се Вас дратує, отроює, робить Вас хоробливим, а через те і безталанним.
Ще недавно Ви написали художественну річ — «Куплю». Якби в їй трохи менче місця уділено було старцям, то річ була б високохудо-жественна. І на тобі! — знов нудна, нудна філософія на чотири розділи!
Ех! Бить би Вас, та нікому! Ну, годі про се. Ви все одно мене не послухаєте.
Фельетон Федорчука3 прийшов, коли вже у нас надрукована була на ту ж тему статейка Дорошенка4. Згодом трохи помістимо і сей фельетон, але я ще його, признаться, не читав.
«Те ж саме» прошу дать до «Ради», бо Ви давно вже нам нічого не давали. Нам давайте лехку белетристику, а до «Вістника» вже публіцистику.
Левко і Галя приїхали на свята додому, адрес Левка такий*:
Я зовсім розхворівся, знервувався... з чисто особистих причин, про які не буду говорить тепер. Діла з «Радою» трохи ліпшають, але так по-мало, що певне за мого життя я не побачу її на твердих ногах.
Забіг би безвісти, покинув би все, але без моєї участи не зберуться тепер на газету. Як-ни-як, а [на] наші усилля провадити газету дивляться будущі покоління, якось соромно перед ними. Свої особисті горесті і радощі умруть зо мною і окрім гною нічого не оставлять, а заходи коло преси все ж таки зоставлять якийсь слід.
Ну, ще раз вибачте мені за лайку, пробачте хворій людині.
Ваш серцем Є. Чикаленко*
Один мій приятель, прочитавши Вашу п’єсу, сказав: «Один у нас єсть талант, та й той, на жаль, “чесний з собою”».
