Дорогий мій!
Сьогодня получив і сьогодня ж перечитав Вашу п’єсу1. На мою думку, не прибавить вона нічого до Вашої слави, а коли буде ставитись на сцені, то дещо прибавить в Вашу кишеню, а се, звичайно, не остання річ, бо самою славою не проживеш. Але для того, щоб пропустила її цензура, на мою думку, треба повикидать балаканину п’яного дядька про походження людини від обезяни, бо через такий пустяк, який в п’єсі не має ніякісінького значіння, вона рискує бути забороненою.
В понеділок (5-го ст/ст) буду читати п’єсу артистам, рецензентам, критикам і, само собою, Садовському і їх думку Вам опишу. Хоч я вважаю п’єсу слабенькою, але у всякім разі треба послать її в цензуру, бо я критик занадто «строгий» і на мій смак нема чого зважать; загал публіки менче вибагливий за мене і можливо, що п’єса подобається.
Ну, а тепер про Ваш виход з «ЛНВістника». Коли Ви ще не вийшли офіціально, то ради всього святого, не робіть рішучих виступів. Незабаром приїде з Петербургу п[ан] професор і, коли Ви дозволите, я буду говорити з ним з поводу Вашого листа. Правда, відносини у нас з ним тепер тільки офіціальні, але я буду говорити з ним, як читач «ЛНВістника» і почасти, як член Т[овариста]ва підмоги. Зібрання Т[овариства]ва буде, певне, аж на Різдвяних святках, і тоді справа ся виясниться. Тільки прошу Вас, не піднімайте ніякої історії, яка б повела до повного розриву з «Вістником». Давайте, поки що, оповідання на 10 аркушів, а потім видно буде; я певний, що справа якось полагодиться.
З листа Вашого не бачу — чи одержали Ви відповідь на Ваш лист до мене; чи бачились Ви з Коцюбинським у Львові. Чи була у Вас з ним розмова про випуски збірників? Він завважив, що «ЛНВ» не зможе містити всієї продукції наших найбільших письменників і ми обговорювали думку видавання збірників2. Збірники нігде недрукованих річей мали б далеко більший попит, як тепер мають і, можливо, що це був би вихід з скрутного становища наших письменників. Ну, бувайте здорові. Буду писать Вам незабаром. Можливо, що Левко побачиться з Вами, бо в університет його не приймають.
Ваш Євген [Чикаленко]