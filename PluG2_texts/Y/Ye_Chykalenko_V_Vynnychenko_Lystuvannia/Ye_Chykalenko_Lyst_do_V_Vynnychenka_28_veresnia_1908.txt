Завтра вишлю Вам який найду етнографічний матеріал і дам адрес професорові, щоб вислав матеріали, видані у Львові. Власних книжок не посилаю, бо у мене їх мало та й ті раритети — як от — збірка Дра-гоманова, казки Рудченка, «Записки Ю[жной] Русі» тощо.
Хоч число передплатників у «Ради» побільшується не дуже значно, а все-таки трохи збільшується, а через те вона мусить, чи повинна, жить. Я се вважаю обов’язком особистої своєї чести. На той рік побільшим розмір паперу і дамо виразніший шрифт, при тій самій ціні, а хто схоче получити додаток — «Історію» Аркаса, той повинен дослать 2 руб[лі]. Як бачите — не униваєм! Не на те козак п’є, що є, а на те — що буде!
Щодо оцінки співробітників, то цілком згожуюсь з Вами, вона справедлива.
Спомини мої посовуються, але вони зовсім не те, що Ви собі уявляєте — се сухий літописний матеріал, може, дуже цінний для історії нашого руху; і колись істориками читатиметься з великим інтересом, а для загальної публіки се буде нудота. Тепер їх друкувати не можна, бо там скрізь одверта оцінка (само-собою — суб’єктивна) всіх особ, з якими доводиться мати діло мені в житті. Частину читав Левкові, здається, йому подобались. Може, колись, прочитаєте й Ви, бо Вас раз у раз я вважав людиною собі близькою; я Вас мало одрізняю од Левка, ви обидва дорогі моєму серцю, хоч помічаю у вас обох багато такого, що мені не подобається. Але батьки й діти й повинні буть не ідентичними. Се закон прогресу.
Після таких «ізліяній», прошу виконать мою просьбу. В Парижі єсть дочка мого великого приятеля А. М. Грабенка1. Він українець, а вона общеросіянка, хоч тепер, як пише мені її батько, цікавиться «українознавством». Підіть Ви до неї і приложіть всі старання, аби виробить з неї українку. Се буде радість для її батька і для мене. Адрес її такий: M-elle Hrabenko, Rue Barrault 68. Я її знав малою дівчинкою. А може Ви з нею стрічались в Лозанні? Все таки зробіть. Вона просить список книжок по українознавству. Порадьтесь з Александром] Михайловичем]2 і понесіть їй од мого імени.
Ваш Є. Чикаленко