Дорогий Євгенію Харламповичу!
Посилаю Вам свою нову п’єсу1. Не питався дозволу на це у Вас, але, сподіваюсь, що не будете за це на мене в претензії. Як побачите з п’єси, це єсть переказ історії, що трапилась з Богданом Р.2 Я старався не писати
портретів і звернути увагу на ту психологію людей, яка кується поняттям «закон». Дуже підкреслювати боявся, бо не дозволили б. Не знаю, чи удалась мені ця річ, чи ні, але чекаю від Вас строгої й щирої критики і дуже буду задоволений, як річ подобається Вам. Може б, можна її прочитати з Садовським і почути й його думку?
Коли Ви знай[де]те «Молоду кров» підходящою до сцени, то, будь ласка, дайте переписати її, й хай хтось одішле в цензуру. Коли Вам це одбере багато часу, передайте Сірому й від мене попрохайте це зробити якнайшвидче. А мені все ж таки напишіть Вашу думку. Коли ж до сцени не годиться, то хоч і спаліть її, бо друкувати як літературну річ я не можу — за браком місця. Може, Ви вже чули, що я вийшов з «ЛНВістника» і, мабуть, не скоро знову матиму спромогу писати в йому. Вийшов же я через те, що редакція «Вістн[ика]» зламала умову, яку було зроблено між нами торік, себто: редакція торік згодилась приймати мої роботи на підставі тільки оцінки їх, а не філантропії, субсидій, допомог і т[ак] д[алі]. Я признаю діяльність «Комітета допомоги штуці, науці, літературі]», відношусь до такої діяльности з повагою, але хочу, щоб помогалось іменно літературі, а не тим особам, що займаються нею. Це образливо й для комітета й для літератури, й для літераторів. Досі я давав свої праці на цій умові. Але в цьому році редактор «Вістн[ика]» знов почав висувати й підкреслювати мені те, що я залежу від “Комітета”, що комітет робить мені ласку і т. д. Вийшло це з того, що я, маючи намір по можливосте уникати писання на російській] мові, а крім того з деяких інших причин, запитав “Вістник”, на [с]кільки аркушів я можу рахувати на рік. Редактор мені одповів, що він буде старати-ся, щоб мені дозволили 10 аркушів. Перед ким? І чого така надзвичайна ситуація, що треба старатися, щоб з 180 аркушів “Вістн[ика]” мені дозволили місця тільки на 10? Я хотів писати дві повісті, які вважаю на часі: 1) з життя села і 2) історичну. Кожна могла би бути арк[ушів] по 10. Як же мені бути, коли невідомо, чи вистарається редактор і на 10 арк[ушів]? І, взагалі, чи є в моєму бажанню, щоб мені друкували все, що я напишу (керуючись тільки художнім принципом) щось нечу-ване, як мені одписав редактор? І чи не більш нечуване те, що письменник не може писати, бо немає місця, де друкувати, що йому одводять місця на стільки-то аркушів?
З огляду на таке поводження редакції, яка знов ставить мене в залежність од ласки невідомих мені людей, а не хоче мати діла зо мною сама, з огляду на те, що підкреслює мотив субсидії мені (якої я ніколи не прохав у невідомих людей), я вважаю неможливим далі бути співробітником цього журнала...3 А якого? От тут то й... каюк. І тому, коли, наприклад], ця п’єса на сцену не годиться, то, хоч і спалить її. Ну, та п’єсу хоч у цензуру послать можна, а куди послати повість? Краще
не писати. Оттож мені подвійно цікаво, як Ви знайдете п’єсу. Чекаю Вашої скорої одповіді і бажаю всього найкращого!
Ваш В. В[инниченко]*