Шкода, шкода, що Вам не пощастило у Бадені1. Але ми сподіваємось, що через якийсь час Ви все ж таки щось собі знайдете, — Баден не Карлсбад.
А ми Вам можемо сказати: не журіться за Карлсбадом. Тут ввесь час туман, вохко, гнило, як у льоху; мені так і здається, що от-от запахне
прогнилою й пророслою картоплею, як то буває в старих, з поцвілими стінами льохах.
Помешкання ми й досі не маємо. Оте «люксусове» виявилось просто... міфом (як я й гадав собі часом), його просто немає. Приїжжав тут до мене з Берліну один чоловічок і розповідав, що в Германії все далеко дешевше, а помешкання можна знайти скільки хоч. Так ми розпочали заходи про переїзд у Германію2. Мріємо оселитись десь під Дрезденом або Берліном. Не знаю тільки, чи здобуду дозвіл. Запевняють люди, що дозвіл матиму, та й Берлінське українське] посольство остільки коректне, що навіть пропонує свої послуги в цій справі. А мені не стільки послуги, як щоб не підкладали свині.
Живемо ми тихенько, єдина розвага — концерти в Kurhaus’і3. Бачимо «птичку» і раз у раз згадуємо Юл[ію] Мик[олаївну], якій, здається, Fräulein — «Птичка» особливо подобалась.
Що чувати в «високих сферах»? Чути, ніби на весну збираються «рятувати Неньку»?4 З Трековим на чолі? Просто в пащу єдиної-неділимої та ще й чорносотенної?
Сердечний привіт од нас Юл[її] Мик[олаївні] і Вам
Ваш В. В[инниченко]