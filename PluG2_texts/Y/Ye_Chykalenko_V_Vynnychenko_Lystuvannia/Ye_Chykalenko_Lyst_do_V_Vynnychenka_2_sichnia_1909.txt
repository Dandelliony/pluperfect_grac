Любий мій! В сьому найкоротчому листі зо всіх, що Ви писали за своє життя до мене, Ви сказали найбільше мені радісного. Радісного не для мене особисто, а радісного за Вас, за українську літературу і проч[еє]. Словом, Ви мене розумієте.
Я хотів би, щоб Ваші драми щодня по всіх театрах України ставили, щоб народ товпився на їх, щоб їх перекладали на всі європейські мови, щоб Ви придбали всесвітню славу і, само собою, з славою і... капітал; щоб Петлюра і К° проклинали Вас денно і ношно і т. д. і т. д. як капіталіста! Мені раз у раз вірилось, що се буде, хоч і не в такій мірі. Я раз у раз Вам казав, що Ви повинні написати ряд п’єс для нашого театру.
П’єс з сучасного життя, реальних, художественних, а головне «пріємле-мих» публікою і се дасть Вам змогу існувать в достатках.
Ваш «Момент», «Купля» свідчать, що Ви можете творити речі високохудожественні і разом з тим вкладати в них тенденцію, з якою публіка може й не згожуватись. Але тенденція в них тоне в красі самого виконання. Я думаю, що всякий не дурний чоловік не має права претендувать на автора за думки не ідентичні з своїми, але він має право вимагать од автора, щоб тенденція, вложена в художественний твір, була так художественно обставлена, щоб се не був якийсь сухий, нудний публіцистичний трактат, одітий тільки в одежу «красного письменства», а справді твір з красного письменства.
Чим менче визирає тенденція з сієї одежі, тим цінніший твір. Се аксіома, од якої Ви систематично ухилялись в своїх п’єсах. Дай Боже, щоб Ви зрозуміли свою помилку і надалі писали, як справжній художник; не як «птичка божья», а як громадянин, з вираженою фізіономією, але все-таки як художник, а не публіцист, одягнутий в тогу белетриста.
Даремно Ви хочете знищити драму1. А може я помиляюсь? Я думаю, що не слід знищувати те, що вже написано. Та сієї драми і не зни-щете, бо вона вже друкується. Побачим, що скажуть про неї люди, якщо взагалі будуть говорити про неї. До речі, Заньковецька про неї сказала так: «Якби в 3-му акті замість п’янства були роди, з наложенієм щипців і проч[еє], то хоч збор давала б п’єса, а так ніхто й не поставить її на сцені, бо нудота!» Цілую Вас міцно.
Ваш серцем [Чикаленко]