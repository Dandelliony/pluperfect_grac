Я ніяк, голубе, не ремствував на Вас, що не відповідаєте мені, бо добре знав, що Ви так заняті, що не маєте часу і вгору глянути, і лисину свою почухати (таки вколов Вас!). Я сам це знаю по собі. Я занятий від світання до смеркання і листи пишу тільки тоді, коли йде дощ, а Вам і погода не дає пільги, бо Ваша робота хатня. На з’їзд мені і цікаво дуже було і боявся поїхати1, бо певний був, що заслабну там. Я писав Вам в якомусь листі, здається, ще в Москву, що просто болів душею від виступів всяких Мух, Пулемьотів та Іванів Воїнів2. В мирний час сиділи вони по своїх кутках, бавились в мистецтво та в іншу дурницю, а як прийшов час войовничий, то вони виступили з демагогічними прийомами, яких я переносити не можу органічно. Та взагалі, певне, через хворобу, у мене в Київі був такий пригнічений настрій, що я радий був, коли мене покликав новий уряд здавати хліб та наймати землю під випас і я мусів швидче їхати в село. Я ясно побачив, що нездатний я до публічних виступів, до прилюдної оборони своїх думок; що я ще щось значив у тісному гурточку, де мене всі близько знали і я всіх знав. Я писав Вам, що кандидатуру мою в Центральну] Р[аду] провалили3, і я ще більше упевнився в тому, що я вже свою
ролю відіграв, зробив все, що міг, сказав все, що знав, і тепер пора мені вже на спокій. Що мене вибрано в Ц[ентральну] Р[аду], уперше довідався з Вашого листа, бо ніхто мені цього не писав, а в «Н[овій] раді» цього не вичитав, бо доходить вона до мене дуже неакуратно — часом підряд ч. ч. двох, трьох не одбираю, а про з’їзд і жодного числа не дістав; десь в дорозі зачитують почтарі. Я навіть не знав — чи виходить «Робітнича газета» і прохав Вас вислати перше число. Чомусь і в «Н[овій] Раді» не бачу обмінної оповістки — чи Ви не хочете там оповіщатись, чи вас не хотять? — Не розумію.
Приїхавши в село, я почав потрохи видужувати і вже останні дні почував себе зовсім здоровим, але мене знов схвилювала справа з Міх-новським4, про яку Ви вже, певне, знаєте з листа мого до Сергія Олександровича. Обурює мене отся нахабність, безсоромність людська. Видимо, хоче зректися своїх слів, своєї тактики, якої тримався з 1905 року, і свій бруд звалити на мене. Я прошу Вас не відмовитись бути судцем разом з Сергієм Олександровичем], бо Ви обидва мене знаєте і Вам обом не байдуже до мого доброго імени, а я сам пасую перед нахабством. Коли викличете мене на суд, то мушу зараз приїхати, але на той час треба, щоб сюди приїхав Левко, бо я досі не здав хліба і не наняв землі і не маю кому доручити сього. Та хоч би й був якийсь новий чоловік, то він нічого сам не зробить. Отож, коли назначено буде суд, то нехай Левко приїздить сюди мене сповістити, і я, давши йому інструкції по господарству, виїду в Київ. Очевидно, в справах урядових зосталось те саме безладдя, що й було: викликали мене місяць тому назад, а й досі нічого зо мною не зробили, тільки морочуть мені голову телеграмами і держуть тут прив’язаним. Не знаю, чи писав я Вам про те, що я рішив було всю худобу продать і ліквідувать господарство та виїхать в Київ, але новий уряд не дозволив, щоб не колотить, не лякать народу. Тепер я ліквідую потрошки — щобазара що-небудь продаю — по одній, по дві штуки, щоб на зиму вже нічого не зосталось. Та хто знає, — чи й доведеться досидіти тут до зими? Можливо, що німці випруть і зроблять з нашого краю руїну. А коли німець -не прийде, то поки «Установчі збори» порішать аграрне питання, тут люде порозбірають все. Я Левкові описував, як до мене перешоряне приходили ділить землю. У мене з їхніми делегатами скінчилось тим, що я землі не дав і ми, розцілувавшись, розійшлись. А по інших селах скінчилось пролиттям крови; цілком можливо, що, коли до мене прийдуть удруге ділить землю, то вже поцілунками не скінчиться. Краще вже скоріше все збуть та виїхать, але нема на кого покинуть посівів та того господарства, що ще зосталось.
Якщо я й переїду в Київ, то, думаю, ми якось помістимось в домі, виселивши Мефодія Івановича5. А коли йому й тепер дуже шумно,
то нехай собі виїздить. Коли Левко не вважає можливим цього сказать йому, то нехай напише мені, а я вже напишу Мефодію Івановичу. Ю[лія] Миколаєвна листа від Роз[алії] Яковлевни не діставала, вона все збирається в Київ, бо тут боїться розрухів, але не може покинуть мене, бо у нас зовсім нема прислуги — одна заміж вийшла, а друга лежить слаба. Я й не знав, що Левко оселився в Київі і писав йому в Петербург і в Кононівку. Цілую Вас всіх трьох і прошу не шукать квартири.
Ваш Є. Чикаленко
