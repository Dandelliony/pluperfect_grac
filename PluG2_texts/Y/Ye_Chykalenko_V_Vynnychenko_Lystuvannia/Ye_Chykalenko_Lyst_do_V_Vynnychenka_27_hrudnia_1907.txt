Дуже мене дивувало, любий мій, що Ви так довго не одповідали на мої останні листи. Не знав, що й подумать, А нарешті рішив, що Вам хтось з Київа написав про те, як я Вас лаю за «Щаблі життя»1, а Ви образились і замовкли. Коли ще не дійшла до Вас про се чутка, то я Вам сам про неї пишу, але попереджаю: я Вам, здається, показував напис Івана Карповича2 на подарованій мені книжці — «моєму найлютішому критикові і найближчому приятелеві». Коли напише бозна-що чужий мені чоловік, то я й критикую байдужо, а коли близький, то — зо всією своєю страстью. Прочитавши знов «Щаблі життя», я остався при всіх тих поглядах на сю п’єсу, які Вам тоді висловлював. По виконанню вона краща за попередні драматичні п’єси, але по думкам — се анархізм, в найгіршому значінню сього слова. Герой, на мою думку, таки справді «прямолінейний дурень», хлопчина 1-го курса, який начитався нігілістичних (при тім старих) книжок і, хоч кров з носа, хоче жити по наміченій програмі. Як я ще був 18-тилітнім хлопцем, то ті самі ідеї проводили деякі мої товарищі та почасти і я з ними. Значить, Ви одкриваєте Америку, про яку вже всі й забули думати. Сергій Александрович] думав було писать статтю по поводу «Щаблів», але, здається, не напише, бо взагалі одхиляється од «Ради», по тім же причинам, по яким одійшов і од «ЛНВістника»3. Певне, з Грінченком заснують що-небудь своє.
З Вашими «Дрібними оповіданнями]» зроблю все можливе. Коли будуть гроші, то купимо, але зараз зовсім нема грошей. Я думаю, що поки що братимем на комісію у Борисова і одбиратимем од його квитки в погашеніє Вашого довга.
Секретар «Ради» каже, що не помилився в рахунках. Він знає про тих 38 руб., але каже, що вони погашені ще Вашими оповіданнями в «Н[овій] Громаді»4. Коли він так каже, то краще для Вас.
Не забувайте за нас і, коли зберетесь з силами, то пишіть, а то Ви вже, здається, давно, давно не писали, вже я й скучив.
Про «Рабині» ні од кого не чув доброго слова. Всі лають за сцену з проституткою, кажуть, що вона гидка і проч[еє] Дурні, не розуміють того, що чим гидча ся сценка, тим виразніше думка автора. По-моєму, сценка ся, просто, художественна, артистична, але сцена з офіцером зовсім механічно приклеєна і здається зайвою. Взагалі, після того, як викинули в сій повістині медицинські терміни, вона стала зовсім гарною, але для закінченности треба було викинуть і сцену з офіцером. Ну, так
воно вже й буде. Пишіть, але не в штабі «Щаблів», бо год через скілька самі будете соромитись такого писання. Повірте мені!
За Україною не сумуйте, перетерпіть, дожидайтесь кращих часів, бо тепер таке настало, що за моєї пам’яті ще такого не бувало. Політика помсти і застрашування така, якої ще не бувало.
Ну, бувайте здорові.
Ваш Є[вген] Ч[икаленко]