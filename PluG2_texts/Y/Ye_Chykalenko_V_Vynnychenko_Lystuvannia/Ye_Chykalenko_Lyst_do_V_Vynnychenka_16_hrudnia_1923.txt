Дорогий Владимире Кириловичу!
Відповідаю по пунктам.
Ми з Ю[лією] Миколаївною] були здивовані, що Ви найшли в моєму попередньому листі «роздратованність», «нервовість», бо писав я його в благодушнім настрої, радий тому, що Ви поновили зо мною відносини, так несподівано перервані, по мотивам, переказаним мені третіми особами (пані Дорошенко).
1) Поясняючи собі сей факт Вашою особистою образою, я виходив з того, що зміст мого листа у «Волі» Вам відомий був ще в Карлсбаді, навіть з Київа, як Ви тепер пишете, вкладаючи мені в уста фразу, якої не пам’ятаю («Не чіпайте Гетьмана!»), бо я не сліпо стояв за Скоропадського, а був дуже обурений, що він опірається на протофис1 та велико-земельних панів, а не на заможне селянство, на якому, на мою думку, можна було збудувати українську] державу. Особисту образу я бачив в тому, що сказав, що Ви, як політик, не виправдили надій громадянства; що надрукував свою відозву у «Волі», яка цькувала Вас, і нарешті, що обіляв Петлюру, якого цькували тоді Ви. Ніковський образився не моєю відозвою, бо про нього я не згадував там, а висловом, що він «під п’яну руку» написав фельетон про мене у «Трибуні», що йому було переказано. Дуже радію, що Ви не побачили особистої образи в моїй статті, а зірвали зо мною зносини по принципу. 2) Після краху української] державности, я певний був, що її може воскресити тільки якийсь абсолют, і Ви своїми вражіннями з політики большевиків, дійсно, дали мені сміливість голосно висловити свою думку. 3) Я не помиляюся в тім, що я не монархіст, бо, як я вже Вам писав, я тішуся тим, що боль-шевицький абсолютизм дає змогу відроджуватись нашій нації і мимо волі допомагає воскрешенію української] державності, чого не дав би нам російський абсолютизм, хоч він і повернув би мені, як поміщикові, мої маєтки. Я, як стояв, так і досі стою на Дем[ократично]-Радикальній програмі, і якби була нагода, то я сказав би голосно про се спеціально, хоч своїми «Споминами» я про се кажу виразно, а в практиці ні до якої групи монархістів не вступив і на многократні запрошення Липинського (якого особисто дуже люблю) рішучо висловився, що я не принциповий монархіст, а тільки ад гок2, поки наш народ «не вивчиться читати й писати», як я се сказав у своїй статті, але в успіх Скоропадського не вірю. Ну, та се можна вияснити, або в особистих розмовах, або в довжелезному листі. 4) Я радий, що помилково вжив про Вашого батька «заможний»
і охоче се викреслю в тутешньому виданню «Споминів» (коли вони найдуть видавця), а в примірнику, посланім в американську] «Свободу» трудно буде се зробити, хоч я й напишу до редакції. В сій помилці винні і Ви, не сказавши мені ніколи про Ваше походження, і Ваш батько, розказавши про свої «доми», а мені не прийшло в голову розпитатись про них ліпше. Ну, помиримось на тому, що я визнаю свої помилки, але визнайте і Ви свою — що я монархіст3. Тай край!
Щодо моїх «Споминів», що Ви прочитали, то в передмові до них я кажу, що вони є щось ніби як передмова до мого щоденника, який я про-важу з 1907 року і по сей день; в «Споминах» я розказую коротенько біографію особи, що той щоденник писала; в них я не беруся розказувати історію відродження української] нації, а тільки те, як я дійшов до національної свідомости, серед кого жив і працював і чим жив духовно, а тому поза Громадами, Дем[ократично]-Радикальною партією, ТУП’ом, «Радою», тобто свого кола, майже нічого не розказую. Правда, описуючи своє життя в селі, описую і оточення, серед якого жив. Але, не маючи уміння розказувати, описав все сухо, конспективно, але правдиво, нічого не зміняючи, не прикрашуючи, не агітуючи, а так, як бачив, як розумів, як почував. Тому, може, й характеристики людей вийшли у мене сторонніми, бо одних я любив, до других ставився байдуже, а декого й терпіть не міг, але про сих старався говорити як можна лагідніше, бо все-таки вони були люде ідейні, вищі за звичайних обивателів-стяжателів і т[ак] д[алі]. Що стосується до мови, то дійсно французи правду кажуть, що критикувати лекше, як творити, і я, всім нагадаючи про чистоту мови, сам вживаю багато москалізмів. В галицизмах, здається, не винний, а те, що Вам за такі видалось, є перешорська мова, якою я перейнявся, описуючи свої дитячі роки і життя в Перешорах дорослим, бо Перешори населені колоністами з Поділля, де мова ідентична з галицьким Поділлєм; про се я згадую в «Споминах», розказуючи, як в Єлисаветі сміялися над моєю подільською вимовою; так неприємне Вам «аби» широко вживається в Перешорах в значінню «щоб». Деякі пояснення в дужках я дійсно давав, а деякі зробила перепищиця дочка4, може й не зовсім вірно. Дуже радий був би мати Ваші уваги не тільки про мову, а взагалі, але не смію Вас заставляти перечитувати умисно вдруге мій рукопис, бо се нудна робота читати двічі підряд, я се знаю по собі. Я сам не маю охоти знов перечитувати їх, все жду, коли їх видрукує «Свобода», а вона щось отягається, хоч і прислала задаток (50 долярів), а ще обіцяє 300 д[оларів], але ся обіцянка дурить мене вже майже рік; може в цьому я сам винен, бо, не довіряючи редакції, послав рукопис Марголінові, як посередникові.
«ЛНВістник» просить дать йому уривки, але він платить смішно мало; я дав тільки в календар «Дніпро» шматочок з свого харківського життя5 та й то боюсь, щоб «Свобода» не відмовилась через се від моїх
«Споминів». Тепер помагаю Ю[лії] М[иколаївні] робити ляльки, бо се дохідніше, ніж літературна праця; та й не можу далі готувати нічого до друку, бо кооператор Філіпович6 замотав мій «Щоденник», який через нього мені передав Петрусь з півроку тому. Добре, що копія лишилась в Київі, але нема способу його переправити сюди. Шкодую, що Вас большевики не запросили, як Грушевського (про що прочитав у «Ділі» його лист7). Боюся, що він внесе розбрат в українських] колах на Україні, бо натура в нього не змінилася, а відношення до нього вже не те, що було колись; перше йому корились, змовчували, зважаючи на його авторитет, і бороду його вважали священною, а тепер всякий буде її скубти і каляти брудом, а се буде шкодити і українській] справі. Не розумію, як він сього не розуміє! Про Зіновія Григоровича]8 якось згадував Іваш-ко в листі, не називаючи його, він живий, здоровий, але адреси його не знаю. Петрусеві можете писати, як я пишу: М. Благовіщенська 56, Є. Марієнко*. не згадуючи нашого одіозного прізвища, і він не підписується, і Abs[ender]9 ставить якогось вигаданого, і адресує мені на чуже прізвище. Він служив секретарем у Коліуха, а коли той переїхав до Харкова, то новий патрон (з Москви) звільнив його; тепер (з українізацією) він став секретарем Всевидата в Київі10. Івашко вчився в Політехніці, але тепер не має чим платить за право учення; хоч йому і вернули наш будинок, але він не дає прибутку, а ще вимагає видатків на ремонт і проч[еє]. До недавна всі мої мешкали в Кононівці, а тепер їх, як бувших поміщиків, виселили звідтіля; приємно те, що селяне привозять їм і муку і сало; так само і з Перешор привозять дарунки червоноармейці, що служать у Київі. Ну, цілую сердечно Вас обох. Ваш серцем Є. Чикаленко**.
Напишіть мені, на якій сторінці стоїть слово «заможний», бо у мене нема примірника, переписаного на машинці.