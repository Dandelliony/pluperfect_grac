Дорогий Євг[ене] Харламповичу! Ви мені не відповіли на мого листа у Кисловодськ], і я не знаю, через що це. А може й відповіли, та я не одержав Вашого листа. Картку, на якій Вашою рукою написано адресу мою, я одержав. Отже, я був певний, шо мого листа Ви дістали. Чому ж від Вас відповіді я не мав, і досі не знаю. Гадаю, що Ваш лист не дійшов до мене. Але через те, що не мав від Вас нічого, не смів ще раз писати, а також приїхати. Я сижу тепер на тому самому місці в Катеринославі]1. Жінка тримає в Київі державні іспити та, здається, вийде якесь непорозуміння. А, може, й ні. Тоді вона шукатиме собі посаду лікаря. Чи не могли б Ви помогти їй десь пристроїтись біля як[ого]-неб[удь] українського] лікаря, хоча б, наприклад], Мод[еста] Пил[иповича]2? Звичайно, Ви собі тим голови не клопочіть, пишу це на всякий випадок, хотілося б, щоб жити ближче до своїх.
Дуже мені хочеться з Вами побачитись і поговорити, ба навіть і треба б було. Але як це зробити? Я з охотою приїхав би до Вас та не знаю,
чи можна буде і чи зручно приїжжати тепер до вас. Чи довго Ви будете на хуторі? Мабуть, швидко до Київа? Напишіть про це і про те, чи можна до Вас. Знаєте, болгарин наш (Степан Миколаєвич)3 поїхав собі в Болгарію, небезпечно тепер чужинцям бути в Росії. Добре зробив, бо Болгарія щось крутить.
Напишіть мені, будь ласка, якомога швидче по такій адресі: Екатер[инослав]
Первозвановская, 89
Андрею Зиновьевичу Павленко.
Вітаю Вас і Юл[ію] Миколаївну] сердечно!
Ваш В[инниченко]