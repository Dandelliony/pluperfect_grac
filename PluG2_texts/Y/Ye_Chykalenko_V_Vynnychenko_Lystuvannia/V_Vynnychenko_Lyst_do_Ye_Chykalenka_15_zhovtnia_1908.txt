Дуже-дуже дякую за прислані книжки, Євг[ене] Харл[ампійо-вичу]! Скільки багацтва в їх, скільки нового, нерозробленого. Прямо колишня степова цілина! Я ще не виробив собі метода штудіювання їх і читаю як попало, але ось упораюсь трохи з деякими своїми справами й візьмусь до систематичної роботи над ними. Сподіваюсь, що будуть наслідки, за які не будете лаять мою мову.
Ходив я до п. Грабенко. Не можу нічого сказати з першого побачення, але вона не справила на мене вражіння алчущої «рідної їжи». Хоча
й не одрікалась від неї, назвавши навіть українську] мову «родным языком» своїм. Казав їй про Українську] громаду нашу і вона пообіцялась ходити туди. Писала ж вона про укр[аїнські] матеріали не для себе, а для Онипка (колишнього депутата), який шука скрізь по Парижу української] літератури і земляків. Пообіцяла направити його до мене. Про громаду ж нашу вже йдуть чутки по Парижу і «землячки» заявляються все більш та більш. Одна біда, що ми ніяк не наб’ємо грошей стільки, щоб знять квартиру. Але духом поки що не падаєм і думаємо, що тижнів через два-три громада буде функціонувати таки. Тоді зараз же лаштуємо укр[аїнську] виставу на користь пам’ятн[ика] Шевченку. Хоч Александр] Михайлович]* і дуже занятий, але візьметься, мабуть, за цю справу. Одне те, що мета до душі йому, а друге — його хлібом не годуй, а дай пограть. Йому аж п’яти чешуться, як сам казав, так грать хочеться. На це я й рахую і думаю, що вистава пройде з успіхом.
Між іншим, французи збираються улаштувати ряд концертів з української] музики. Для цього вже роблять деякі заходи і звертались через одного росіянина до одного з тутешніх укр[аїнц]ів з проханням помогти їм в цій справі, себто перекласти деякі пісні на французьку] мову, зробить вказівки деякі і т[аке] і[нше].
Маю до Вас справу невеличку. Там у Київі є один хлопець, що переробив повість «Голоту» на п’єсу. Він носив її до Садовського, але той рішуче забракував. Мені б дуже хотілось знати, які він знайшов дефекти. Не через що інше, як через те, що цю п’єсу я читав і, на мій погляд, вона — сценічна. Так і Александр] Михайлович] і другі, що слухали, одозвались. Правда, судді неабиякі, але все ж таки й не зовсім профани. Хотілось би мені також, щоб і Ви прочитали її й сказали свою думку. Той хлопець, певно, вже був у Вас, бо я порадив йому звернутися до Вас за поміччю, як краще пристроїти п’єсу. Він зробив по-дурному, що не послухавсь мене й поніс Садовському без Вас. Я певний, що той не так би різко одізвався, якби Ви дали йому п’єсу. Але поза цим усім мені б навіть на користь було б дізнатись, що саме робить її не сценічною. Може, колись, беручись за драматичну річ, я мав би на увазі вказівки компетентних людей. Думаю, що Ви згодитесь з тим, що я в цьому напрямі дуже слухняний.
Я тепер потрохи берусь за одну велику річ (белетрестичну, зовсім реалістичну і без великих літер). Поки що посувається дуже помалу, але місяців через два думаю скінчить. Буде вона... одповіддю критикам «Щаблів»2. (Отут-то я вже впертий гірше осла!). Хотів би я знати, чи «Вістник» згодився б взяти її. Колись проф[есор] так невиразно одповів мені з цього приводу, що я не знаю, що й думати. Як «Віст-н[ик]» не візьме, тоді прийдеться писати її по-російському, бо притулку більш нігде нема. Та ще чи й по-рос[ійському] притулю де? А не писать
зовсім ніяк не можу, хоч убийте. Може, запитаєте проф[есора]? Велике спасибі скажу, бо це мене задержує в роботі. Всього доброго! Як Левко? Сердечно вітаю всю родину Вашу
В. Стар[осольський]*