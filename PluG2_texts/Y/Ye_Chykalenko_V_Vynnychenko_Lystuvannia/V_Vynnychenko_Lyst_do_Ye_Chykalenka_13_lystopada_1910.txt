Дорогий Євгенію Харламповичу! Давненько вже не чув від Вас якоїсь нотації і страшенно скучив за Вашими листами. Тільки, на жаль, я зараз так живу, що й комар носу не підточить, сам Єфремов не міг би мені нічого закинути, не то, що Ви, який перед його чеснотами мусить спасувати. Сподіваючись, що хоч раз мене похвалите, скажу докладніше про своє життя. Воно, перш усього, дуже подібне до санаторського (хіба що за виїмком їжі, якої, все ж таки, не дуже багато і тут вживаю).
Лягаю спати о десятій, встаю о 6 або о 7-ій. Вихожу з хати тільки на обід і не сижу по кав’ярнях. Цілий день сижу за роботою, перериваючи її на якусь хвилинку балачкою з Левком Ю[ркевичем] (з яким разом живу). Тих істот, що призводять до гріха і що десь там звуться женщинами, я ще не бачив і ні з одною не балакав (лавушниці, дозорчихи, пралі і т. п. — не суть женщини). Дякуючи всім цим умовам, я здаюся сам собі шматком в’ялої деревини, яка поволі ліниво пливе в каламутній тепло-ватій річці. А річка (і не «річка» навіть, а річечка) то українське життя львов’ян. Мені здається, що таким мусить уявлятися соціалістичне життя людям з великими чеснотами. Каюсь: я не дорозвився до такого ладу, я почуваю себе страшенним ретроградом і ладен агітувати за повернення варварства. Я знаю, що це вже думки, за які мені може воспосліду-вати нотація, але я принаймні почуваю себе щирим: як не чудесна така ідилія, як не корисно лягати в 10-ій і вставати о 6-ій, як не здорово робити по Мюллеру гімнастику1 (і це єсть серед моїх чеснот!), як не зворушливо почувати себе ціломудреним (розуміється, як і все на світі, відносно) — але все це якось мало мене захоплює. Мало того, я починаю страшенно скучати за своїми гріхами. 1 коли б не деякі справи, що здаються мені важними й через які я тут мушу терпіти в собі всякі чесноти, Ви б таки не мали ні разу нагоди похвалити мене. Тільки дякуючи їм думаю, що тепер таки похвалите.
Як же у вас там? Теж не дуже бурливими потоками несесь* життя? Читаю «Раду» і немов на якусь годинку виходжу погуляти... не в сад, а на город восени, сіро, зів’яло все, де-не-де стирчять кущі з натяком на колишні квітки, скучно, невесело, тікай додому. А дома (у Львові) ще більша осінь.
Пишу зараз нову велику повість по-російському2. «Современный] Мир» обіцяв взяти її до себе (якщо не єретична буде!) з тою умовою, що одночасно друкуватиметься й по українському].
А про п’єси нічого не чуть з цензури? Дуже боюсь за їх. Почекаю, як дозволять і якась матиме успіх на сцені, напишу п’єсу з життя парижських художників. Зараз я так обклався всякими настоящими й будучими роботами, що навіть нема коли помилуватись як слід з своїх чеснот. Ну, всього Вам найкращого!
В. В[инниченко] Моя адреса: Львів, Кадецька, 8. В. Дедевичу.
Сердечний привіт ш[ановній] Ю[лії] М[иколаївні]!