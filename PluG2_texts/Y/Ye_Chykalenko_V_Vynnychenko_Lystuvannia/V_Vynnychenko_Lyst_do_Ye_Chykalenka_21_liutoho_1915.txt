А що, Євг[ене] Харламповичу, чи вже весна у Вас там? (Сподіваюсь, що Ви вже в Кошарбаді, тому туди просто й адресую листа). Тут у нас ще не показує ні на яку весну, хоча... Ну, та це далі видніше буде.
Як ваше здоров’я? Як Юл[ія] Мик[олаївна] ся має? Чи здорові всі кури? Хай поменьче опіуму п’ють, тепер скрута на ліки.
У нас помаленьку пливе життя. Р[озалія] Я[ківна] працює в лазареті, захоплюється, страшенно переживає всі хвороби своїх пацієнтів і розказує мені всі діагнози. Часом, прокинувшись уночі, згадує, що забула прописати що-небудь якому «тіфіку», і хвилюється. Це було б непогано, коли б вона не змучувалась. А то схудла, змарніла, просто біда. А що то буде літом? Ми вже починаємо думати, чи не шукати їй посади десь на Україні в такому місті, щоб літом жити можна було, як на дачі. Єсть пропозиції їхати на епідемії у Львів, Самару, Баку. Все це чуже (крім Львову, куди мене не пустять, та й не певний він, — сьогодня наш, а завтра ради заранее приготовленных позиций його покинуть). Хотілось би десь поблизу від Вас, щоб недалеко було й поїхати часом. З Москви ж вирушати — просто нема сенсу на 2-3 тижні. А на більший строк не вистачить (за одну порцію) терпіння. Будемо пришукувати.
А знаєте, Євг[ене] Харл[ампійовичу], з «Босяком» у автора* з «Вестником] Евр[опы]» не вийшло. Не взяв Овс[янников]-Куликовск[ий]. Написав дуже лестного для автора листа, висловився, що оповідання] написано «мастерски», що ред[акція] «В[естника] Е[вропы]» дуже високо ставить художній хист автора і т[ак] д[алі], а оповідання] цього прийняти не може, бо воно не відповідає духові й традиціям «В[ест-ника] Е[вропы]», що звик такі явища трактувати якось інакше. Не розумію нічого ні я, ні автор, ніхто. Які такі традиції? Що не відповідає, чому, — невідомо. Просить дати щось інше, підходяще їм. Але що ж їм підходить, цікаво б знати? Недурно казав Слав[инський]: майте на увазі puderte1 наших старичків. Дійсно, puderte надзвичайна, коли так. От горе! Тепер автор не знає, що й робити з цим бідолашним оповіданням.
А що пише Л[евко]? Скоро збирається на хутір? Як «вражі сини»? Чи тепер вони сидять та лежать на печі, а не на ріллі? Ну, хай Вам буде добре, вітаємо Вас і Юл[ію] Мик[олаївну] найсердечно.
Ваш І. Г.2
А «Філька» не функціонує? Нема з ким?**