Мушу признатись, Євг[ене] Харл[ампійовичу], що Ваша одповідь мене не задовольнила. Особливо та умова, щоб писати «коротенькі та
юмористичні» оповідання. Це зв’язує і ставить на професіональну ногу спеціалиста по юмористичним фельетонам. І несправедливо; Коцюбинському чи комусь із тих двох-трьох письменників такої умови, певно, не поставлено, а тим часом вони діставатимуть ті ж самі 10 к[опійок] за рядок. Я волів би мати цілковиту свободу. Звичайно, по волі я старався б іти назустріч Вашим бажанням і давати що-небудь юмористичне. Але бувають часи, коли зовсім не до юмористики, — і в такі періоди все-таки їсти теж хочеться. Взагалі, я не хотів би, щоб мені ставились такі рямки.
Щодо гонорару, то я писав листа, маючи на увазі ці 10 к[опійок]. І як вони не виводять мене з мого становища, в яке поставили мене виниклі обставини, то до їх я й прохав надбавки.
Тим паче хотів би сього, що, повторяю, твердо постановив якомога уважніше відноситись до своїх робот. Це ж можливо буде тільки тоді, коли вони матеріально будуть мене забезпечувать.
На п’єси я не покладаю надій. Одне те, що це журавель у небі, — поки напишу, поки дозволять, поки поставлять, а тим часом не лічитись же мені весь цей промежуток сухарним методом. Та чи й удасться мені написати щось підходяще до всіх вимог цензури, українських труп, публіки, моралі і [так] д[алі]? Хто його зна. Буду пробувать, але на п’єси надійся, а сам не плошай. Через це й через вищесказане Ваша одповідь мене не задовольнила і, крім того, виявила несправедливість до мене в порівнянню з іншими «двома-трьома».
Грушевський написав мені, що мені підвищено до 80 р[ублів], але прибавив, що, коли це мене не устроює, то можна побільшить. Я одпи-сав, що, дійсно, не устроює. Так само як і 10 к[опійок]. Остогиділо мені вічно недоїдать і позичать!
Звичайно, коли абсолютно не можна задовольнить мого прохання, я буду мусів бути задоволеним і тим, що дають. Але, розуміється, всіма силами буду старатись утікти від всякого примусу і поліпшить своє становище всякими способами.
В. Ст[аросольський]