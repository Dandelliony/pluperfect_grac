Дорогий Євгене Харламповичу,
шкода мені дуже, що я викликав своїм листом у Вас таке роздратовання, що ним пройнята вся Ваша відповідь. Розумію, що в такому стані трудно бути об’єктивним. І коли б не деякі кричущі помилки у Вашому листі, то я б і не старався відповідати Вам, щоб знову не дратувати й не нервувати. Але, повторяю, кричущість помилок просто примушує мене до відповіді.
1)	Ви глибочезно помиляєтесь, переконуючи себе такими словами: «Для мене ясно, що й Ви й Ніковський зірвали зо мною відносини не через мій “монархізм”, а через особисту образу»... Я бачився якось у Берліні з Ніковським і балакав з ним про Ваш учинок. Але можу запевнити Вас, що ані сліду образи на Вас, ані крихотки невдоволення
в його тоні й словах не було на Вас. Навпаки: найщиріша прихильність, симпатія і жаль за Вас. Знаючи трохи людей, звикши раз у раз аналізувати їх до найсхованішої інтимности, я можу сказати, що тут не помітив ніякісенької нещиросте.
Що ж до себе самого, то скажу Вам, що Ви мене просто здивували тепер своїми словами, бо я ніяк не можу пригадати, що такого образливого було у Вашій тодішній заяві про мою особу. Навпаки, мені невиразно пам’ятається, що там було щось цілком коректне. Даю Вам моє слово, що ні найменшого сліду образи в па м’яті з тої Вашої заяви в мене немає й не було. І це ніяк не було причиною розриву відносин. А тільки Ваш виступ як монархіста2. Це — величезна, чудна помилка з Вашого боку, дорогий Євгене Харлампови-чу! З неї я тільки бачу, якої поганої думки Ви про мене. Ви не можете припустити, що я можу не з особистих мотивів щось зробити. Не хочу про це вступати в дебати, — очевидно, сам я чимсь винен, що таку думку про себе навіяв на других. Але, якої б думки Ви не були про мене, як би Ви не поставилися до моїх слів, я вважаю за свій обов’язок (не в особистих інтересах, а швидше у Ваших і в громадських) ще раз гаряче, з усією щирістю запевнити Вас, що ніяким чином у моєму відношенні до Вас не грало ролі щось моє особисте. Колись, коли, може, зустрінетеся з Роз[алією] Як[івною] і розпитаєтесь її, то від неї дізнаєтесь, у якому я стані був, рішаючись на того листа до Вас, і як мені було тяжко його посилати Вам.
2)	Друга «самопомилка» Ваша та, що Ви гадаєте, що я Вас навів на монархізм. Нехай я помилявся, гадаючи, що Врангель принесе монархізм у Росію. (Моя помилка була ще доброго типу, «доброкачественная», бо монархізм Врангеля був не такий страшний, який тепер заводять самі большевики. Той був би на кілька місяців, принесений на багнетах, а цей закорінюється, умощується грунтовно, спроквола, залізаючи в усі пори державного організму). Моя помилка була невелика. Але яка б вона не була, невже ж можна повірити, що дорослу, досвідчену людину можна навести на щось, що їй огидне? Чого ж я нікого більше не навів, а тільки Вас? Тому, Євгене Харламповичу, що я Вас не навів, а, дійсно, «спровокував», як Ви пишете в другому місці, себто викликав до життя те, що у Вас було. І в Києві воно вже було. Було тоді, коли Ви кидались у себе на мене з кулаками і кричали: «Не смійте чіпать гетьмана!» Що Ви тоді не пішли в кабінет, то це — вина Вашої хворости. Що я Вас тоді вмовляв іти й рятувати хоч український характер монархізму, то це доводить тільки те, що мені дуже болить, як і всім іншим, відродження нашої нації. Що я Вам радив під час Врангелів-ського монархізму їхати на Вкраїну й боротись за український характер реакції, яку мав принести Врангель, то що тут знову дивного
чи компромітуючого мене? Навпаки, це ще раз доводить, що я не випускаю з ока національного моменту в соціяльно-політичній боротьбі.
3)	Третя помилка Ваша така: Ви гадаєте, що Ви не монархіст, а тільки український державник. Чого ж інші українці не монархісти, хоча справою української державности й відродження української нації зацікавлені не менше, ніж Ви й Ваші товариші по переконанням? Не можете ж Ви бути таким наївним і гадати, що Ви «краще», «дужче» любите Україну, що купка поміщиків, з яких складається (чи не дивний цей факт?) український монархізм, глибше й краще розуміє потреби й інтереси української селянської нації? Що тут говорити: ні Ви, ні ми не можемо розділити своїх соціяльно-політичних інтересів від інтересів національно-державних. Та й не треба, та й шкідливо це, бо мусить бути гармонійність, бо життя не хоче бути однобоким, не буває й не треба, щоб було. І, повторяю, я б і не думав Вам дорікати, я б і не вступав з Вами ні в які дебати, коли б Ви були таким поміщиком, як інші Ваші товариші по монархізму, себто, коли б Ви були типічно нормальним поміщиком. Але ж Ви не були ні Шеметом, ні Леонтовичем (що Ви самі підкреслюєте у Ваших «Спогадах»). І через те мені було й є боляче за Вас; боляче, як за близьку, крім того, мені людину. Повірте, Євгене Харламповичу, що мені просто радісно читати таку Вашу непереконливу думку, якою Ви самі себе обманюєте, що Ви, мовляв, не справжній монархіст, а тільки, так би мовити, прагматичний, утилітарний монархіст. Це мені дає право сподіватись, що коли (не дай бог) заведеться на Вкраїні монархізм і дасть перші ознаки своєї природи, то Ваша утилітарність швидше, ніж у Леонтовичів, злізе з Вас. Але це слабенька потіха. Поки що Ви таки провели чорним квачем по всьому тому, про що пишете в «Спогадах». І як би Ви не протестували проти кваліфікації Вас як монархіста, нічого Ви не зробите. Ми маємо, слава богу, різні партії; хто до світогляду якої признається, так того й кваліфікують. А з яких хитромудрих мотивів, чи щиро чи нещиро хто визнає постулати тої партії, в те нема змоги входити. Заявіть так само прилюдно й голосно, що Ви й тепер поділяєте погляди Вашої колишньої Демократично-Радикальної Партії3, заявіть, що Ви — не монархіст, а такий самий «Туповець»4, як і були, що так само Ви готові з обуренням вийти з хати, коли вихваляють монархізм, як Ви то зробили в Сіміренка5. І тоді лайте мене якими хочете словами, ображайте як хочете мою амбіцію, а я Вас з подякою і радістю обніму.
4)	Нарешті, про мого батька6. І тут виявилося Ваше роздратовання на мене. І тут Ви мене ловите на чомусь «компрометуючому». Але з великодушности пишете, що таких і таких то фактів Ви не занесли в свій щоденник. Чому? Очевидно, тому, щоб мене не компро-мітувати. А в чому ж та компромітація? Та в тому ніби, що я тверджу, що мій батько — пролетарій, а в дійсності він «домовласник»,
«денаціоналізований міщанин». Він, мовляв, Вам говорив про свої «доми» і радився, як з ними бути, чи продати, чи залишити мені в спадщину. Якби Ви знали, Євгене Харламповичу, як ми сміємося оце зараз з Роз[алією] Як[івною] з Вашого «обличения» мене, Вам би, мабуть, трохи не так сміливо було б на душі, як то було, коли Ви писали це. «Доми» мого батька — це дві міщанські хати-кочки в Єлисаветі, одна навіть по суті не його, а братова (по матері брата). Куплені вони на мої гроші, дані мною батькові й братові; гроші взяті й привезені Роз[алією] Я к [і в н о ю] з Московського Драматичного Товариства7, як гонорар за мої драматичні вистави. Куплені мною для них уже під час революції, куплені для того, щоб вони більше не тинялися, щоб хоч трохи спочинули. Думалось же, що я, маючи змогу легально жити, зможу їх продержати. Ви питаєте, через що я вперто хочу називати батька про-летарієм, а не «домовласником», не дрібним буржуєм? Та тому, Євгене Харламповичу, що так воно видно було; це найпростіша й найправ-доподібніша причина. Батько мій мав власність, тільки як оженився з матір’ю, але, як я й казав уже Вам, швидко продав будиночок на Сал-датській вулиці, а брат (по матері) хуторець і обидва взяли в аренду землю. Після того ж, як поміщик обшахраїв і вигнав їх з землі, до самого останнього часу, до оцих моїх «домів» (!) у них не було ніякої власносте, ні нерухомої, ні навіть путньої рухомої. Існування їх було істинно страдницьким, неймовірним існуванням. Батько був і арендатором, і носильщиком лантухів, і переселенцем, і шинкарем, і крамарем, і шахтарем, і мельником, і, нарешті, «рантьє-домовласником» на мої мізерні авторські заробітки з руського драматичного Товариства (бо своя рідна література не могла б і мене самого прогодувати!). І хіба не виглядає трошки... смішним Ваше «обличение» мене, Ваша великодушність? Правда, Ви добре зробили, що не занесли в Ваш щоденник цієї великої глузливої неправди про мого батька, про людину, яка мала за життя стільки страждання і пониження, що їх вистачило б на сто родин домовласників середніх і великих.
А тепер про його «майже чисту руську мову». Це — поверхово так. Але це так тільки з панами. Ні зо мною, ні з матір’ю, ні з Роз[алією] Як[івною] батько не говорить по-руському. А з усяким, кого він уважає за пана, за одного з тих, хто все життя його тероризував, кому він, може, заздрив, хто, на його думку, був сильним, з тими він говорив мовою сильних. І не так би мені боляче-смішно було, коли б Ви мене «скомпрометували», коли б звеликодушничали на правді, яка б вона не була, коли б та людина, про яку Ви пишете в своїх спогадах, дійсно була тим, що можна собі уявити під тямою «домовласника», середнього заможного селянина, що переїхав до міста й зденаціоналізувався. Це — ситий,
задоволений, пристосований, зрусифікований, ворожий до визвольного руху суб’єкт, словом, бувший куркуль, що став у місті середнім міщанином. Але цей чоловік принаймні жив у фізичній ситості, принаймні без особливих страждань бабрався все життя в своєму спокійному міщанському болоті. За одне це, за відсутність зайвого, дикого страждання і пониження можна, здається, примиритися з усіма соціяльними незгід-ностями до твого світогляду (і навіть з «обличением», з великодушним пропуском у «Спогадах» такого компромітуючого соромного факту). Але тут-то й смішно, тут-то й боляче, Євгене Харламповичу, що той образ, який у Вас склався під враженням побачення з моїм батьком і від його слів (правильно чи неправильно Вами зрозумілих, це все одно), зовсім, абсолютно не подібний до дійсности! Настільки не подібний, що мені просто смішно уявити собі те, на що Ви натякаєте в своїй великодушності. 1 дійсно, велику, повторяю, глузливу неправду Ви написали б на мого батька, схарактеризувавши його так, як Ви характеризуєте в листі. Ви по аналогії з Коцюбинським судите й про мене. Це не говорить за великий запас методів оцінки людей у Вас. Коли Коцюбинський не хотів говорити про свого батька, поліційного урядовця, і виводив свій рід од графів, то невже ж треба думати аналогічне про всіх тих, хто не хоче говорити про своїх близьких? Ви пишете, що помітили, що мені неприємно було говорити про батьків з Вами. Дійсно, я не любив і не люблю говорити про них з людьми не інтимно близькими. Не люблю після одного тяжкого факту в моєму житті, коли я мав наївність говорити. Друга моя наївність була, коли я звернувся до М. Грушевського з проханням позичити мені з каси Літер[атурно]-Наукового Вістника грошей в рахунок моїх гонорарів на операцію моєї матері. (В неї був рак, від якого вона й померла). М. Грушевський до моєї наївної інтимности поставився так само, як і до всякого аналогічного прохання позички грошей. Він мені відмовив так само, якби я йому сказав, що мені гроші потрібні на гру в карти.
Я не хочу цим сказати, Євгене Харламповичу, що я Вас так само оцінюю з погляду етичного чи гуманітарного, як і М. Грушевського. Навпаки, я Вас глибоко шаную й поважаю за Вашу людяність, чулість, за Вашу готовність раз у раз помогти всякій людині, чи близька чи далека вона Вам. Але бувають же в людей такі сторони їхньої вдачі (чи утворені життям психічні моменти), які мають не «поліційне» і не «графське» походження, а які не дозволяють робити того, що в інших так просто й так нормально робиться. Не треба по шаблону знаходити пояснення аналогічним проявам не аналогічних явищ. Отже, коли Ви мені вірите, коли не думаєте, що знаєте життя і стан мого батька краще за мене, то візьміть на увагу мої ці пояснення. І не думайте, Євгене Харламповичу, що ради своїх партійних поз усяка людина готова навіть рідного
батька перехрестить із одного соиіяльного стану в другий. А у Вас щодо мене навіть така негарна думка є, що я, ради того, щоб мати право сказати, що я — «пролетарського походження», готов нав’язати свойому батькові незавидне життя. Ні, дорогий Євгене Харламповичу, так далеко я не зайшов би, коли б це було так. Я тільки хочу, щоб або нічого про моїх близьких не говорили люди, які не знають їхнього життя, або ж говорили ту гірку й тяжку правду, яка була. Бо інакше все інше буде глумом і глузуванням з страждання людей.
Можливо, що колись я напишу щось подібне до роману мого життя8. Ще не настав час. Треба, щоб перегоріли всі до останку забобони, що стоять на перепоні до дійсної правдивости. Спомини, щоденники, мемуари, всякі літературні праці подібного типу тільки тоді мають справжню філософську цінність, коли вони мають незамаскований, неприхований, а тим самим суб’єктивно не змінений матеріял дійсности*.
Ну, та це справа ще не близька.
Щодо Ваших «Спогадів» і моїх уваг до них, то, на жаль, я, не робивши поміток, не можу з точністю сказати, що саме я зауважив би. Отже, можу сказати тільки про загальне враження. На мою думку, занадто багато місця присвячено Вашим родинним відносинам і родичам. Не знаю, може, це випливає якраз із мого особливого відношення до цих речей, але я гадаю, що ці сторінки не мають такого громадського характеру, як інші.
Характеристики деяких людей мені здалися трохи сторонніми, як у гарний бік, так і в поганий. Єфремов і К° такі у Вас вийшли, що просто з хрестоматії. І цим Ви їм тільки шкодите, бо викликаєте до них страшенну нудьгу. Якісь мармалади німецького, довоєнного добросовісного виробу, а не живі люди. Зате Грінченко — тип (негативний, розуміється) із мелодрами. Злий дух; шкідливий, фатальний геній отих чотирьох мармаладних істот у білосніжних янгольських одягах... Чудесно представлений Ємленський, а трохи не так «Федя», знаменитий харківський студент9. Із Ваших оповіданнів у мене вирізався в пам’яті такий соковитий, барвистий тип, що дуже шкода було бачити, як Ви на ньому зекономили в сторінках.
Далі, з «Спогадів» можна вивести, що автор хоче дати картину не тільки свого вузькопартійного життя, а всього українського громадянства. Але, як і раз у раз це буває в багатьох авторів, автор не зміг стати поза свій вузький круг людей і інтересів і цей круг представив у «Спогадах» як усю Україну. Рух, політичний чи культурний, поза Громадами, поза Демократично-Радикальною Партією не існував для автора. Часом
* Колись ми про не говорили з Вами в Карлсбаді. Я й тепер тримаюсь тої самої думки (Приміка В. Винниченка).
згадується Літ[ературно]-Наук[овий] Вістник, іноді РУП, але яка їхня роля і значення були в культурно-громадському і політичному рухові України, абсолютно не видно. Чи я помиляюся і приписую Вам ті завдання, яких Ви собі не ставили, але все одно, з Ваших «Спогадів» виноситься те враження, що всю роботу, весь політичний і культурний рух робили Громади, Демократична та Радикальна партії, потім ТУП і газета «Рада». Що поза тим, те — так собі, непомітні й незначні явища.
Нарешті, про мову. От тут я Вам пригадаю колишні наші суперечки. Колись Ви мені закидали нечистоту мови. Я виставляв той аргумент, що нечистота моєї мови умисна, бо я не хочу писати навіть у формі нещиро, себто так, як не говорю, що я відбиваю стан мови нашої інтелігенції. Далі я Вам казав, що то наша мова нечиста і бідна, а не я роблю її такою. Я жалівся Вам, що складніші теми*, абстрактні розуміння ще не мають у нашій мові відповідних форм. Через те, не беручись стрімголов кувати нові слова, я вживаю русизмів. Ви ж мені доводили, що не треба вживати русизмів, а треба обминати ті слова, яких бракує в нашій мові, писати «описательно». Я вже, слава природі (як тепер учать у «совєт-ській» Росії), не боюся писати так, як говорить наша інтелігенція, принаймні, освічена меншість її й про чистоту мови пильно дбаю не тільки в себе, але й у других. І от у Ваших «Спогадах» я бачу тепер ту саму нечистоту, яку Ви мені колись закидали. Так само там, де Вам бракує українських слів, переважно в абстрактних темах, там Ви вживаєте собі русизмів. І не пробуєте «описувати», як мені колись радили. Бо, розуміється, не можна описати, треба одного слова, яке є в кожній мові, крім української (та ще бідніших за неї). Але є і зайві цілком «нечистоти», яких, дійсно, можна уникнути. Такі слова, як «пустяковий» і цілий ряд подібних можна й не вживати. (Напам’ять їх не знаю, а поміток не робив). Дуже неприємно вражає у Вас оте галицько-буковинське «аби» (замість «щоб»), яким Ви несподівано заразилися. Аж дивно читати це у Вас. Очевидно, других критикувати легше, ніж самому виконувати свої власні приписи. Але «аби» треба повикидати!
Загальне ж враження, ще раз кажу, від «Спогадів» дуже хороше. Читаються вони з великим інтересом і багато дають цінного матеріялу для характеристики тої доби нашого відродження, що берете. Догадуюсь, що пишете так, щоб і галичанам можна було читати. Справді, для них це буде дуже корисним матеріялом. Але Ви іноді робите переклад українських слів на галицьку так невдачно, що, боюсь, робите ще незрозумілішими слова.
Чи цим і кінчаються Ваші «Спогади», себто про «Громадську думку» і «Раду»?
* В оригіналі — тями.
Дуже гарне враження справляє простота, щирість стилю «Спогадів». Це робить картини опуклими, як у хороших, зо смаком підібраних рамцях.
Коли б знав, що Вам цікаво знати детальніше мої уваги, я б собі робив нотатки під час читання і тоді поділився з Вами тими увагами. Але вже прочитав. Якщо, дійсно, Вам було б корисно мати такі уваги, то я з охотою ще раз перечитаю «Спогади», роблячи тепер нотатки. Напишіть мені, а я поки придержу рукопис і не буду відсилати його Ганні Євгенівні10.
Щодо мого переїзду на Вкраїну й «високої там посади», то про це я вперше чую. Мабуть, милий Івашко переплутав чи помилився: це М. Грушевський збірається їхати на Вкраїну. За посадою чи за «поси-дінням», того вже з певністю сказати не можу. Я ж поки що сиджу на хуторі й коли збіраюсь, то не на Вкраїну.
Сердечно й щиро радий, що Ви почуваєте себе тепер краще фізично. А Юлію Миколаївну просто «подивляю», як кажуть галичане. Обоє ж ми бажаємо Вам обом побільше здоров’я і терпіння. Сердечно вітаємо!
Чи не могли б Ви прислати мені адреси Петруся? А коли маєте, то Зіновія Григоровича?11
В. Винниченко