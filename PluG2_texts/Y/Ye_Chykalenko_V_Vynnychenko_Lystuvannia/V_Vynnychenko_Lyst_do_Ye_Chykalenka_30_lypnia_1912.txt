Дорогий Євгенію Харламповичу! Ви мене дуже здивували своїм листом1, а, власне, закидом, що я розхожуся з собою. І через що мій лист зробив на Вас «гнітуче й тяжке вражіння»? Ій-богу, не розумію. Здається, я нічого такого особливого не писав у йому. Писав, що є, дійсно, спокуса утікти від несправедливостів української] публіки; писав, що спокушає широкість російського] літературного поля; писав, нарешті, що ніколи не зможу нічим іншим бути як тільки українцем. Що ж Вас так пригнітило? Я не оправдувався перед Вами, бо говорив з Вами так, як з самим собою, а перед собою дуже рідко оправдуються. Дісно, я так само думаю, як і Ви про свій «отходный промисел» і не думаю ні перед ким оправдуватись, хоч в пресі не раз уже попадались докори мені за зраду. Ви пишите, що всім кажете свій погляд на мою участь в російському] письменстві. Ви кажете і Вас слухає кільки чоловік, а другі пишуть і їх читають тисячі людей. Пишуть же зовсім не те, що Ви думаєте і що я знаю. Тим часом досі я ще не давав своїх пояснень публічно і, думаю, що й не даватиму ніколи. А насамперед через те, що ні для цього, ні для нарікань не буде причин. Себто: я рішив нічого не писати по-рос[ійськи], тільки по-укр[аїнськи]. Написане перекладати на російську] мову і друкувати наперед. Ще перед Вашим листом я написав про це у Петербург і в ті місця, куди мене запрошено, свої умови. Коли одмовлять, я від свого не одступлюся.
Хіба що матеріальні обставини припечуть дуже, то муситиму нарушить свою постанову. Але я дбатиму, щоб це не траплялось зовсім, або принаймні часто. І таким простим способом питання буде цілком розв’язано.
Щодо прихильности до мене української] критики, то краще, Євг[ене] Харл[ампійовичу], про неї не говорити. Бог з нею. Краще скажу Вам, що я таки не кидаю думки про театр. А чей хоч одна або дві п’єси ще пройдуть на сцену? Пишу тепер одну п’єсу. Через тиждень скінчу і пришлю Вам. А Ви вже покладете резолюцію і зробите уваги. Я гадаю, що в ній не буде абсолютно нічого нецензурного. І якщо її не дозволять, то, значить, за те, що вона не безнадійне дрантя. Думається, що й тема Вам подобається, а проте бог Вас знає.
Дуже мені все ж таки цікаво, що саме в листі моїм зробило на Вас таке несподіване вражіння. Будь ласка, напишіть. Може й, справді, я написав там щось неможливе й не помітив.
Чи приймаєте оповідання? Можливо, що пришлю невеличке.
А поки що вітаю Вас найсердечніше.
Ваш В[инниченко]*
Між іншим п’єсу я хочу надрукувати у «Вістнику». Якщо зустрінете когось з редакторів, попередіть, будь ласка, щоб лишили мені місце.
