Дорогий Євгене Харламповичу, потрохи починаю оклигувати, хоч іще не зовсім себе добре почуваю. Спасибі Вам за увагу!
Пишете Ви, що хотіли б переїхати до Праги? Я буду в Празі, мабуть, у середині квітня й буду старатися, щоб Вам здобули дозвіл. Але мушу Вас зарані попередити, що це тепер не легка річ, бо чехи з великою неохотою дають нові дозволи на в’їзд до них емігрантам. Вони, навпаки, стараються виселяти. Крім того, вони з великим застереженням ставляться до людей з монархічним світоглядом. На жаль, непорозуміння з Вашим виступом лишило в багатьох вражіння про Вас як про монархіста1, і це чехам, розуміється, буде відомо, якщо дійде до дозволу, візи й т[ого] п[одібного] Боюсь, що вони цим скористуються, щоб не пустити до себе зайвого емігранта. В кожному разі, що від мене залежить, я все зроблю, щоб цей дозвіл Вам добути.
А чого Ви, власне, так хочете до Праги? Легче, думаєте, там буде жити? Я сумніваюся. А проте, не знаючи Ваших обставин, судити не можу.
Ми теж, мабуть, переїдемо до Праги, продавши сяк-так хутір2. Виручимо, може, те, що вклали в його, вернемо виручене тим, що позичили нам гроші на купівлю, та як лишиться ще якась сотня-друга доларів, то й буде добре. Коли б не спішити, то можна б краще продати, але обставини вимагають мого переїзду до Праги3, а Р[озалія] Я[ківна] сама не може там жити.
Як писати Петрусеві й Івашкові? Просто на Благовіщ[енську] 56?4
Сердечно вітаю Вас, а Юлію Мик[олаїну] привітав би, так вона, видно*, сердиться на мене.
Напишіть, чи хутко Вам треба дозвіл. Як хутко, то я звідси писатиму в Прагу.
В. В[инниченко]