На маленькому подвір’ї баби Мокрі, як в кошарі овець, було повно людей. І були вони всі такі худі, що дивним здавалось, як не цокотять їхні кістки від того, що вони так тісно стоять і торкаються один одного. І очі їм усім були трівожні, гарячі, з тим поверненим у середину в себе блиском, який буває у худоби чи в людини, коли вона терпить щось болюче. На руках у деяких були діти, а у дітей синіли жилки на щоках та шиях і животи випинались надзвичайно**. І було неспокійно і моторошно від того, що на таких тонких шийках висіли такі великі набухлі животи.
І дрібними, жахливими хвилями товпились худі люди і гарячково-блискучими очима з великими баньками дивились в одне місце. А в тому місці посередині подвір’я, на столі лежала одрубана, страшно-недвижима голова унука баби Мокрі, Павлика. Тут же коло столу стояла й сама баба Мокря, зморщена, похнюплена
і така маленька, що не вірилось, як вона могла з’їсти такого великого хлопця, як Павлик. Біля неї стояв стражник з жовтими жгутиками на плечах і з порохом на плечах, бровах, бороді і вусах, як бур’ян при дорозі. А* поруч з стражником — о. Кіндратій, з гарно розчісаною бородою і в жовто-білій рясі, з під якої випинався живіт і груди, наче у вагітної жінки. Над бровами йому були жирні, товсті складки лоба, від чого очі здавались захованими далеко-далеко в череп, як два маленьких віконця під старою навислою стріхою. Ніс кирпатий, видно волосики в ніздрях.
І вперше разом зо всіма був і Матвій Безодня. Коли все село збіралось на ули-цях чи біля церкви і покірно-злими очима чекаюче дивилось в мертво-бліде, сухе небо, благаючи чого-сь від його; коли брали в руки старі корогви і йшли у поле з спаленими хлібами й порепане, як перепечений хліб; коли вибігали в дикій розпуці і злобі із хат і люто здіймали до когось руки, і грозились комусь, і кляли, і ридали, — Матвій ніколи не був з ними. Він ходив сам. Великий, з важкою ходою, ніби несучи завжди на широчених плечах своїх якусь вагу, з рудою, покрученою, як хліб од вітру, бородою і крупним** ластовинням на носі й під сірими, стальними очима, — він байдуже слухав і плач, і молитви, і прокльони. А коли його питали:
—	А ти ж чому не йдеш у поле з корогвами?
Він, дивлячись кудись на свої думки, байдуже, як на щось давно йому відоме, одповідав:
—	Все одно не поможе.
І ні жалю, ні суму не було йому на лиці, тільки тяжка задума, як у людини, що давно загубила щось велике та цінне.
І, мов шукаючи того загубленого, ходив він тільки сам. Виходив кудись у поле, сідав десь на горбику*** і довгими годинами сидів непорушно. І неначе з жахом тріпотілись над ним кібці, пекло сонце його спину, його поле почорніле і дрібними хвильками хиталось гаряче повітря над його головою. А він сидів, зігнувши величезну спину, і дивився в порепану землю. Потім раптом вставав, важко хрестився і чекаюче дивився в сухе, сіре небо. Довго дивився, а далі помалу схиляв голову і хмурий, але не покірний, не заспокоєний ішов додому. І на улицях не зупинявся, а на сусід не дивився.
Тепер же був з ними. Але коли всі раптовими хвилями посувались то вперед то назад, він уперто й непохитно, як руда скеля, стояв і не дивився на їх. Незграбно схилившись вперед, широко випинаючись серед всіх своїми плечима, він наче вдивлявся в щось не видане ще ним, в щось несподіване і дивне. І очі його сірі, стальні, як кінчики куль металичних гостро стреміли до страшного столу з мертвою голівкою. І такий блиск ішов од їх, що, здавалось, ось вони не видержять своєї сили, з страшним гуком тріснуть, і вибухнуть полум’ям, і запалять небо, землю, і зпепелять усе, що стрінуть перед себе.
І не було ні смутку, ні сірого страху на його рудому, немов з іржавого заліза викутому лиці. Трівожний, полохливий шепіт павутинням вився коло його, зітхали й плакали, здіймали до обтягнених бурою шкурою лобів кістляві руки і хрестились, але він мовчав і не рухався.
В хаті ж баби Мокрі робили трус пристав та урядник Довбун.
І вже біля головки на столі лежала ніжка Павлика, маленька, з брудною ступнею, засмажена сонцем і теж чудно та страшно недвижна. Вона була тільки до коліна і там, де перерубано її, видно було в червоно-чорнім м’ясі білу кістку, а на тілі червоні знаки пальців, що були десь в крові. Обидві лежали рівненько одна коло одної, тільки голівка одвернулась і синіми очима, тусклими, немов вода покрита маслом, здивовано дивилась на людей.
І ніхто не міг надовго спинити погляд на столі, тільки Матвій дивився уперто, важко, напружено надавшись уперед, немов ждучи чогось від ме[р]твих останків.
І лиш тоді, як баба Мокря ворушилась й на неї швидко подивлявся стражник і о. Кіндратій, а очі всіх з жахливою цікавістю впивались в її маленьку, зігнуту постать, — Матвій важко зітхав, проводив по всіх непорозумілим поглядом і зупинявся на Мокрі.
Але баба, поворухнувшись, байдуже і тупо похнюплювалась знов. І зморшкувате, жовте лице її, як древня, зморщена торбинка, ховало в собі страшну тайну.
І так* же мовчки лежали ніжка й голівка в згоді з нею. І був між ними, між цією недомерлою, але живою старою бабою і молодими, повними життя, але мертвими останками хлопця, якийсь таємний звязок, якесь мовчазне, страшне порозуміння. І всі троє уперто мовчали.
На даху ж заклопотано, жваво цвірінькали горобці; вгорі, в сірувато-сірому небі плило сонце; а в куточках розплющених очей голови діловито, захоплено, на очах всіх вовтузились зеленкуваті, з золотистим одблиском мушки. Часами стражник з повагою до казених річей і разом боязко косячи очі, згоняв їх, але вони зараз же знов злітались і ще старанніще вовтузились, немов щось дружно рили там, бажаючи, яко мога швидче, пробратись в середину. І здавалось, що голова повинна закліпати очима, завертітись, щоб зігнати мушок, зтруснути їх з себе. Але вона лежала непорушно, байдуже, з тусклими очима і від того, що вона не кліпала ними, від золотистих мушок було страшно, моторошно.
Але Матвій стояв кам’яно і не було помітно страху в його лиці.
Навіть тоді, як з хати вийшов пристав, а за ним урядник з якимись кістками в руках, що поклав обережно на стіл, від чого юрба захвилювалась і загомоніла, — Матвій знов тільки важко змірив очима кістки, повів поглядом по людях і застиг.
Пристав виняв хустку, витер свій смуглявий лоб і подививсь на хустку; потім витер давно небриті щоки з гидливо** спущеними від носу зморшками, знов подивився; витер похнюплений, схожий на перчицю ніс, очі, вуси; руки йому дріжали,
губи були білі. 1 раптом хутко повернувсь до Мокрі й з ненавистю, пискливо закричав:
—	Ну, ти! Признавайсь, ти все поїла, чи ще є десь?
Баба Мокря зтурбовано, поспішно закліпала до його оченятками, до яких зо всіх боків збігались дрібненькі зморшки, як рівчачки до ставка, забігала ними по насторожено випнутих обличчях юрби і знов вяло похнюпилась.
—	Ну?! Говори ж, стерво стара! Все з’їла, чи осталось ще?
Баба Мокря, не підводячи голови, скрипуче і сумно сказала:
—	Ручка.. .* Ручка ще з холодцем у льоху... У синенькій ринці...
—	Мати Божа! — з жахом охнув хто-сь.
—	Ти зварила її на холодець?
—	Зварила — покірно шепнула баба Мокря.
—	Кара Божа!.. Кара Божа!.. — трудно зітхнув о. Кіндратій і покрутив головою, немов не в силі більше витримати.
Але по цих словах із юрби раптом голосно й несподівано зачулось:
—	Божа?
Всі озирнулись в той бік. Встромивши в о. Кіндратія металичні свої очі. Матвій чекаюче й серйозно дивився на його.
—	Ти щось сказав? — встрівшись з його поглядом, здивовано спитав о. Кіндратій і знов мимоволі глянув в його очі. 1 видно було, як щось трівожне й полохливе пробігло по лиці о. Кіндратія.
—	Божа кара? — без гніву, без злости, серйозно й твердо спитав знов Матвій, не зводячи з його очей.
О. Кіндратій непорозуміло подивився на пристава й тихо промовив:
—	Кумедний чоловік... Гляньте на його очі...
Але пристав роздратовано повернувся до урядника й крикнув:
—	Довбун! В льох! Найти ринку! Синя, кажеш? Ти, стара!
Мокря зтурбовано подивилась на всіх і піймавши погляд пристава на собі, поспішно захитала головою:
—	Синя, синя... Синенька... З одбитим краєм.
І ще з якийсь мент дивилась на його, трохи схилившись вперед, немов ждучи від його запитів, але зараз же якось помалу мляво і тупо осіла і знов похнюпилась.
— З одбитим краєм! Чуєш, Довбун? Живо!
Довбун зробив «подъ козырекъ», суворо нахилив голову і пішов до льоху.
Всі затихли, чекаючи.
Пристав і о. Кіндратій пошепки, одривисто говорили між собою не стріваючись очима. Матвій ще якись час пильно поглядівши на о. Кіндратія, одвернувся й піднявши трохи до гори голову, заглибленним в себе невидющим** поглядом
став дивитись кудись на сусідню клуню. І очі його згубили свій блиск, приту-скли, і сховані під рудими, кошлатими* бровами, як дві стоячі ковбані під крутими, кущеватими** берегами, не рухались. Иноді ж він поводив ними, важко та помалу, і тоді здавалось, що на дні ковбань трудно поверталось щось велике і незграбне, сколихнувши тусклі води.
Юрба зтиха хвилювалась; нахилялись вугласті, гострі голови одна до одної, шопотілись і схилялись в другий бік. Так, схиляються й шопочуть перед бурею стеблини осоки під вітром.
І жваво, весело клопотались на даху та в вишнях горобці; палило нестерпуче біле, сухе сонце в зблідлім небі; і мертво-байдуже лежали на столі голова та ніжки унука баби Мокрі. А в куточках очей голови захоплено рились чепурненькі з золотистим блиском мушки. І очі голови пильно, не кліпаючи, дивились в білий, запорошений кітель пристава, неначе прислухаючись до роботи чепурненьких мушок.
Юрба жахнула: з під стріхи льоху, зігнувшись, вийшов Довбун, несучи у руках синю ринку і суворо скосивши очі вбік. І чудно, і страшно було дивитись на його кокарду та жовті жгутики і синю ринку з одбитим краєм в бурих, жорстких руках. Тихо, замертвіло стріли його запалені, напружені очі кістлявої юрби.
—	Є? — обривисто бовкнув пристав, глянувши на ринку.
—	Так точно! — ставляючи страшну посудину на стіл, суворо муркнув Довбун і зараз же одійшов од столу, витираючи долонею лоба.
Пристав підняв білу покришку і подивився. Юрба жадно хитнулась до його, худі, висмоктані голодом обличчя пнулись гострими підборіддями наперед, очі різали повітря і збігались в одній точці.
Матвій тяжко, довго вбіраючи в себе повітря, зітхнув і озирнувся. І очі, зупинившись на ринці, хитнулись і блиснули, немов з глибин землі враз вивернулось щось велике й сколихнуло*** глибокі ковбані.
Юрба хвилювалась. Тільки баба Мокря та страшні останки унука її не рухались.
Пристав не хотів возитись зо всією ринкою, сказав подати якусь хустку, викласти в неї руку Павлика, а холодець викинути.
Принесли хустку. Коли Довбун суворо виймав із ринки склизькі пальчики та кісточки, покриті труським жирним холодцем, й дріжачими руками складав усе на хустку, було лиш чуть, як на поповій клуні клекотав чорногуз та тонко десь вила голодна собака.
— А це викинуть! — хитнув пристав на ринку, коли Довбун вже зав’язував хустку.
Стражник поспішно й обережно узяв ринку, з боязкою цікавістю зазирнув у неї й передав в чиїсь простягнені руки. І в мент круг ринки заходили жадні,
скрючені пальці, десятки худих, зкуйовжених голів пнулись над нею, зазирали, стукались, гуділи. Потім щось трапилось там, хтось крикнув, далі юрба хитнулась в один бік, у другий, як стая* горобців, яким кинуто великий шматок хліба, ганяючись, видираючи, блискаючи гарячими, жадними очима.
І раптом з юрби вирвалась висока дівка з тісно притуленою до грудей рин-кою, швидко запхнула в неї одну руку, щось набрала і поспішно стала запихати всею долонею в рот, непокійно й вороже блискаючи на всіх очима. Ринка від тяжкого дихання здіймалась їй на грудях, пасми чорного волосся серпами обхопили худе лице з дикими очима і вимазаними у холодець ротом і щоками. Але оберемки** рук зараз же зо всіх боків потягнулись до неї, вирвали ринку, оберемки*** рук пхались в страшну посудину і підносились до сухих ротів і пальці жадно обсмоктувались.
Пристав, о. Кіндратій і стражники закам’яніли.
А баба Мокря сумно-співчуваюче дивилась на їх і хитала головою, мов примовляючи:
«їжте, соколята мої, їжте! Холодчик добрий!»
Горобці собі цвірінькали, важно плило сонце в спокійному, безхмарному небі і діловито, захоплено вовтузились зеленкуваті мушки в очах байдужої, недвижної головки.
І вмить щось сталось несподіване. В юрбу скажено й важко втислась велика постать Матвія, вузлуваті, з рудим волоссям, в ластовиннях руки твердо схопили за ринку, шарпнули, одштовхнули всіх і ринка високо піднялась над його головою.
— Ррозійдись! — страшно й погрозливо вийшло з його тісно зтулених уст. Картуз йому був насунений аж по кошлаті, зхмурені брови, іржаво-руда борода настобурчилась, а в двох ковбанях-очах люто металось щось болюче і переливалось блискучими, сталевими хвилями.
І хто дивився в ці очі, зараз же якось зтихав, тихо одходив на бік і здивовано-винувато озирався навкруги.
— Одійди! — ще раз бовкнув Матвій. Потім підняв ринку ще вище і з силою хрьопнув нею об землю. Черепки розлетілись на всі боки, зоставивши мокру**** пляму, й попадали коло босих, порепаних ніг юрби.
І всі з дивуванням і боязко подивляючись на його, з тяжким, винуватим непорозумінням, немов прокинулись, озирались круг себе гарячими, страшними очима. А він мовчки стояв, і важко дихав, і поволі озирався навкруги. Так поранений, розлютований бик*****, розметавши в перший мент, що попалось під
роги, стоїть і важко водить пильним поглядом навколо. А рана болить і страшно горять очі бика*.
І раптом зірвався з місця й пішов крізь юрбу на улицю, нікого не бачучи**. І всі розступались перед ним, несміло дивлячись на його дивне, страшне лице.
II
І швидко пішов по улиці, ніби мав кудись поспіти, ніби щось чекало его десь там, куди він дивився сталевими, горящими*** сірим світлом очима. Вийшов у поле і, наткнувшись на рівчак, зупинився, непорозуміло озирнувся й знову пішов, поспішаючи, важко налягаючи всім тілом то на одну ногу, то на другу. І від цього здавалось, що він вдавлює якісь кілочки, розставлені йому по дорозі. І знов чогось зупинився на жовтій спаленій межі і довго стояв пустивши руки вздовж тіла, схиливши голову, як покараний. Дружно сюрчали й цокотіли коники в погорілих колосьях, стояла оддалік чиясь шкапа і махала головою, безнадійно, монотонно. Мертвою, рівною пустелею жовтіло безлюдне, спалене поле.
І вмить підняв Матвій голову, і в нестямі схопив обома руками себе за голову, з лютим ревом впав лицем додолу й глухо, густо заридав. І часто**** застрибав чорний з рудими плямами картуз його і здригувались ноги в поруділих старих чоботях.
І враз мов почув щось в землі, до якої припав, якось зразу замовк і замер. На широку спину його вистрибнув коник, крутнувсь у один бік, у другий і, пойор-завши високими колінцями, стрибнув у траву. Шкапа сумно, безнадійно хитала головою, покручуючи хвостом. Кібці тріпотілись.
Довго лежав, потім трудно підвівся і встав. Під очима було мокро, стеблини трави надавили сліди на лобі й щоці, але він, не втираючись, насунув картуз і помалу пішов до села. І очі його були каламутні, невидющі, як дві ковбані, на дні яких неустанно***** поверталось щось тяжке, щось непокійно і здіймало мул з глибин їх і мутнило ясний блиск.
Несподівано опинився на греблі. Дихало сумним затишком. Старі дуплинасті верби стояли в ряд і з двох боків, посплітавши понад нею сиві віти, мов запрохували у свій тінистий коридор. 1 земля на ній була м’ягка, немов кужухами устелена, гнилою вогкістю пахтіло, старим гноєм і болотом.
Матвій Безодня зупинився, довго стояв, похиливши голову на груди, потім в’яло озирнувся і, зобачивши****** воду, став спускатись до берега по мягкому гною. Він сів при самій воді, поставив коліна, безсило звісив з їх руки й застиг.
Де кільки жаб, злякавшись, стрибнуло в воду і виплило зараз же недалеко, виставивши з зелено-жовтої ряски банькаті головки. Де кільки зосталось на березі,
насторожено слідкуючи за Матвієм випнутими аж на макушку* очима. Одна була зелена, туга з жовтою смугою через всю спину і бородавками, схожа на зелений огірок. Друга — товста, сира, важко дихала жирним, жовтим животом. Так здіймався живіт у попа, коли він говорив, жирний, жовтий живіт. Матвій одвернув голову від жаб**.
Тихо та журно було.
Верби сумно шопотілись між собою, дуплинасті, старі верби. Тріпотілись часто*** і безшумно плями сонця в рямках тінів. Далеко в синьому димку**** в кінці ставка задумливо жовтів посохлий очерет, а ставок, як хворе, закисше око, покритий жовто-зеленою ряскою, не рухався.
Звісивши голову, звісивши руки з піднятих колін, сидів Матвій Безодня і ні одна душа не зганяла таємної, тужливої тиші старої греблі. Коли-не-коли із села долітав якийсь крик, або гомін, чи плач. Тоді Матвій підводив голову, зітхав затруднено***** та важко й шопотів:
— Боже мій!.. Боже мій!..
І знову похилявся.
І тихо та журно було.
На плече йому сідали метелики, похожі на листки білих рож і, похитавшись, злітали. Жаби, насмілившись, попідпливали до берега, обережно повилазили і, вмостившись на горбиках, поводили очима на велику зігнуту постать чоловіка.
І раптом цей чоловік зкинув картуз, помалу став навколюшки й, задравши****** руде залізне лице до неба, впився в його очима. І очі знов налились жагучим блиском, зробились гострими, як кінчики куль, лице поблідло і напружилось.
Жаби опасливо і помалу поворухнулись і наготовились стрибать в ряску.
Матвій підніс руку до лоба, сильно приклав до його три складені до купи пальця, подержав; підніс до правого плеча і подержав; притиснув до лівого плеча, до живота******* і важко припав до землі, мішаючи жовте, зачучверене волосся своє з старим сухим листом.
Одна жаба злякано стрибнула і, випірнувши недалечко, одкинувши в боки всі чотирі лапки, застигла.
А Матвій лежав, і шопотілись верби над ним, і різко вгорі десь кричали шуліки. Потім підвівся і глянув у небо.
— Ні? — з стражданням прошопотів він.
— Ні?
І сухі товсті губи його кривились болючим, великим благанням, жагучим і жальким бажанням відповіді.
Небо сухо сіріло вгорі.
І знов прикладав руку до — лоба, на плечі й живіт* і припадав до вохкої землі, немов у неї слухав одповідь собі, немов давав час небові наготовить йому одповідь на мольбу його.
Але небо так само сухо й байдуже мовчало і свинцово-сіре** лице його не дрі-жало й не темніло ні єдиним знаком.
Він сів і знову звісив голову і руки.
Пройшло греблею двоє*** людей і, замовкнувши, задержавши ходу, цікаво подивились в його зігнуту спину. Проїхав хтось возом, м’ягко мнучи колесами вох-кий гній греблі. Але він не озирався. Тіні підгорталися під верби і сонце ставало жовтіщим.
Вмить Матвій стрепенувся, встав і рішуче випростався. Жаби злякано стрибнули в воду, пурхнули з вітей метелики і весело зникли над ставом.
Він глибоко насунув картуза на лоба і твердо поліз на греблю. Очі були націлені непохитно, губи зціплені одчаєм і рішучістю.
Таким він ввійшов і в хату свою.
1 так само, як покинув він їх, зоставались вони всі троє. Так само, безсило пустивши висхлі руки на коліна й напів приплющивши великі очі з темними непевними смугами, сиділа Устя; і мертво гострів**** її ніс над блідими губами. І з одного боку їй лежав на полу Федь, строгими***** очима хворого вдивляючись у сволок низької стелі; а з другого боку, на лаві голівкою на коліна мамі лежала Галинка. Тільки сонця не було вже на її задрипаних****** ніжках. І так само стояла затуляна, непалена піч, чиста й страшна своєю холодною чистотою.
Він тихо очинив двері й ввійшов.
Устя розплющила очі, ворухнулась і з надією глянула на його руки; але вони порожні були і вона знов тупо одкинулась до стіни й напів заплющила очі.
Але Галинка не дивилась на батькові руки. Привставши, вона простягнула рученятко своє і сказала:
— Тато, папи!
Вона не плакала, — в роду Безоднів ніхто не плакав, вона й******* не гнівилась, а тільки простягнула ручку й винувато, жалібно сказала:
— Тато, папи!
I Федь дививсь на його з під кожуха і теж щось жалібно говорив* йому строгими, хворими очима. І теж не плакав. О, в роду Безоднів не вміють плакати!
Важко підійшов Матвій до полу й зупинився.
—	їсти хочу... — тихо сказав Федь, немов хвалився татові, що він робив тут без його. І очі його, такі ж сірі, як у Матвія, і рудий настобурчений на лоб чубчик, і любе ластовиння на худих щочках говорили щось страшне і неминуче.
Матвій нахилився і, чудно якось простягнувши руку, торкнувсь нею щоки Федя. І Федь враз зтих і зтурбовано дивився в дивне лице його. А простягнена батькова рука злегка дріжала і ржаво-залізне лице було не суворе й задумливе, як завжди, а м’ягке, бліде і грізне, похоже на те, яке бувало, коли тато приходив п’яний. Але він не хитався і не смерділо від його горілкою. І Федь, замерши, покірно дивився йому в очі.
—	Тато, папи!
Матвій озирнувся. Галинка все так же** з простягненою ручкою винувато й кротко дивилась на його, реготушечка Галинка, що закочувалась сміхом в його на колінах. Шлейка спіднички злізла їй на край плеча, тонким павутинням вибилось волосянко на пукатий лобик і худенька, болюче-худенька, обтягнена шкурою ручка, злегка похитувалась.
Матвій шарпнувся й хутко ступив до неї. Ніжно, жагуче схопив між великі долоні голівку її й замер. Галинка несміло глянула на його, закотивши до гори карі оченята, й слабко*** посміхнулась. Чудний такий тато! Він так ніколи не робив.
І Устя розплющила очі й в’яло-здивовано дивилась на його. Він же нахилився і безгучно поцілував Галинку в голову. Потім випростався, одійшов до столу й безсило застиг.
Галинка мовчки перевела**** очі з батька на маму, подивилась в її знов омертвіле лице і тихо лягла їй на коліно голівкою.
Затихло.
Південні тіні, журні, тужливі, безшумно стояли у хаті з товстим сволоком*****; холодною чистотою віяло від вимазаної долівки і моторошно було від упертого мовчання чотирьох людей.
Матвій глибоко і трудно зітхнув. Зітхнув і похилився знов. Ударився в вікно з садка метелик******, забив крильцями по склу, але, немов побачивши лице Матвія, з страхом прикипів на місці. Десь глухо клекотав чорногуз.
І раптом підняв Матвій голову й рішучим, глибоко-переконаним голосом сказав:
—	Усте! Нема Бога!
Устя мовчки, байдуже кліпнула на його очима й знову безсило приплющила їх: яке їй діло, чи є там якийсь Бог, чи нема його.
—	Я тобі говорю: нема Бога!... Нема! — ступнув він і розвів руками. І шукаючими очима повів по хаті, і безпомічно розведені руки його й безнадійно-рішучий погляд говорили, що він все зробив, щоб найти Його, але Його нема.
Устя пильніще подивилась на його.
—	Це — Богь? — раптом з невимовним гнівом озирнувся він до ікон. — Оце?
Старі, потемнілі образи святих з дуже червоними губами і синіми баньками очей невинно дивились на його.
Устя заворушилась.
—	Матвію! Годі! — хмуро промовила вона.
—	Ні, підожди! Це — не годі... Тепер вже не годі... Ти тепер вже нічого не бійся. Чуєш?... Ти дивись сюди... Дивись:
Він повернувся знов до ікон, зкинув картуза і злобно* голосно сказав:
—	За віщо Ти караєш нас?! Говори!
—	Матвію!! — і злякано, і гнівно схопилась Устя — Ти з умом?! Одійди!
Вона сильно схопила його за руку й шарпнула до себе. Худе, смугляво-жовте лице її з довгим підборіддям і рівним мертвеним носом, з гнівними очима нагадало ту Устю, що колись вишпурнула урядника із хати.
—	Не смій!.. Мало тобі?..
Але Матвій тихо одвів її руку і мовчки повернув до неї лице своє. І глянувши в це лице, Устя замовкла: воно було таке як** колись за клунею, коли він сильно стиснув їй руку і сказав бути йому за жінку. А вона всього два рази бачила його серед парубків на музиках. І, як і тоді, вона зацепеніло, зачаровано, безвольно дивилась все ширшими та ширшими очима в це дивне лице і в дикому захваті поринала в йому, зливалася з ним.
— Чула? — хитнув він назад на ікони.
— Чула... — машинально прошопотіла вона, не зводячи з його очей***.
— А ти знаєш, що баба Мокря порубала свого унука і з’їла?
Устя шарпнулась, одкинулась назад і, немов захищаючись, простягнула наперед себе руку.
— Що... ти кажеш?!
Він люто, важко дивився на неї, випнувши наперед чудне, страшне лице своє.
— Порубала, зварила холодець і з’їла. Голова та ніжка зостались.
Устя одсовувалась назад і жахливими очима дивилась на його. Судорожно налапавши дітей, не зводячи погляду з чоловіка, зупинилась.
Він не помічав нічого й зробив паузу, немов вдивляючись у щось на Усті.
—	Трусив пристав... Ринку з холодцем витрусили... Пристав викинув холодець. .., а люди схопили... й їли...
—	їли... — машинально, пошепки повторила Устя. — Люди?!
—	Люди...
—	Боже наш, Боже наш!... — ледве зворушила вона безсилими губами.
Діти привстали* й злякано дивились на батьків.
Матвій випроставсь і рішуче, грізно ступив до Усті. Вона вся здригнулась і судорожно вп’ялась руками в дітей.
—	Матвію! ! — хрипло крикнула. — Не підходь!
Він не помічав нічого. Очі рішуче блискали і лице все було якесь неземне, як у наготовлених до смерти.
—	Цить!.. Мовчи!.. Скажи мені: у попа є полюбовниці? Дві полюбовниці? Є? Вона непорозуміло, з страхом ослабила на заціпенілих** дітях руки.
—	Ну? Я тебе питаю, ти мені говори!
—	Ну, є... — пробурмотіла вона.
—	Так. Добре. А гріх це? Гріх попові?
—	Гріх...
—	Так. Він гроші церковні вкрав?
—	Господи!.. Та що з тобою, Матвію!
—	Цить! Я тебе питаю: вкрав?
—	Украв...
—	Гріх це?
—	Гріх...
—	Бог все це знає? Знає це Бог, чи ні?
—	Матвію!.. Схаменись!..
—	А! — нетерпляче, досадливо тріпнув він головою — Я тебе питаю: знає це Бог? Говори швидче!
Він все ближче та ближче нахилявся до неї, все дужче обхоплював її своєю дивною силою, що лилась із металичних, гостро блискучих очей. І на щоках їй виступив навіть легкий рум’янець, очі теж заблищали гарячково, зтурбовано, не-покійно.
Вона тихо, мов боячись когось, мов боячись почути свою одповідь, промовила:
— Знає...
— Ага! — з злісним торжеством, піднявши брови, підніс він палець до носа. — Знає?! І про Федя знає? Га?.. Ну, так я ж не знаю! Чуєш? От не знаю та й годі! Федь! Я не знаю, чого ти вмираєш! Я не знаю, чого в тебе ноги посохли... Ти ж грошей не крав і полюбовниць не маєш! Чуєш, Федь?
I Федь, і Гал инка з страхом дивились на його і підборіддя в обох здригува-лись. Але вони не плакали, о, в роду Безоднів рідко плачуть!*
Матвій випростався.
— Слухай же, Усте... — почав він — Коли мене вб’є грім, молись за мене... Чуєш? Мовчи!.. Слухай: я хочу з Богом говорити... Сам на сам... Годі! Без попа, без кого б там не було... Мені нема діла! Не показується людям? Я того не знаю... Хай мені скаже, хто нас карає... Хай... Коли то Він, хай, я... я буду рани свої смоктать і не пискну на його... Хай я тільки знатиму, що Він це..., що Його воля це... Хай знак мені дасть з неба... Перед всім людом... На плацу... Ми скличемо людей, поставимо ікони і Він покажеться нам... Ми ж діти його... Чуєш?
Устя замерла; пустила руки з дітей і, впившись в лице чоловіка, в хриплий голос, повний велитенської рішучости, не рухалась.
— Хай вбиває мене громом... Я прийму... Я за всіх... Але я знатиму, що Він** мене вбив... А так не можна вже... Не можна ж так! ! — рявкнув*** він з стражданням. — Не можна! Бери Галинку! Ходім!.. Стій!..
Завжди вахлаюватий, важкий, неповороткий, він став як насталений; мов сталь блищали його очі, мов сталь дзвенів його голос, гнучкістю сталі проняті були всі рухи.
Задравши**** скатірку, він виліз на стіл і випроставсь * * * * *. Близько від лиця його темніли запорошені байдужі обличчя ікон. Він обережно й напружено підняв руки й взявсь за одну. Вона легко хитнулась і мов з охотою схилилась до його. Це був Христос з розчиняною****** книжкою в одній руці, одягнений в якусь синю хламиду. В другій руці він держав круглу баньку, а губи були якось вередливо оттопирчені******* ^ як у плаксивих, маминих синків.
Матвій, важко дихаючи, з дрібним потом на лобі задом зліз з столу, держучи ікону в руках і не дивлячись на Устю, суворо сказав:
— Бери Галинку!
Устя не рухалась. Він глянув на неї і з іконою в руках підійшов до полу
— Вставай, Федь... Ходім... Бери ікону, я понесу тебе!..
Федь одкинув кожух і сів.
— Я без штанів... — тихо сказав він, подивляючись то на батька, то на матір зляканими очима.
— Нічого! До Бога й голим можна... Брехня все! Іди сюди... На ікону... Держи добре... Бери одною рукою... Другою******** за шию мені... Так.
Худенька ручка Федя обвилась круг товстої, червоної шиї і голі, сухі ніжки звісились з руки Матвія.
—	Усте!.. Бери Галинку.
—	Матвію...
Матвій весь повернувся до неї і мовчки зупинив на ній повні великого страждання і страдницької непохитности очі.
—	Жінко моя! — тихо сказав він — Ходім зо мною!
І стільки було кротости, муки і чогось надзвичайного в цих словах, що вона вся зразу повернулась, схопила Галинку на руки і з риданнєм одчаю, з безумною рішучістю крикнула:
—	Ходім!!
III
Без картуза, з жовтим волоссям, з темніщою рудою бородою, високо й чудно піднявши голову, з Федьом на руці, рішуче й грізно ішов по улиці поперед юрби Матвій Безодня. Поруч його виступала висока, худа Устя і теж рішуче й чудно держала голову до гори і міцно пригортала до грудей Галинку з здивовано-зляканими оченятками.
Коли їм зустрічались люди, Матвій повертав до їх голову і говорив:
—	Ідіть за мною!
1 в голосі його було стільки права так говорити і така певність, що вони підуть, що люди, справді, повертали і йшли в юрбу, здивовано розпитуючись. І їм одповідали:
—	На плац... До церкви... Безодня з Богом буде говорити...
І де хто пробував засміятись хриплим сміхом, але сміх не піддержувався*. За суворого, чудного чоловіка знали люди Матвія Безодню, знали, що все, що він робить, не так, як у инчих, але смішного він ніколи не робив. І всі пильно вдивлялись в сім’ю Безоднів і йшли за ними. Декотрі ж голосно кричали, викликаючи людей з хат, махали руками і очима були похожі на Матвія та його жінку. В маленьких віконцях хат жовтіли обличчя, потім зникали і з дверей вибігали без шапок люди, перестрибували** через тини і змішувались з юрбою.
Коли підходили до плацу з дзвіниці старої церкви забовкав дзвін на ґвалт. Одривчасті, жахливі згуки вистрибували один за одним з сірої пащі душної тиші і гнались, котились над селом. Здавалось, то жовті, кричущі клубки полум’я виривались звідкись і гонялись один за одним. І в їх були очі, повні нестерпучого жаху, жадно роззявлені роти з чорними, висхлими язиками кричали:
— Бам!.. Бам!.. Бам!..
То Матвій звелів звонити. І ще густіща робилась валка людей і очі їм ставали ще більш горячковими, нетерплячими. Плакали діти, біжучи за подолами матерів; собаки, виставивши морди до гори, вили страшними переливами.
На плацу коло волості стояли вози, одна бричка і купки людей. Зачувши дзвін і гомін юрби, люди зашомотались*, і, як камінці з гори, стали то по одинці, то купками збігатись до валки. 1 всі босі, з худими, жовто-бурими ногами й лицями немов вискочили з якоїсь велитенської печі, яка висушила їх і поробила коліна й плечі гострими, тісно обтягнула на кістках зморщену, попалену шкуру. І очі всім були гарячі, непокійні, немов жар теї печі ще був у їх. А голоси були хрипкі, персохлі** від духу її.
І вже ніхто не дивувався, що Матвій Безодня буде говорити з Богом. Чим більша ставала валка, тим більше палали очі, тим більше вірили Матвієві.
І коли стали на плацу перед церквою і Матвій коротко сказав:
—	Кличте попа!
То з валки зараз же вискочило декільки чоловік і, перебалакуючись на бігу, побігли до попового будинку.
Матвій же посадив Федя долі біля ніг своїх, а ікону дав високому парубчакові*** і звелів держати. Парубчак взяв і, держучи ікону коло грудей лицем до юрби, з боязкою повагою косив очі на Матвія.
Устя, не спускаючи з рук Галинки, стояла хмура, зацепеніла, в одчайній рішучосте. І обоє, — вона — темна, смуглява, він же рудий та червоний, високі і дужі, здавались викутими одна з бронзи, а другий з грубого, іржавого заліза.
Юрба глухо гомоніла, ярко блискав хрест на церкві і від нього вистрибували поспішні, зловісні шматки дзвону і котились в синювате-сіре небо. З перевулків бігли**** люди і пірнали у юрбі задихані, збентежені, худі.
—	Пристав!.. Пристав!.. Пристав з Довбуном! — покотилось од голови до голови по юрбі. І голови всі повертались до волостного будинку, від якого поспішно йшло по плацу дві постаті, одна в білому, друга в жовто-сірому піджаках.
Матвій же кам’яно стояв і не рухався, тільки часами його страшно випнуті, нестерпуче блискучі очі повертались і зупинялись на кому небудь. І тоді той якось боязко щулився, несміло позирав круг себе й переходив на друге місце. А Матвій не рухався.
Видно було, як голова пристава в білому картузі поверталась на всі боки, про-біраючись між брилями й картузами, як зупинялась і кого-сь слухала, поглядаючи в Матвіїв бік. За ним посувалась Довбунова голова з похнюпленими жовтими вусами і суворими, понурими очима.
Біля Матвія валка розсунулась і впустила в круг пристава. Устя злегка повела в його бік очима, а Матвій не поворухнувся.
—	Що тут таке? — сердито й роздратовано крикнув пристав, сковзнувши пильним поглядом по великих постатях Безоднів. І жовті баньки очей його показали червоні, як маленькі червячки, жилочки.
Матвій помалу озирнувся на крик і з легким дивуванням глянув на пристава.
—	Ти! Це твоя милость зібрала тут людей?
Матвій мовчки, як на щось мало інтересне, дивився на його.
Пристав зустрівся з його поглядом і на якийсь мент зацепенів. Потім забігав очима по юрбі, яка дивилась на їх сотнями горящих, голодних очей і тихше сказав:
—	Для чого зібрались тут?.. Чуєш, Безодня? Я тебе питаю.
Матвій байдуже, з скукою оглядів його ще раз і, одвернувшись, знехотя сказав:
—	Ми вас не кликали.
Жовто-смугляве лице пристава гнівно посіріло.
—	Мовчать!.. Як ти смієш так одвічать мені?!.. Я тебе питаю, на що народ зібрав... Що це за ікони? Для чого?
—	Треба... — сухо одповів Матвій.
—	Ти, мурло! Та я тобі...
—	Слухайте, чоловіче! — строго й гнівно повернувся до його Матвій. — Ікони — лице Боже. Кричать не годиться тут... Хочете стоять, то стійте, як всі. Хочете почути, що скаже нам Бог, то слухайте. Всі з Богом можуть говорити.
—	Ти — штундарь? — з ворожою цікавістю бовкнув пристав. Безодня нічого не сказав йому і одвернувся.
Пристав глянув на юрбу і щось зашопотів Довбунові, який з під-лоба подивлявся перед себе. Довбун, щось одповів йому, взявши «під козирьок» і вони стали чогось ждать.
Дзвін раптом бовкнув і затих. Зробилось якось порожньо і тихо; юрба гомоніла розірвано, не влад.
І раптом знов од голови до голови застрибало:
— Батюшка!.. Батюшка!.. Батюшка!
Матвій глянув в той бік і весь напружився.
Від будинку з залізною, зеленою покрівлею і довгим рядом вікон з віконницями поспішно наближалась жовта, біла, черевата постать о. Кіндратія, підбиваючи ногами рясу, як баба спідницю. Він витирав на ході рот і щось нашвидку дожовував. І в повернених в його бік буро-темних голів заходили якісь гульки на горлі, щось глитали ті голови, дивлячись на попа, і деякі навіть утирали рот од слини*.
— Що сталось? — трівожно, поспішно спитав о. Кіндратій у пристава, вкотившись у круг.
Але пристав не встиг одповісти. Юрба зашуміла, колихнулась і підштовхнула їх до Безоднів. О. Кіндратій розтеряно озирнувся, глянув на Матвія і здивовано застиг.
Неначе ще вищий, з могучими плечима, з горящою в огні вечірнього сонця червоною бородою, блискаючи сталью очей своїх, підняв руку Матвій і закричав:
—	Люди!.. Слухайте всі сюди!
І голос його був похожий на очі і сірими птицями розлетівсь по плацу. Колихнулись хвилі валки і затихло.
—	Слухайте!.. Дивіться: бачите це небо? Там Бог. Бачите цю ікону? Це — лице Боже. А це — служитель Божий! — повернувся він до о. Кіндратія.
О. Кіндратій же* здивовано кліпав очима і шукав ними пристава.
—	Так я кажу, люди?
Люди мовчали й чекали.
—	Баба Мокря з’їла свого внука. Так я кажу?
Темнобурі лиця ждали. Матвій сильно тріпнув головою:
—	Так!! А в наших дітей не повсихали ноги з голоду? Та? А в нас не поприлипала шкура до кісток? Ні? Не так я кажу? Говоріть!
Він ждав. Він хотів, щоб вони перед лицем Бога підтвердили слова його.
І юрба загула і недружно, глухо одповіла йому:
—	Так!.. Правда!.. Правда!
—	Правда ж! Це правда, люди, я не брешу. Бог чує... А тепер, скажіть мені, чи в священика нашого є дві полюбовниці?
О. Кіндратій раптом почервонів, гнівно глянув на Матвія і повернувсь до пристава:
— Макаре Степановичу! Що ж це таке?!
В юрбі пройшов тихий сміх. Але, коли всі пильніще глянули на Матвія, то сміх зараз же замер. Матвій не сміявся і не в гніві, не для сміху та образи питав. З глибокою, чудною серйозністю ждав він одповіді.
— Скажіть же, люди, чи правда цьому? Перед лицем Божим питаю Вас.
— Правда! Правда! — зачулись серйозні викрики. Пристав трівожно бігав очима по напружених лицях. Довбун з під лоба понуро поглядав на Матвія.
— Та як ти смієш?! — крикнув о. Кіндратій, ступивши до Безодні, злісно дивлячись знизу вгору до його жирним, червоним лицем. І дві ніздрі його, як дула двустволки, сердито чорніли на йому**.
Матвій повернув до його чудне обличчя своє.
— Ви кажете, що неправда? — тихо спитав він. І знов не було ні сміху, ні гніву, ні образливого чого в його голосі, тільки очі світились таким світлом, таким проймаючим і серйозним, що о. Кіндратій застиг на місці і розтеряно дивився йому в лице.
Пристав ворухнувся й нетвердо сказав:
— Слухай, Безодня! Годі... Пора розходитись до дому...
Матвій глянув на його і знов чекаюче зупинив очі на о. Кіндратію.
—	Чуєш, Безодня! Годі! — підняв голос пристав.
Матвій роздратовано, досадливо глянув на його.
—	Не мішайтесь же! — коротко кинув він.
Пристав і о. Кіндратій непорозуміло, трівожно перезирнулись. Юрба щільніше присунулась до їх. Виснажені, худі лиця дивились теж досадливо на пристава і чекаюче на батюшку, і всі були серйозні та суворі, як і Матвій. І вже ззаду почулись викрики:
—	К чортам звідси пристава!
—	Геть!
Але Матвій повернув на крик голову й сказав:
—	Ша! Нехай буде!.. Нехай буде всякий, хто хоче.. Батюшка, перед лицем Бога я питаю Вас...
Батюшка вже трохи очунявся. Одмахнувши з жирного в товстих складках лоба мокрі пасми, як стеблини старої осоки, волосся, він підняв пухку руку і закричав:
—	Браття! Голод помутив розум нашого односельчанина... Не здоровий розум його говорив ці речі тут...
З юрби понуро, густо виплило басом:
—	Зате тобі вже не помутить!
О. Кіндратій глянув у той бік і ображено, злобно зтулив губи. Матвій уважно слухав його. Батюшка мовчав.
—	Так не хочете сказать? — підождавши, спитав Безодня. Батюшка, не од-повідаючи, протисся до пристава і почав щось шопотіти. Матвій гнівно випростався.
—	Слухайте, люди! — голосно крикнув він. — Батюшка не хоче сказати. Скажіть же ви, правда цьому, чи ні?
—	Правда! Правда!
— А гріх це чи ні?
— Гріх! Гріх! — нетерпляче й рішуче викидала* з себе юрба і впивалася в його очима. І очі їхні все більш розгорялись, вимагали, зупинялись на іконі.
— А гроші церковні украв він? Га?
Ні о. Кіндратій, ні пристав уже не вмішувались, не зупиняли, як не пробує зупиняти людина величезний потік, який з неупинною, велитенською силою мчить-ся з гір в долини.
— А горілку він п’є? А по матерщині в церкві лається? Га?..
Він зупинився і, весь перехилившись наперед, раптом другим тоном низько й помалу спитав:
— А Бог це зна?
Юрба замерла.
— Зна, питаю вас?! — грізно випрямився Матвій.
—	Зна! — вирвався чийсь злісний, різкий голос.
Матвій глянув туди.
—	Так?
І раптом нахилився, счез і зараз же знов з’явився з Федьом, держучи його під пахви і високо піднявши до гори. Худе тільце хлопчика з гострими колінцями і синіми жилками жалко*, безсило висіло в повітрі і очі його з строгою мукою подивлялись на всіх. Матвій суворо, мовчки підійшов до попа і став з ним поруч, держучи ноги сина врівні з жіночим**, товстим животом о. Кіндратія. О. Кіндра-тій, не повертаючи голови, тільки косячи очі, зтурбовано одсовувавсь. Матвій посувавсь за ним, піднявши голову і дивлячись в юрбу. І говорив:
—	Бачите?.. Бачите мого сина? Сім год йому... Він полюбовниць не має, не лається, горілки не п’є... Дивіться ж, люди, дивіться: бачите? Бачите ось цей живіт? Це в того, що дві полюбовниці має, що гроші наші вкрав... Бачите? А Бог це зна! Чуєте, люди: Бог це зна і кара дітей наших і нас. Є такий Бог? Я питаю Вас, є такий Бог?!
Юрба пнулась вперед, гострі підборіддя підіймались до гори, пекучі, горящі очі в’їдались в худе тільце хлопця і жовтий, жирний живіт попа.
1 вмить Матвій повернувся, як насталений, підступив до ікони і хриплим топотом в мертвій тиші юрби звернувсь до обличчя Христа:
—	Я тебе питаю, за що ти караєш нас?
Ікона здригнулась в руках зблідлого парубчака. Але лик Христа з вередливо оттопирченими*** губами тупо дивився на його.
—	Чуєш?.. Ти Бог наш, батько наш, ми — діти твої. Ми хочемо знати, хто карає нас... Коли не ти, то хто ж, хто?! Хто товстить**** животи однім, а другим висушує голодом. Хто?.. Скажи!.. Я не боюсь.. Убий мене, тут же громом своїм убий мене, тільки скажи! Чуєш, Боже! Ось ми всі стоїмо і ждемо... Дай знак, дай один знак!!
Він дріжав весь, і все більше та більше схилявсь до ікони, впивався страшними очима в темний лик Бога і ждав. І вся юрба теж схилялась і ждала; пнулись вперед сухі костасті лиця, очі мішались з ротами, вухами, очі визирали з-за плечей, ший, голів, страшні, випнуті, круглі очі.
Матвій випрямивсь, одкинув голову до гори і мощно***** підняв руку, — витягнута, велика, з волосатим, грубим кулаком на кінці, як булава народа******. простягнулась до неба і грозилась йому. Другою рукою держав змучене тільця сина свого.
—	Ти мовчиш, Боже?.. Чого? Боїшся нас?.. Гидуєш нами, дітьми своїми?.. Скажи! Ми ж хочемо знать, хто упитує, кохає злодіїв, розпутників, а невинним дітям нашим ноги висушує! Хто? На, розбий мене громом своїм, ми будем знать, що це — Твій гнів, що Ти* караєш нас. Діти мої будуть землю їсти і молитись Тобі. Висуши їм ноги, тіло, душу, вони не пискнуть на тебе. Тільки скажи, що це Ти караєш нас! Чуєш, Боже?!
Крик його дикою, дзвенящою птицею пролетів над зацепенілою з задертими головами юрбою.
Матвій шарпнув сорочку і виставив великі, залізні груди до неба.
—	На! Спали мою душу в пеклі... Спали моє тіло, розріж мене зараз на цьому місці святим вогнем своїм, щоб ми знали, що Твоя рука покарала мене... Дай хоч цей знак!.. Не жалуй мене!.. Не треба... Я так хочу.., я сам підставляю свої груди! На!
Ніхто не смів ворухнутись. Здавалось, зараз чорними клубами захвилюється небо, сині блискавки гнівно розріжуть чорні клуби, сіркою задимиться земля, за-дріжить і станеться щось чадно-страшне, щось безмірно-жахливе.
Але небо, зтомлено-бліде, байдуже сіріло вгорі, біле з жовтим коло сонця; по йому часами ліниво плили, розпластавши** крила, шуліки; нижче чорними стрілами прожогом носились щури.
Матвій дико озирнувся.
—	Він не хоче говорить з нами... Немає Бога! Чуєте, люди?! Нема!! Чи єсть Ти? Говори! Ні, ти скажеш!! — раптом знов люто вирівнявся він — Ти скажеш. Чуєш: ти скажеш! На! !
Він нахилився і голосно плюнув в лик Христа. 1 білий, з безумними очима, зараз же одкинувся назад, простягнувши руку, мов захищаючись, мов ждучи страшенного удару.
Юрба ухнула, хитнулась жахом.
Слина помалу зсувалась по іконі, перерізаючи лоб, око, вередливі губи Христа темним, мокрим слідом.
Парубчак з дрібним, холодним потом на лобі трусився увесь і трусилась ікона, ніби від страху перед Матвієм.
Але небо байдуже сіріло.
О. Кіндратій, блідий, з круглими очима, дріжачою рукою щохвилини одкидав волосся з лоба. Устя, бронзова стояла, рівна і страшна. Раптом пристав, жовто-сірий весь, труснувся якось і, ступнувши, несамовито, безумно закричав:
— Довбун! Арештувать їх всіх!! Арештувать!
Але юрба здригнулась, десятки худих, скрючених, бурих рук раптом люто потягнулись до його, десятки сухих, роззявлених ротів закричали, засичали, заревли на його:
—	Цить!.. Цить!.. Мовчи!
Матвій круто повернувсь до пристава.
—	Хто?.. Ти?.. Богу поліції не треба... Сам міг би заступитись за себе. Люди!! Бачили? Чули?.. Нема Бога!.. Давай сюди!
Він схопив ікону в парубчака, махнув нею і шпурнув об землю.
—	Ось! Топчіть її!.. Нема!
Тоді сталось щось страшне. Юрба хитнулась, піднялись голі, страшні руки з цупкими пальцями, потягнулись до неба, до попа, до пристава, кудись тягнули їх, шарпали, чогось вимагали від їх, дихали гарячим диханням в лице, кричали, ридали, реготались.
—	Нема Бога! Нема!! — з викликом одчаю, жахом, з грізним викликом обманутих, осміяних, страждаючих неслось по плацу і билось в сухе, байдуже небо, в стареньку похилену церкву, в покрівлі обшарпаних, нетоплених, голодних хат.
1 в жахливому чеканню неминучого, страшного, замерли, зщулились в голодному, бурливому натовпі о. Кіндратій, пристав і Довбун.
Небо ж спокійно, велично мовчало.
І дико озирався навкруги Матвій Безодня.
В. Винниченко
***
Варіант кінця: (після слів Матвія: «Немає Бога! Чуєте, люди: Нема... Чи єсть Ти? Говори!
—	І сталось щось страшне. Проколота його криком, юрба стріпнулась, хитнулась і страшно, в одчаю закричала:
—	Говори! Говори!!
Сотні рук, худих, сухих тягнулись до неба скрюченими пальцями, тягнулись до попа, до пристава, тягнули їх, шарпали, кричали “говори!!”, страшні лиця дихали на їх сухим, гарячим диханням, ридали, плакали, стогнали.
— Говори! Говори!
Але мовчало небо, сухе, спокійне, непорушне.
— Годі! Нема Бога! Нема!.. — викрикнув один голос, потім другий, потім з викликом одчаю, з грізним викликом обманутих, осміяних, страждаючих закричав увесь плац. І крик його скаженими блискавками понісся в стареньку, похилену церкву, в покрівлі обшарпаних, нетоплених хат, в бліде, недвижиме небо.
І в жахливому чеканню неминучого, страшного замерли, зщулились серед бурливого голодного натовпу о. Кіндратій, пристав і Довбун.
Небо ж спокійно, велично мовчало.
І дико озирався навкруги Матвій Безодня.