Не одповідав Вам про Вашу повістину «Зіну» ось через які причини. Перечитав я її і вона мені дуже уподобалась, особливо початок, характеристика степової людини; се, просто, роскіш і «блестка», як кажуть росіяне.
Але кінець мені здався нецензурним і я дав перечитувать ще двом — редакторові і Єфремову. Оповідання дуже подобалось обом, Єфремов навіть хоче споводу нього писать щось на хвалу авторові. Але обидва вони теж признали її нецензурною через промову Зіни в залізничім «депо».
Я передав повістину Грушевському з похвальним отзивом.
Сегодня я вернувся з подорожи і довідався в редакції «ЛНВістника». що оповідання вони попробують надрукувать, давши попереду на розгляд цензурі.
Лист до Горького зредактірував вдвох з Єфремовим1, здається, добре. Не знаю, чи читали Ви його; надруковано в № 119.
Авансу Вам вислав (50 р[ублів]) зараз же як получив листа, певне, вже Ви дістали.
Рахунок контори посилаю; досі було за Вами перебору 45 р[ублів] 60 к[опійок], а тепер послано 50 р[ублів], то всього 95 р[ублів] 60 к[о-пійок].
Червоним олівцем я одмітив, скільки я доплатив з інших джерел і що не увійшло в книжки конторські.
Про постановку «Базару» на парижській сцені мовчу, бо знаю приказку: «Скажу гоп, як перескочу».
Само собою, що я всією душею радий (сього Вам і казать не треба), якби п’єса пішла на сцені.
Ну, бувайте здорові. Тут ідуть неймовірні чутки, що Ви вже видужали і скоро маєте буть в Київі.
Я сьому не вірю, бо певний, що Ви ще з глузду не з’їхали2: з Вашими лехкими приїздить в таку пилюку — се безуміє.
З поваженням Є. Чикаленко