В одповідь на листочок Ваш од 1-ІІ спішу одповісти, що «Раду» сказав посилати парижській громаді1. Контора каже, що писала громаді, аби прислано було почтові трати, але отповіді не одержала, а через те й не посилала.
Щодо п’єси2, то й я жалкую, що п. професор поспішив її здать в друк. Він сподівається, що люде будуть про неї багато говорити за і проти і таким чином популярізуватимуть «ЛНВістник».
Я ж клопочусь не про те. Я вже Вам писав, що мені хотілося б, щоб Ваші п’єси ставились на сцені. Се значно оживило б наш театр, який переживає тепер просто кризис і стоїть, можна сказать, на шляху до повного занепаду. Оригінальний репертуар нашого театру старий, старий, аж нудно дивитись, а перекладний європейський не має ніякого успіху, бо він вже постарівся на російській сцені і тепер переходить на нашу.
Нових оригінальних п’єс нема, бо нема талановитих драматургів.
Ви пишете, як я Вам не раз казав, публіцистичні статті в драматичній формі, а Черкасенко, не маючи видатного таланту, хоче брать нецензурністю.
Я вже Вам неоднократно казав, що якби Ви писали можливі для сцени п’єси, то помимо користі для театру, для нашого руху, на який безперечно впливає театр, а й Ви особисто виграли б безмірно більше, ніж тепер. Ви тоді мали б і «славу» і «деньги». А тепер не маєте ні того, ні другого, і театр наш не має «пищи» і замірає од худосочія.
От, в сьому-то вся й досада моя на Вас. Через те-то я й обурююсь Вами так, що спокійно не можу згадати Ваших п’єс; тому-то я й прошу раз у раз Вас бути «розумним з собою», а не «чесним», як Ви хочете.
Не знаю, чи Ви станете коли-небудь «розумним», чи й умрете «чесним з собою»?
У Вас повинно бути багато тем з життя студентського, робітничого, селянського для звичайних побутових п’єс, без «мудрствованія», от, як «Заручини» «Голота», «Боротьба» і т. д. Треба тільки вважать на цензуру, аби вона не перечила виставленню на сцені.
Ну, всього доброго. Думку Ви мою розумієте, але не хочете мене слухать, все хочете «нове» слово сказать... Ще до Вас прохання — дайте до «Ради» перероблене «Те ж саме». Взагалі пишіть нам фельєтони рядків не більше 500, дуже був би Вам вдячний.
Ваш серцем Є. Чикаленко