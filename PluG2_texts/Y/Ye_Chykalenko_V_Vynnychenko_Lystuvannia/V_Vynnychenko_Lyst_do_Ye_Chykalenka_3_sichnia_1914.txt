Дорогий Євгенію Харламповичу! З Парижу я втік аж у Шварцвальд працювати. Нема можливосте в Парижі як слід пронятися роботою, — занадто багато там всяких дрібних інтересів, які перебивають, не дивлячись на свою дріб’язковість, всякі будови. Отже втік і сижу тут у горах та в снігах вже другий тиждень. Тут же й Вашого листа дістав, а також «Раду» з тим посланієм томських хлопчиків1. Я абсолютно не оправдав Ваших побоювань. Це ж, очевидно, вихованці Міхновського, «Української] Хати» і т[ому] п[одібного]! Мені тільки проти волі уявилося: як мусять бути вимучені злостю й ненавистю ці молоді душі, коли у них не вистачило розважности, простої розважносте над тим, що вони роблять. Мусіли б інтереси власного світогляду взяти на увагу й зміркувати, чи на користь йому буде їх лист. І на те не спромоглися. Я не допускаю, щоб тут було щось особисте до мене. Не думаю також, що вони зовсім дурні. Що трохи дурні, то вони в цьому, бідаки, розписалися, але не зовсім. Щось же вони собі там балакали про се, згожувались, семеро їх. Значить, як мусять бути вони переповнені всякими обідами, жовчю, ненавистю, щоб отак вибухнути.
Але бог з ними! Я не сподіваюсь на якийсь протест, бо кожному ясно, що це просто дурники. Звичайно, «Українська] Хата» це інша річ2. Але тут уже особистості і всякі інші негарні речі.
Зрештою, мене зовсім се не зачепило. Я вже, знаєте, Євг[ене] Харл[ампійовичу], як та поганенька шкапа: звикаю, що мене зо всіх боків б’ють, і свої, і чужі, і приятелі, й вороги. Мабуть, так і треба, не інакше. Але цікаво, що тут б’ють за те, що роблю певну річ, а там за те, що не роблю. Коли б я мав слабість комусь догожати, я був би сам собою розірваний на шматки, або топтався б на місці, як той Микита: «Аби, мовляв, гей той казав, здоров’я!» — а все інше заживе, як на собаці.
Вітаю Вас сердечно з новим роком, з новими тисячами передплатниками*, бажаю Вам десяток юмористів-фелєтоністів (недосяжна Ваша мрія — ці юмориста!) і всякого іншого літературно-видавничого успіху. Але поперед усього, «гей той казав», — здоров’я!
Ваш В. В[инниченко]
Моя адреса до 1-ІІ (н. ст.)
H[er]m Е. Koss[evitch]
Hotel — Krone
S[ank]t Blasien Schwarzwald (Baden) Германія