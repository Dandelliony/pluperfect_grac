Давненько я вже не писав до Вас, Євг[ене] Харлампійовичу! Ви десь, певно, про мене вже й забули. А я про Вас не забуваю. Не дивлячись на різні непорозуміння, згадуючи Вас, я завжди маю таке чуття, немов згадую про батька. Може, Вам неприємні ці «ізліянія», але, по щиросте, не можу інакше схарактеризувати свого відношення до Вас. Крім того, оселяючись в Галичині і входячи в стосунки з тутешніми людьми, що стоять на чолі національного й громадського руху, я проти волі рівняю їх з Вами і це порівняння примушує мене ще більш цінити й поважати Вас (хоч ми й стоїмо на позиціях «батьків» і «дітей»).
Я сказав, що оселяюсь в Галичині. Це через те, що я вже перейшов в нову стадію свого життя: маю сім’ю; і хочу, щоб моя сім’я була зв’язана з життям мого народу. Женився я, себто зійшовся з тою женщиною, від котрої хочу мати дітей, вже більше як півроку1, але до сього часу не міг нічого певного сказати, бо цей час був часом пробного шлюбу. Ми ще не знали одне одного і не могли сказати, чи зможемо заснувати
сім’ю. Тепер це більш-менш вияснилось. Жінка моя — жидівка, але ми погодились, що сім’я буде українською і будемо мать дітей тільки тоді, коли мати їх підготується остільки, щоб вони могли бути виховані українцями. Поки що я цілком задоволений тим способом будування сім’ї, який вибрав. А життя покаже, в чому помиляюся.
Я знаю, Євг[ене] Харл[ампійовичу], Ви будете посміхатись, читаючи цього листа. Що робити: на щастя чи на горе я — українець, а хахли, відомо, дуже упертий народ. Не дивлячись на ґвалт, глум, на поховальні статті і некрологи моїм «проповідям», я, хотячи бути чесним з собою, все-таки стараюсь ці проповіді перш усього сам здійснити. Я хочу збудувати собі таку сім’ю, щоб вона відповідала свому природному призначенню, а не приписам моралі й законів. Я хочу, щоб вона давала і мені і громадянству, в якому я живу, користь і благо. І поки що я, особисто, це й маю. Я можу працювати, я став здоровший, а, значить, і більш корисний для других. Моя свобода нічим не зв’язана, і тому я чую себе зрідненим з своєю дружиною. Коли в мене будуть діти, то я зможу свідомо й щиро сказати: ми зробили все, що могли, щоб дати громадянству корисних членів. Це є завдання сім’ї, на мою думку, і тому приплітати до неї все те, що уродує її, я не зможу вже. Так я тепер думаю, а що буде далі, не берусь предрікати. Життя більше за нас, таку несподіванку може підсунути, що тільки рота роззявиш.
Як же Ви ся маєте? Як Ваше здоров’я? Як справи з «Радою»? І взагалі, чим там згори потягає на Україну?
Якщо буде охота написати мені, то поки що моя адреса така. Л. Юркевич (для В.), Вулиця на Байках, 17-ІІ Львів.
Усього найкращого!
В. В[инниченко]