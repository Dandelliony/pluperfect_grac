Дорогий Євген[е] Харламповичу!
Листа я Вашого одержав і цілком погожуюсь з Вами, що з «повістю» треба почекати1. Треба дуже твердої руки, щоб при малюванню не хитнулась в той чи інший бік. Та я гадаю, що «повість» Ваша ще не скінчена; цікаво тільки, який кінець буде.
Балакав я з Левком про це (він був у мене в гостях) — він оповідає дещо в іншому освітленню. Безумовно, що Ви пожинаєте тепер, що сіяли самі, в його словах я чув Ваші слова, Ваші погляди, які Ви раніше направляли проти інших і які в устах Левка напрямлені тепер проти Вас. Правда, ворожости не було, скоріше було те, що часто виявляється у Вас — іронія. Не можу вдержатись, щоб не згадати його слів про те, що Ви цією історією цілком підписались під моїми «шкодливими, хворими» поглядами. Правду кажучи, і я бачу дещо такого, але остільки вже упевнився з життя в справедливости своїх цих поглядів, що зайвий приклад навіть дуже вже й не ворушить мене. І коли ця історія дасть Вам більше радощів, ніж страждання, я щиро буду радіти з Вами.
За кого не вважайте мене, Євг[ене] Харл[ампійовичу], а я теж не без мук дістаю свої «хворі» погляди. Я їх не видумую для оригінальносте, глибока це помилка Ваша! — ні один свій твір я не видумав; кожний я так чи інакше пережив, в кожному я вжитті приймав більшу чи меньчу участь. Пишу я все щиро, бажаючи якомога меньче лукавства вносити в свої роботи. Знаю, що не повірите словам моїм. Ну, та, може, колись і повірите.
Щодо подорожи моєї, то не бійтесь за неї2. Це така подорож, яка може дать що-неб[удь] вроді «Голоти», «Голода» і т. п. Не робити її — не можу. Закис я. Старі вражіння поцвіли, загускли. Не виношу спокою, страшенно надокучає. Ось живу в санаторії, почуваючи себе фізично щодня однаково-гарно і мені вже скучно. (Правда, через 4—5 день ви-їжжаю знов у Париж).
Я Вам писав, що хочу перекласти «Базар» на французську мову, щоб пробратись на Парижську сцену. Постараюсь це зробити. Ех, якби ця справа вигоріла у мене.
Дуже вдоволений, що Вам подобалась «Записна книжка». Якщо подорож моя вдасться, то сподіваюсь багато винести з неї таких малюнків.
Не думайте (разом з Сергієм), що я вертаю на стару путь. Я нікуди не вертаю і роблю те, що хотів завжди — писать про все, що мене цікавить. Сьогодня цікавить полове питання, буду писать, що знаю про його; завтра — соціальне, — берусь за його. Одне виконую краще, друге гірше. «Базар», по-Вашому, хороша п’єса. А хіба тут не проводиться ідея перемоги тіла над «душею», окремність чисто полового нахила від психич-ної симпатії? Це тільки розвиток думок «Щаблів», як і «Memento», тільки виконаний краще, ніж остання. Ріжниця в виконанню того і другого, в тому, що я в «Базарі»” урозумів уже, що таке є акція, а в «Memento» ще не розумів. А жаль.
Гроші дістав. Дякую дуже. Бувайте здорові.
[Підпис нерозбірливий]*
Тільки що дали мені Вашу милу одкритку. Сердечно вітаю й Вас і бажаю всього найкращого. Як здоров’я Ю[лії] М[иколаївни]? Що рішили робить? У Крим чи в Перешори? Мені можна поки що писати на адресу «Української] Гр[омади] в Парижі». Будь ласка, більше газети мені не висилайте.
