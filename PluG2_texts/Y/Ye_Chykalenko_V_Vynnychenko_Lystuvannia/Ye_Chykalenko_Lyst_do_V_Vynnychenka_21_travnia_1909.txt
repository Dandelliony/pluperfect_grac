Дорогий Вольдемаре!
Перечитали ми гуртом Ваш лист до Горького1 і прийшли до того переконання, що треба Вам завважити ось що.
В листі сьому неприємно вражає останній уступ, в якому Ви зводите мову взагалі на неповагу російських інтелігентів до українства.
Сей уступ, кажуть, треба обов’язково викинути.
Але тим, що се місце було в тому листі, що Ви послали до Горького, то треба, щоб сей лист був не перекладом того, що Ви послали, а самостійним откритим листом до Горького.
Важно поводження Горького з Вами, а мотиви, то вже область «сер-цевєдєния», читання в серцях.
Моя ж особисто думка така. Лист Ви повинні переробити і ввесь центр тяжести переложити на те, що Горький своїм поводженнєм наробив шкоди перекладчикам, дрібним літературним працьовникам, а свою особу Ви повинні або зовсім залишити, або поставити її на задній план.
Це буде делікатніше і поважніше.
А то тепер сквозить між рядками Ваша особиста образа, але вона не повинна мать тут місця: не схотіли видать, значить не вважають потрібним, цікавим — і край!
Ображатись Вам, та ще й голосно — не годиться.
А виступити в защиту дрібних працьовників — треба обов’язково. На мою думку, зредактіруйте листа інакше.
Коли Ви не згодитесь ні з редакцією, ні зо мною, то ми Ваш лист надрукуємо без змін.
Але я прошу Вас, в Ваших особистих інтересах, змінити редакцію. Я почуваю щось неприємне в тій формі листа, яку Ви прислали, а мені боляче було б, якби й інші почували те саме.
Але се діло Ваше. Пишіть зараз — чи друкувать Вашого листа, чи Ви пришлете другого откритого листа до Горького.
Ваш Є. Ч[икаленко]*
До 1-го іюня буду в Київі. Живу вкупі з Ю[лією] Миколаївною], здоровля її покращало. Літом буду їздить то туди, то сюди, але пишіть мені в Київ.
