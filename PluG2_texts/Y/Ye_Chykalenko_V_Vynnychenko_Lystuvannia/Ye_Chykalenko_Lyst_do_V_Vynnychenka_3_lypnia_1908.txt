Любий мій! Ради Бога, сидіть Ви там і не рипайтесь! Висидіть хоч рік; може воно трохи забудеться, а може будуть якісь переміни, бо пропадете тут од якого-небудь тифу...1
Я Вам писав свою думку про «Безодню» і присилував Коцюбинського написать свій погляд2, але на письмі він його змнягчив до «не-узнаваємості».
Позавчора я приїхав в Київ на зустріч своїм. Виявилось, що у Левка знов почався процес в рані3, очевидно, виходить якийсь осколок. Температура піднялась мало не до 39° і тутешні лікарі знов розпанахали рану вздовш всього старого шраму і випустили з стакан гною. Кажуть, що сей процес почався місяців скілька; от через що він похудав і мав упадок енергій і проч[еє]. Бідний хлопець! Тепер йому краще, але доведеться сидіти в Київі, бо треба робить щодня перев’язки. Потім він поїде в Кононівку і буде їздить на перев’язки до земського врача.
Тепер про Ваш останній лист. «Те ж саме» я не буду палить, бо вважаю се оповідання кращим за багато Ваших друкованих, а про «Безодню» й казать нічого. В йому треба тільки переполовинить першу частину, в який Ви «зловживаєте» упражненіями в писанні великих літер і що Ви називаєте «художественностью». Се така художественність, як в «Димі», од
якої нудить не тільки мене, а й такого тонкого і чутливого чоловіка, як Коцюбинський. Він так само, як і Матушевський, вважають «Дим» за найгірше оповідання Ваше, а мою думку про такий спосіб Вашого писання я Вам висловлював неоднократно. Взагалі, у Вас чудово виходять речі, написані з життя, і, при тім особливо, коли вони написані просто, реалістично; коли ж Ви хочете натягнуть якусь думку, якісь принципи, то впадаєте в ненатуральність, в кривляння, або в комічний пафос («Безодня»). Безумовно найкращі Ваші речі — «Краса і сила», «Голота», «Темна сила», «Голод», «Момент», «Боротьба» (окрім кінця) та інші такого роду, які написані просто по способу Тургенева, Толстого, Горького, т. є. по старому методу, як Ви колись висловились, а всі символістичні і публіцистичні («Щаблі життя») просто нічого не варті, але, на жаль, Ви їх вважаєте за найкращі. Се цілком натурально у батьків, які найбільше люблять своїх дітей калік та уродів, але обідно, коли се саме помічається у письменника, у людини розумної, яка повинна буть вище «глупих папаш та мамаш».
Багато я хотів би говорить з Вами, бо мене се болить, бо Вас я вважаю найталановитішою людиною з-між наших письменників. Я не по-стіснявся се сказать і Коцюбинському, коли він мене попросив зрівнять, по совісті, його з Вами.
Ну, бувайте здорові і ради всього для Вас святого, прошу — сидіть там і не являйтесь сюди.
«Безодню» висилаю заказ[ною] бандеролью.
Ваш Чикаленко