Любі та дорогі Розо Яковівно і Володимире Кириловичу!
Припадково познайомився з Латинським, розговорився і видався він мені порядною людиною через котру бодай можна листа одвертого передати не ризикуючи попасти «брится» в установу іменуєму «Господи Пом’яни Усопших» (Г.П.У.). З того часу, як бачив я Вас обох у Відні, то Лапчинський перша людина, котра Вас бачила і котра оповідала про Вас річі ймовірні, бо решта, кого я тілько питав — оповідали неймовірні річі, а мені знаючому Вас не трудно розібрати, все таки, де правда, а де брехня. Радий за Вас, що Ваша спроба спільно працювати з іутешніми оборонцями інтересів пролетаріату України кінчилась благополучно. Зо мною справа інакше стояла. Коли я побачив, що навіть стовпи наші почали кидати* казну У.Н.Р. не діждавшись, бодай, на ноги її звести — дав тягу — тоб-то просто лишився в Київі, думаючи може ці не такі. Терпеливо витримав «Советский етап» в Ч. К., в Лук’янівці, тоді другу порцію в т[ак] званій матроській Ч. К. і все це у Київі протягом 8 місяців. Вийшовши на волю по амністії огледівся що даремне я сюди рвався. Тут панує те ж саме стерво лише під другою маркою! Дивуватись доводиться — при чім тут сердешний пролетаріат?! Счасливий Ви, Володимире Кириловичу, чоловік, що маєте певну віру, а мені, котрий її шукає—прямо хоч лягай та помірай!
З певністю зараз можу сказати Вам, що переворот не за горами; досить мобілізації за два-три роки і розпочнеться жидівський погром, вже починалось щось подібне, але до цього дійде конче, а там гасло «бий жидів — спасай Росію» а ми знову з розбитим коритом. Ці, бодай, говорити по свойому не забороняют а російські фашісти ще хто зна, що заспівають! Ну і при налічії отаких перспектив яке може бути самопочуття? Аби, знаєте, не необхідність сидіти тут та заробляти на харчі 7 душам, то їй забіг би кудись у Гонолулу і не признавався що ти і хто ти.
Оце незабаром мені на 4 душі полехшає, бо Левкова жінка і троє дітей поїдуть до родичів у Петроград та й Івашко почне працювати — теж помічь буде, а як удасться йому закріпитись на будинок, тоді я подамся у світ — по дорозі і до Вас заверну. Ну бувайте здорові та пишіть що при нагоді, можна на Маріїнську 56. По дорученню свого патрона розшукував Вашого батька, але за ним усі сліди заметені — можливо що таки найдемо. Ваш серцем П. Чикал[енко]
