Дуже дивуюся, Євг[ене] Харл[ампійовичу], що Ви не дістали мого листа, якого я послав Вам, діставши від Вас кореспондентську картку. В йому нічого не було ні для кого цікавого, а все-таки неприємно.
Цілком співчуваю з Вами з приводу Вашого конкурсу, але, на жаль, тепер, здається, не зможу взяти в йому участи. Моє здоров’я ще не так поправилось, щоб братись до юмористики. Кажуть, що є такі письменники, які найбільш юмору виявляють тоді, коли вони переживають щось тяжке. Я про себе цього не можу сказати. Для того, щоб жартувати й сміятись, я повинен почувати принаймні спокій в нервах. А коли вони тяжкі, як намочений канат, то тут не до сміху.
Крім того, я тепер готую другий том перекладів для «Землі»1 і збираюсь обробляти «Рівновагу», яка, можливо, буде друкуватись в «Знании»; там вийшли деякі зміни в складі редакції і мене запрошено співробітничати.
Поза цим пишу для «Нашого Голосу» дві півбелетрестичні речі2. Роботи по саму шию маю. А проте, якщо матиму відповідний настрій, спробую що-небудь написати на конкурс. Погано тільки, що обмежено кількістю рядків. Та й премія не така вже, щоб дуже вабила. Коли я напишу 1000 рядків, то мені вигідніше послати їх Вам без всякого конкурсу (якщо Ви плататимете мені так, як колись умовлено, себто по 10 к[опійок] рядок). Хіба що «для поддержания коммерции» пожертвувати своїми грішми «Раді»? Я не проти того, аби тільки написалося.
Та й ще один бік є незручний: нема кому переписати мого рукопису, а руку мою редакція знає. Правда, тут теж виходить одна тільки піддержка комерції, бо Ви все одно знатимете, що то моя річ, як би вона не була переписана. А друге ще й те, що я пришлю її з Італії. Хіба що прислати Вам, а Ви як приватна людина, дасте її переписати? Ну, почерка не впізнають, а стиль? манеру? Один, виходить, фасон і більше нічого. Та краще я без фасона пришлю Вам що-небудь, як напишеться, і не буду себе
обмежувати ні тисячою, ні двома рядків. У всякому разі буду пробувати. Вийде щось, пошлю, не вийде, вибачте.
А Льовушку мені дуже жаль. Два роки на селі, це все-таки не дуже приємно. По своїй волі можна й десять прожити, як живуть на хуторах «обыватели». А скажи тому ж самому обывателю, що не можна йому виїжжати, і він моментально почує страшенну потребу кудись їхати, рухатись і, взагалі, виявляти такі боки своєї натури, про які ніхто ніколи й не догадувався.
Що він робить? Занімається? Хай пише, у його є «перо»”. Я читав його один фелєтон і він мені подобався.
А Ваше як здоров’я? Чи поправляється разом з здоров’ям «Ради»? Всього найкращого!
В. В[инниченко]
А «Чорну Пантеру» заборонили!3 За що? Ніяк цього не сподівався. Ніякої охоти не маю до писання п’єс. Руки [о]пускаються і така злість бере, що аж дихати важко. Це ж очевидна подлість, бо нічого нецензурного в цій речі немає. Кривда нам, русинам!
