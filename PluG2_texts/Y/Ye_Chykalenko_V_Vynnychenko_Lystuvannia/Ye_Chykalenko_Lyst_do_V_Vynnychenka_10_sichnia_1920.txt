Дорогий Владимире Кириловичу!
Сьогодня одержав Вашу картку, на яку спішу одповісти.
Перше всього про гроші. Ніяких грошей від п[ан]і Ки[]ч я не одержував і навіть не догадуюсь, хто вона така. Я виїхав з Київа в надії, що через місяць з антантським військом вернусь назад, а через те і не клопотавсь, аби для себе і для своєї родини, що лишилась в Київі, добути грошей — мав шість тисяч карбованців, то половину взяв собі, а половину лишив Ю[лії] М[иколаїв]ні. Коли я хворий лежав в Жаб’ю1, то несподівано заїхала іуди кумпанія наддніпрянців, і між ними був д[окто]р Липа, у якого я позичив 6 т[исяч] гр[ивень], з тими грішми я й обходився якось.
В кінці вересня, коли на здоровлю я почував себе добре, приїхали в Жаб’є легіони і мене разом з іншими українцями-галичанами аресіу-вали і почали возити по етапу з тюрми в тюрму2, аж поки не взяв мене на поруки знакомий начальник суду3, що був конфінований у свого брата священика в Мостиськах4.
Тут я прожив два місяця в дуже тяжких умовинах, бо не мав окремої кімнати, а у попа аж шестеро малих дітей, то ні читати ні писати
абсолютно не було змоги. Тут я довідався, що в Перемишлі є мій давній знайомий військовий лікар Кос, то написав до нього, і він, як австрійська екселенція, легко виклопотав мені право переїхати до Перемишля, де мене й конфіновано. Тут я маю і окрему кімнату і добрий (відносно) харч, а через те почуваю себе на здоровлі зовсім добре. Звідціля я списався з дочками, сюди до мене заїхав і Петрусь. Від нього я довідався про те, що вся моя родина в Київі жива й здорова. Петрусь дав мені грошей, і я розплатився з боргами і маю ще на скілька місяців. Взагалі, з матеріального боку я тут забезпечений, бо маю через Федака в «Дністрі» необмежений кредит. А через те, коли Ви вважаєте, що Ви мені ще щось винні, то передайте Вікторії, а коли мені треба буде, то я візьму у неї. Але суму Ви опреділили, здається, зависоку, навіть, і по теперішньому курсу, і вона багато перевисшує те, що Ви коли-будь брали, тим паче, що на могилі я взяв 500 рублів у Розалії Яковлевни. А про сі гроші, що Ви передали мені через якусь пані, наведіть справки, або вона не найшла мене, або й піддалась духові часу, коли люде згубили поняття приватної власности і чужими грішми розпоряжаються, як своїми.
Певне, Ви дістали від мене листа, в якому я писав свої вражіння з поводу Вашої прекрасної праці «Відродження нації»; а з поводу Вашої уваги, що міністри наші всі виступили з кабінету ще до виступу, то я завважу, що вони виступили, бо вже знали про Ваші заходи; і я певний, що якби не було Ваших заходів, то вони не виступили б. Ну, та що про се говорити — сталось так, то вже сталось! Ще не доросли! Петруся командирував Левіцький5 до Каменця, а там він подасться в демісію і пробиратиметься до Кононівки, щоб зайнятись пасікою, коли Ви станете на чолі держави, то тільки тоді піде на якусь посаду, а при інших комбінаціях не хоче вже служити, а особливо в «петлюринській» державі.
Привіт Розалії Яковлевні
Ваш серцем Є. [Чикаленко]*
Нам, на мою думку, треба тепер працювати над виробленнєм культурного ценза; народ за цих три роки воскрес, а тепер треба з нього виробити широке коло інтелігенції, аж тоді зможе організуватись і своя держава!
