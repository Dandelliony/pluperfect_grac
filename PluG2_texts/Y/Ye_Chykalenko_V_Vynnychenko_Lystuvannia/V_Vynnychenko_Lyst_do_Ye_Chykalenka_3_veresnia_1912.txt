Нарешті я зрозумів Вас, Євг[ене] Хар[лампійовичу]! Прикре вра-жіння було у Вас від того, що я ніби кривив душою перед другими і перед собою: мене, мовляв, тягне широкість російської] літератури, а я звалюю на українських] критиків. Так?
Отже даю Вам моє слово, Євг[ене] Харламповичу, що не лукавив ні з Вами, ні з собою. Що широкість, то широкість, а що критика й українське] громадянство, то теж факт. Моя ж мрія й до всяких конфліктів була така: виступити в російській] літературі, притягнуть до себе увагу, а тоді перестать писать по рос[ійськи] і примусить їх брати у мене тільки переклади і платить як за оригінальні роботи. Так по троху й складається тепер. Частенько дістаю то від того, то другого видавництва пропозиції давать їм свої переклади з рукопису. Так самі й кажуть. Один уже послав у збірник «Товарищества писателей»1. Запросин багато, аби настачив. А це й важко. Треба ж і для української] преси давать.
Тепер я починаю роман з життя сучасного українського громадянства2. Хочу дати його картину так, щоб кожному російському] читачеві видно було, що це українці, що їхнє життя іде ось так і має такі-то тенденції. Але трудно це, — який тип не вибереш, усе попадеш в знайомого. Мені ж не хочеться, щоб моя праця була вроді дзеркала поганого сорту. Але надії не гублю. Коли намалюю щось не зовсім так, як є, то, напевне, не помилюсь в тенденціях. Себто, коли з романа буде вражін-ня, що українське] громадянство численне і свідоме (більше трохи, ніж є тепер), то в тенденції я не помилюсь.
Між іншим, я хотів прохати у Вас допомагати мені в чому-небудь, коли я звернусь. Наприклад, тепер мені треба знати бюджет великопанської родини (вроді Леонтовичів) з приблизним визначенням куди саме і скільки іде грошей у неї і які повинні буть прибутки. Можете Ви мені це написати? Боюсь, щоб не вийшло так, як з митрополитом. Між іншим, все це я писав на підставі оповідань Івана Даниловича3. Я сам, пишучи, думав, чи не архирей, але було записано в книжечці «митрополит», я й не одважився змінити. Хто їх там знає. Коли б я був на Вкраїні, спитать не трудно, а тут... Я сам нахожу, що оповідання не вдале. Чи не краще його зовсім знищити? (Вже не кажучи про цілковиту згоду на всі поправки). Як Ви гадаєте? Робіть, як найдете кращим. А п’єсу послали?4 З «Вістн[ика]» писали, що як вчас прийде, то ще в 97 кн[игу] попаде. Добре було б. Всього найкращого, Євг[ене] Харл[ампійовичу]! А де Левко? Коли він до Парижу? Вітаю його і Ю[лію] М[иколаївну]!
Ваш В[инниченко]*
Роман пишу по-українському.