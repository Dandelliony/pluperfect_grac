Дорогий Євгенію Харламповичу! Знов перервалась нитка нашого листування. Де Ви пробуваєте тепер і як там реагує Ваша печінка на славні виступи орлят?1 А чудесна річ, правда? Я собі уявив зараз же Вас, як Ви задоволено посміхаєтесь, — нас б’ють, значить ще не зовсім погано. Я, принаймні, держусь такої думки: нехай б’ють, аби не не
помічали. Значить, єсть що-небудь там, куди кидають свої чорні пьо-ришки чорні люди. А раз так, то це вроді зайвої сотні передплатників. Правда? Нашому братові — хохлу — треба підбадьорювання.
От і Європа теж хоче нас підбадьорити. Власне, про це я вже давно маю Вам написати. Не писав тому, що не маю багато надій на успіх. А річ ось в чім. Колись у Парижі видавався журнал «Courrie Européen», який був немов світовою трибуною поневолених націй. Один час він мав велику славу, потім підупав, а тепер знов відроджується. І от, маючи на меті оборону пригноблених націй, а також ідеї поступу всіх національностів, видавці «Соштіег’а» пропонують і нам, українцям, взяти в йому участь2. Звичайно, в Європі дурно нічого не дається, навіть ідеї поступу. Нам пропонують дати цілий відділ з заголовком «Ukraine», а за це ми мусимо піддержувати журнал матеріально, даючи свій пай тисяч 10 (франків)3 щороку. Що тут нема ніякого шарлатанства, про це свідчать такі імена, як Сеньобоса (редактор журнала), Мілю-кова, Вандервельде, Жореса і многих інших відомих людей і учених, всесвітніх і французських. Що це грало б величезну ролю в розвитку українського] руху, про це також нема що говорити, бо цей журнал читає весь світ. Не то що якесь «Ukrainische Rundschau», яке мало хто знає. Але чи можна добути ті 10 000 fr.? Пишу Вам, а самому аж сором, знаючи, що «Рада» ще потребує цих 10 000 fr. А більше кому писать? Французи дивуються: невже у Вас не знайдеться цеї суми грошей? Чоловік, з яким ведуть видавці «Courrier’a» переговори — нічого не міг їм одповісти. Напишіть, будь ласка, що сказать їм певного. Може б Ви порадились з людьми? Справа серйозна і важна, жалко все-таки випустити її так, не зробивши всього, що є в силах. Журнал має виходити з нового року.
До речі, маю ще одну справу. Єсть тут в Парижі один емігрант — українець, Ткаченко, син того Ткаченка, що часто писав в «Раду» з Харкова4. Він просить Вас дозволити йому дописувати часом з Парижу. Чоловік він — розумний і, думаю, зможе цікаво написати. А будучи дуже бідним, зможе заробити якусь пару франків. Не забудьте, прошу, одповісти мені на це, щоб я йому міг передати Вашу одповідь.
Що ж з Левком? Ждемо його тут, ждемо, а він, очевидно, вже собі десь пристроївся та й мовчить. Ще вчора згадували з Олександром] Михайловичем5 і рішили висловити російському] урядові нагану за те, що не вміє виганять як слід своїх підданців з меж отечества. Приємно, що Левкові не довелось кидати Росію, а сумно, що компанія не побільшилась таким хорошим товаришом. Де він тепер? Вітайте його від усіх нас.
А я працюю, Євгенію Харл[ампійовичу], над романом. Та добрався до таких місць, де треба мені знати хоч трошки фактів з сучасного громадського моменту на Україні. Був би Вам дуже вдячний, коли б Ви мені помогли в цьому. Мені треба знати не настрої, не ідейні оправдання руху,
а реальні, конкретні факти розвитку і стану руху, типічні й характерні для його. От, наприклад, дрібнички на похоронах Лисенка6, які-небудь непомітні навіть для газетної хроніки випадки для мене мають велике значіння. Або от з цими виступами орлят. Як реагують на це, що говорять, почувають, думають. Ах, шкода-шкода, що я не можу бути дома. Я напружую всі нерви, майже галюцінації викликаю, щоб бачити й уявити те, що мені треба, але ніяка фантазія не утворить того, що може дать одна дрібничка, утворена життям, на улиці, на лиці, в слові живої людини. От так мушу сидіти в цих туманах, серед чужих, нецікавих, непотрібних мені людей і тратити сили на те, що так легко взяти дома.
Може б Ви мені написали також про деяких людей, видатних чим-неб[удь] в українському] русі, інтересних для романа. Напишіть мені декілька фактів про Жебуньова. Мені ця фігура дуже подобається, я хочу скористувати його.
Які настрої панують серед «старих»? І взагалі, який переважаючий тепер настрій?
Боюсь, що завдаю Вам роботи і клопоту цими питаннями.
Як Ваше здоров’я тепер? Щодо мене, то я потрохи ніби стаю на ноги (щоб не зглазити!). Коли б не клімат, що залізо, здається, може роз’їсти, то зовсім добре було б. Головне, працювать можу. Спішу користуватись і працюю з ранку до вечора. Нігде не буваю, нікого не бачу та й не хочу, бо тут за мною вже починають ганятись, щоб «подивитись». Навіть упрошують прочитати реферат для цеї мети, глянути як на мавпу, що вміє читать. Ухиляюсь від такої чести всіма силами.
Моя адреса: M-r Е. Kossevitch, 8, rue Marie Rose, Paris.
Бажаю Вам всього найкращого, що може бути тепер на Україні.
Ваш В[инниченко]