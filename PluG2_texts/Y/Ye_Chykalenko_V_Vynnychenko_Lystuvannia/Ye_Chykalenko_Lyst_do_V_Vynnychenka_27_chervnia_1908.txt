Отеє зараз прислали мені з Київа Ваш лист і оповідання — «М[атвій] Безодня» з поміткою редактора — «нецензурне».
Зараз же гуртом ми взялись читать оповідання. (У мене гостює Коцюбинський та Степаненко.) Після обміну думок, я прохав Коцюбинського написати Вам свою думку про се оповідання, він одмовляється, але я все-таки напосядусь.
Треба сказать, що коли ми прочитали оповідання, то я зараз в другій кімнаті написав свій погляд і дав сховать Коцюбинському і прочитать гуртом вже тоді, коли Коцюбинський висловить прилюдно свою думку. Я се зробив, аби ми не впливали один на одного, а висловились незалежно. В поглядах з Коцюбинським ми зовсім зійшлись. Не знаю, що він Вам напише, а я, як Ви знаєте, раз у раз Вам по щирості кажу свою думку. Знаю я, що часом огорчаю Вас не мало і мені се дуже боляче, але все-таки вважаю за краще говорить правду.
Помимо того, що оповідання нецензурне (бо ж попи за плювання на ікони і до Ген[ерал] Губернатора дойдуть, а може й далі), але якби воно було й цензурне, то я не рішився б його друкувать, поки не перебалакав з Вами.
Власне, оповідання письменника з таким іменем, як Ваше, треба б друкувать у всякому разі, але я вважаю, що надрукувать його в такім виді, се значить підставить письменникові «ножку». Перше всього се єсть видумка кабінетної людини і при тім видумка в багатьох деталях зовсім неймовірна, психологічно невірна. Цілком можливо, що баба з’їла унука, але зовсім неможливо, щоб вся юрба накинулась на холодець і вилизувала його. Я допускаю, що таке могло бути між чукчами, між самоїдами, навіть між голодними індійцями, а в Україні, де єсть продовольчеські капітали, магазини, земства і проч[еє], — се суща неймовірна видумка, яка кидається в вічі кожному. Я допускаю, що люде можуть плювать, топтать ікони, бо се й бувало не однократно, але Ваш герой се робить (та й все він робить) ненатурально, навіть комічно, так само, як той дядько не-надрукованого Вашого оповідання, що всім розказував про походження людини од мавпи. Він нагадує мені безталанного актьора, трагіка, котрий найпростіші обіходні фрази говорить з страшенним трагізмом з тремтіннєм в голосі, з бієнієм себе в груди і проч[еє]. Словом, якби в сьому оповіданню повикидать неймовірності, зменчить пафос (достойний тільки Пахаревського), то воно було б непоганим; а в такім виді воно виглядає грубим, нехудожественним, ненатуральним до комізму. Якщо Ви мені не вірите, то дословно перекладіть його на російську мову і десь надрукуйте. Побачите, що скаже критика, якщо тільки побачить воно світ через свою нецензурність. Якщо його не сконфіскують, то тоді і ми безнаказанно маєм право надрукувать оригінал. Але по-совісті скажу — в такім виді воно тільки понизить, а не підвисшить Ваше ім’я. Добавлю ще увагу. Ви почали забувать українську] мову, бо в сьому оповіданні така сила помилок проти мови, що аж дивно.
Тепер з іншої опери. Я зараз напишу в контору, щоб Вам вислали авансом 50 рублів. Може, Ви одробите його за «Те ж саме», або і за «Безодню», коли він попереду буде надрукований по-російски і не буде сконфіскований.
Тепер буду одповідать на Ваш лист.
Бачу, що Ви таки образились на «ЛНВістник», бо не знаєте, де Вам надрукувать велике оповідання, яке думаєте писать, і збираєтесь «Вістникові» вернуть борг грішми, а не працею. Се погано. Ви можете сердитись на мене, на іншого, а не сердьтесь на все українське суспільство, бо де ж воно прочитає Ваші твори, коли Ви не схочете їх друкувать в «Раді» та «Вістнику». Хіба тільки по-російському, а се ж буде негарно з Вашого боку.
Грушевський зробив помилку, яку я йому тоді ж розтлумачив, і він згодився. Я йому сказав — «Треба було послать 100 руб[лів] і того самого листа, який послали»1. Всякій людині свойственно помилятись, а помилки треба ж вибачать, бо не стане і здоровля на всіх сердитись. Так-то, голубе! Послухайте мене, який Вам зичить добра, як своїй дитині.
До речі, про свою дитину. То я Петрусеві пропонував оженитись і їхать в Перешори, бо він не хоче вчитись, а має вже 16 років. А він каже, що він би радий, так піп не повінчає, то краще нехай Левко їде в Перешори. Я на се кажу, що Левко вчиться і поїде (як схоче) тоді, як скінчить університет. А може Левко сам що-небудь про се говорив, то я всіма силами буду проти сього протестувати, бо се ж погибель. Нехай ще побуде між людьми років зо п’ять.
Ну, кончаю листа, бо хочу лишити місця і для Коцюбинського2. Вас[иль] Пилипович кланяється і просить написать, скільки % скидки за «Молох»; Вам буде слідувать щось з магазина грошей, то напишіть В[асилю] П[илипови]чу, куди їх Вам посилати.
Ваш Є. Чикаленко*
Любий товаришу, радий, що можу приписати кілька слів та поділитися своїми вражіннями од Вашого оповідання. Я поділяю думку Євг[ена] Харл[ампійовича] про штучність і ненатуральність деяких позицій та ситуацій. Особливо неприємно вразили мене занадто довгі, занадто детальні описи недоїденого тіла дитини, всі оці кісточки, ручки, ножки, холодець і т. ін. Мені здається, що Ви тут ужили способу, якого порядний белетрист не повинен би уживати. А іменно: замість того, щоб дати психологію юрми і злити читача з нею (що доволі трудно) — Ви ужили більш легкого способу — весь жах, весь трагізм факту стараєтесь викликати описами шматків мертвого тіла. А читачеві не страшно, а просто нудить. Не вважаючи на хороші деталі, на гарний рисунок, подекуди і пластику — в цілому оповідання не дуже вдалося Вам, як мені здається. Якесь воно роблене, видумане; це почувається.
Пишу свою думку щиро і не думаю, щоб Ви образилися на мене. Як ся маете? Як Ваше здоров’я? Я трохи поправився в Кононівці та, на жаль, мушу сими днями повертати додому. Може напишете коли?
Ваш щиро М. Коцюбинський