Дорогі!
Досі я вважав себе за найщасливішу людину: благополучно пережив світову війну, десять років найстрашнійшої революції, тоді як багато знайомих загубили своїх дітей. Я боявся жити, щоб не пережити свого щастя: я тільки тому й згодився на тяжку операцію, що певний був, що не витримаю її і умру щасливим. І от, раптом, звалилося на мене одно горе за другим! Почну здалека. Ще весною минулого року Петрусь написав мені, що його викликав «Кулябкинзон»1 і допитував про його зв’язки з гетьманцями (берлінськими). Петрусь відповів, що хоч він з переконання гетьманець, але ніяких зв’язків з гетьманцями не має, до політики не встряє, а заробляє перекладами на життя родини. Допитувався і за Івашка. Петрусь довів, що Івашкові було за гетьмана 14 років і він ніякого відношення до Гетьманату не мав і не має. Я дорікав Петрусеві за те, що «переджентельменствував»2, а він відповів, що він не принизився до того, щоб друкувати в часописах вихваляння сов[єтської] влади, як це зробили 3. Г. Моргуліс, Броніслав Лінке-вич та багато інших його приятелів, і що у нього хоч совість спокійна.
Думав я, що може минеться йому, але через який час його арештували разом з тими, що вихваляли сов[єтську] владу. В початку липня я заслаб, оперувався і, на жаль, і на горе собі, видержав, пролежавши 4 місяці в клініці. Коли очумався, то став допитуватись за Петруся, але мені писали невиразно. Аж тепер я випадково довідався, що Петруся вже давно нема на світі... Тоді дали мені листи, які приятелі ховали від мене, боячись, щоб я, перенісши смерть Ю[лії] М[иклаївни], не був остаточно прибитий смертю Петруся. З тих листів виявилося, що Петрусь умер по дорозі на заслання в Соловки, в Курській пересильній тюрмі ще 18 липня на гнилосну ангіну, але я й досі сумніваюся в тім, що він умер своєю смертю, хоч товариші — Броніслав та інші в своїх листах і завіряють в тім, наче щиро. Івашко їздив туди з Петрусевою жінкою3, але не застали вже Петруся в живих і партія його вже виїхала на Москву, то не було в кого розпитатися. Смерть Ю[лії] М[иколаївни] не вразила мене гостро, бо лікарі протягом двох років казали, що вона безнадійна; вона сама, вимучившись, бажала швидше вмерти, бо два роки більше лежала в клініці, ніж була дома: розбухла, почорніла і часто впадала в несвідомість. На жаль, я не мав сили і на похоронах її бути і не бачив її перед смертю.
Петруся я не бачив майже десять років, не почував його присутносте тут, коло мене і мені тепер часто здається, що він живий, десь там далеко, в Київі... Але я не можу працювати, не можу й читати — я читаю механічно, мушу перечитувати прочитане, щоб зрозуміти, бо думки перебивають... Петрусь часто мені писав, що він так виснажився, що важить всього три пуди і що він не проживе довго, але заспокоював мене тим, що він замість себе лишить мені два своїх сини4. Тепер мої думки зосереджуються на цих сиротах його. Галя хоче взяти до себе старшого, йому сім років, але мати вагається, хоч і живе вишиваннєм; згожується пустити його на літо, і я сподіваюся побачити його в Женеві, куди маю поїхати на все літо, як добуду візу. Несподівано Івашко написав, щоб я до нього не писав, бо й він мабуть виїде з Київа5. Ця звістка вже мене просто приглушила і я стараюся стороною довідатися, що вона визначає — чи він сам кудись має виїхати, чи його висилають...
Він досі служив розсильним в «Книгоспілці», три роки видержував конкурсні іспити в політехнікум, але не прийняли через буржуазне походження, як не старалися мої приятелі-професори. Я вже майже здоровий, вже вихожу гулять, потрохи силуюсь працювати, але ще маю непорядок з моч[овим] міхуром, мушу часто відливатися. Мате-ріяльно я обставлений настільки добре, що можу дещо уділяти і для внуків. Я працюю при Академії6 над термінологічними словниками: вже видрукували мій німецько-укр[аїнський] лісовий словник7; кінчаю
с[ільсько] господарський8, а тоді візьмусь додавати українську] номенклатуру до технічного словника на 6-ти європейських мовах. Але не знаю, як довго матиму заробіток, бо Академію нашу вже почали ліквідувати9, вже не дозволили в цім році нового прийому студентів Робота моя цікава, і я почував себе щасливим досі зо всіх боків, а тепер... Може переїзд на нове місце, в нові обставини розважить мене; може й з Івашком не трапиться нещастя, то я в Женеві працюватиму над милою мені термінологічною працею.
Щиро дякую Вам за Вашого сердечного листа, дякую за готовність допомогти мені, але навряд, чи зможете Ви урятувати Івашка, коли з ним трапиться нещастя. Ваш серцем
Є. Чикаленко