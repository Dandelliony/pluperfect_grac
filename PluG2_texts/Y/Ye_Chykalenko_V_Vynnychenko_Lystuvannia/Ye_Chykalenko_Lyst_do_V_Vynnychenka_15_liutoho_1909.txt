Прочитав я, голубе, вчора Вашу п’єсу «Базар». Вражіння на мене вона зробила дуже гарне; ввесь час читалась з неослабним інтересом, окрім деяких місць.
Мені здалось, що обов’язково треба скоротить теоретичну розмову Марковича з Трохимом в першій дії; окрім того, в тій же дії треба викинуть сцену Миколи з Катюшою, бо вона тільки затягає дію і до діла малокаса-тельна, бо далі і без неї видно, що в Марусю закохуються навіть робітники.
В 3-й дії не повинен був Маркович розказувать, що Маруся облила себе сірною кислотою. Треба було, щоб він тільки вичитував Трохимові, до чого той довів Марусю. І Трохим, а за ним і ввесь театр (т. є. публіка) була б напружено зацікавлена, а Маркович повинен сказать — «От, зараз вона прийде, то побачите самі!» Приходить Маруся і — ефект!
Остання дія читалась з особливою напруженістю, прямо з захватом.
Се вражіння перше і, так сказать, по существу.
Але п’єса безумовно не цензурна, про се навіть і мови не може буть. Ви зовсім утеряли в Парижі чуття — що можна у нас, а чого — ні. Хіба Ви газет не читаєте, чи що?
Другий раз я прочитав п’єсу голосно в своїй родині. Всім вона страшенно подобалась. Але за другим читанням я упевнився ще більше, що розмову Марковича з Трохимом в першій дії треба скоротить на !6, як не більше.
Крім того, помітив я (се й слухачі помітили), що зовсім не підхожа в другій дії сцена Марусі з Леонідом та Трохимом перед тюрмою. Почувається якась штучність; словом, не тут місце цій розмові про їхні почуття і проч[еє].
Останню дію слухачі слухали затаївши дихання.
Коли я скінчив, всі сказали, що п’єса чудова, але нецензурна.
Навіть явилось питання — чи можна її надрукувать? Я думаю, що окремою книжкою ніхто не рішиться випускать, бо сконфіскують, а значить введуть в трати та ще й позиватимуть і посадять.
«Хуртовина» Черкасенка далеко цензурніша, а сконфіскували і судитимуть.
«Україні» Самійленка, зовсім невинна книжка, яку безборонно дозволяли виписувать з Галичини, а коли випустили 2-е видання тут, то конфіскували і тягнуть до суду.
Завтра дам Понятенкові, нехай прочитає і обміркує з сього боку.
А сегодня носив її до Садовського і в третій раз прочитав з ним. Прийшовши од Садовського, сів отеє писати Вам.
Садовський зразу сказав, що всі теоретичні розмови Марковича треба викинуть. Всю другу дію — викинуть, бо вона не побільшує інтересу, а ослабляє його. Він каже, що в третій дії Маркович повинен картать Трохима за те, що той вчора одмовився знов іти на справу і тим довів Марусю до нещастя, але не повинен казать, до якого іменно, а Маруся сама повинна явитись і тоді Маркович об’ясняє Трохимові, що вона облилась кислотою.
Од 4-ої дії Садовський прийшов в «восторг», каже, що якби дозволили, то через саму сю дію, він мав би ввесь сезон повні збори, але, на його думку, п’єси не дозволять, навіть в Галичині.
Сю п’єсу, по його думці, можна ставити хіба в Парижі.
Дуже, дуже він жалкував, що Ви вибрали таку тему, т. є. з такої суспільної верстви. Коли не дозволили «Дисгармонію», сатиру з того життя, то як Ви могли думать, що дозволять сю п’єсу.
Да, шкода, що пропав заряд. З літературного боку вона мало цінна, бо має багато спільного з «Молохом», се в сущності тільки варіант «Молоха», в якому тільки центр тяжести другий.
Не знаю, що мені тепер робить з «Базарем». Посилать в цензуру — безнадійна річ, принаймні тепер, хіба зміняться обставини! Але не скоро можна сподіватись на се.
Дам ще Єфремову прочитать, а тоді вже після присуду його та По-нятенка обміркую. Вкрайності, може професор рішиться надрукувать у «ЛНВістнику», хоч і на се у мене мало надії.
Остається, голубе, Вам писать нову п’єсу, але зовсім цензурну. Не теряйте надії, бо у Вас одна надія на театр, а у театра — на Вас. Коли Ви не з’єднаєтесь з театром, то і Ви і театр мусите переживати кризис. Ви вже дали ряд п’єс принципіальних, тепер мусите дать ряд — для пищи (харчів) театрові і собі. Ви се можете зробить і повинні.
Ваш серцем Є. Чикаленко*