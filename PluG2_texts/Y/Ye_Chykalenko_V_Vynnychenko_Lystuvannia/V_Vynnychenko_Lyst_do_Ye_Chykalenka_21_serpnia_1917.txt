Дорогий Євгенію Харламповичу, на превеликий і найщиріший мій жаль, не можу приїхати до Вас: знов мене потягнено на службу здобування автономії, знов я формую ще й трудний Секретаріат1. Стільки муки, стільки труднощів — болючих, образливих, дражливих, обурюючих, смішних стоїть на шляху, що не можна й описати. Взагалі, яка це болюча і невимовно трудна робота — творити новий національно-політичний лад. Як легко ставити «пункти» в програму і як далеко від тої легкости, безжурносте та пафосу здійснення їх.
А ми з Роз[алією] Як[івною] вже так собі розпланували життя у Вас, я так виразно бачив себе з Вами на травиці, чи на сіні, аж серце мені схвильовано тьохкало й сміялось, і так я зголоднів на літературну роботу, так виснажився і нервово і фізично. Та що маю робить, мушу тягти далі. Єдину маю надію, що мене не затвердить Правительство, Ви, певно, знаєте про моє інтерв’ю, перебріхане й перекручене кореспондентом французької] газети2. От воно й, може, прислужиться до того, що я матиму змогу виїхать до Вас. Ми маємо відомости, що в Петербурзі через це інтерв’ю косо дивляться на мою кандидатуру на голову Секретаріату
й, певно, будуть намагатися одсунути мене. Мався один час на увазі Д. Дорошенко3, але він виявив себе так нетактовно перед Радою, так занадто лояльно поставився до Інструкції4, що зразу викликав проти себе невдоволення усіх фракцій, навіть с[оціалістів]-ф[едераліст]ів. І через те мусів зректися, а Рада знов звернулась до мене, навіть ес-ери. Ох, ці ще мені есери! Ці мені молоді мартовські політики5, максималісти. Скільки вони попсували всім крови та нервів, як вони дискредитували Раду й Секретаріат, як вони потомили всіх, то хай історія простить їм. Біда, дорогий Євг[енію] Харл[ампійовичу], мати діло з людьми, які покладають всю роботу свою в фразеології, резолюціях і безоглядній, безглуздій непримиренносте.
Але є хорошого трошки: в склад Секретаріату ввійшов проф[есор] Туган-Барановський. Боюсь, що він налякається згодом нашої бідноти, нерозвиненосте й одстане, але поки що він виявля щире захоплення справою творення автономії й оце разом з іншими Секретарями виїхав сьогодня в Петроград для остаточного затвердження Секретаріату6. Побачимо, що з того вийде. А поки що мушу сидіти у Київі. Але гадаю, що все ж таки Правительство мене не затвердить і ми приїдемо. Дезертирів я не боюсь і ми чудесно проживем у Перешорах. Сердечно вітаємо Вас обох.
В. Винниченко