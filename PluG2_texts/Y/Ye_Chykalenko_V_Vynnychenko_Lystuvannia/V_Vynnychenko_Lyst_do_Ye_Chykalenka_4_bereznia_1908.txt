Шановний Євг[ене] Харл[ампійовичу]!
В 37 № «Р[ади]» надруковано1, ніби я готую якуюсь велику повість «в тоні “Щаблів”» до «Вістника». Це — неправда. Я, правда, звертався до Грушевського, з пропозицією дати таку повість2, але він одхилив її.
І тепер я зовсім про це й не думаю навіть. Звідки ж узялась ця оповістка? Будь ласка, зробіть спростовання. А також і про «Терновий вінок», куди я навіть не збирався нічого давати. І не дам. Спростуйте й це, бо мені дуже неприємно, коли від мене хто-небудь буде ждати ч[ого]-н[ебудь], а я й не збираюсь того робити. Про повість до «Вістн[ика]» можете сказати, що така повість з’явиться в другому збірникові «Дзвона»3. А коли через щось «Дзв[ін]» не зможе функціонувати, то по-російському в одному з російських] видавництв4, бо в українських таким моїм працям «вступ заборонено».
Зараз нічого Вам не пишу, бо не можу: тумани їдять мене, хочеться писать тільки тоді, як хочеться, з примусу ж не можу, а хоч і зможу, то буде таке, за що сором буде і мені, і тим, хто примушав.
Чекаю від Вас телеграми про гроші. Якщо одповідь «добре» буде, то зараз же починаю збиратись в Італію; як же «ні», то прийдеться подумати, що його робити з собою.
Живемо ми тихо. В Женеві пішла мода на українське. Читають мої твори і присікуються, чому не пишу по-російському. Я сміюсь і обіцяю заспокоїть їх. Закликано мене писать в тутешній російській] газеті5, де беруть участь Ленін, Богданов, Луначарський, Горький і інш[і]. Я дав згоду, але не знаю, чи дам коли що неб[удь], хоча вони пристають, щоб неодмінно дав до першого номера.
Чув я, що в «Р[аді]» хутко з’явиться стаття Сергія про «Щаблі»6. З інтересом чекаю, може, хоч тут більше буде критики, ніж особистої злости і лайки.
Бувайте здорові. Так, будь ласка, спростуйте неодмінно свої непевні оповістки.
З щирою повагою В. Винниченко.
Читав Вашу статтю, де Ви заспокоюєте великих земельних власників7. Навіщо Вам було писать її? Ви ж могли на словах усе це сказать Леонтовичу. Чи він надовго виїхав з Київа?
