До 1-го іюня я пробуду в Київі, а в початку іюня поїду, може, на місяць в Кисловодск, бо лікарі кажуть, що вже пора робити якийсь ремонт.
Якщо напишете що-небудь до першого іюня, то пошліть на моє ім’я і якщо воно підхоже буде на конкурс, то я перепишу і подам, а як не підійде, то або надрукуємо (по 10 к[опійок] рядок), або верну Вам, і ніхто про се не знатиме.
На здоровлі почуваю себе добре, але кажуть лікарі, що з серцем щось кепсько і треба їхати на води. Поїду, побачу світа, бо змолоду все сидів в селі та «округляв маєток», то й світа не бачив. Здоровля «Ради» не таке вже добре, щоб і на мене добре впливало, але все-таки скаржитись не можу, як порівняти з минулим роком: торік мали — 1800, а тепер 3500, але се зроблено штучно, натиском на «патріотичне» почуття обивателя, а се не так вже втішно. Якби число передплатників збільшилось натуральним ходом, то була б інша річ.
Левко сидить в селі, тепер багато у його народу буває, бо літо, то поки не почуває себе погано, а як настане зима та завиє завірюха... Ну, та якось воно буде!
Цілую Вас міцно.
Ваш Євген [Чикаленко]