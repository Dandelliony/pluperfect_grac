Дорогий Євг[ене] Харл[ампійовичу]! Ваш лист мене здивував: а я гадав, що про мою образу з того листа до Горького1 рішуче нічого не можна подумати. Мене, дійсно, забірає досада за таке кумедно-глупе його поводження, але образи не почуваю справді.
Але річ в тім, шо я переробити того листа не можу, бо, перше, що не маю ж його при собі (він у Вас), а друге, очевидно, не зможу об’єктивніше написати. Тому звертаюсь до Вас з проханням: зробіть самі, що знаєте і як знаєте. Матеріалом буде мій лист, а Ви вже викиньте, додайте, змініть, лишіть так, як хочете, я цілком погожуюсь з тим, що вийде, бо вірю, що Ви мені лихого не зробите. Вибачте, що завдаю Вам клопоту, але дуже прохаю — зробіть і надрукуйте. Але надрукуйте неодмінно. Буду дуже дякувати Вам.
Послав сьогодня Вам своє нове оповіданнячко2. Писав його з лю-бовію й тому дуже хочу знати Вашу нелицеприятну й безжалісну до мене думку.
Боюсь, що воно покажеться нецензурним. Тоді я вже не знаю, що робити з ним. Віддати у «Вістн[ик]»? Але й там воно буде теж нелегальним? Мені здається, що в йому нічого такого нема, а тим часом хто вас там знає, обнаружите раптом таке, що й не снилось автору.
Я во всякому разі зараз же сідаю ще за одне оповідання. Страх як треба грошей, — подорож. І Вас уже просю: вишліть мені аванс за цю річ, або за будучу. До речі: хай контора пришле мені точний рахунок моїх боргів і присланих гонорарів. Я хочу підвести ітоги своїм заборам. Гроші й листи мені посилайте на ім’я п[ані] Катерини (м[естечко] Да-шев, Липовецкого у[езда] Кіевск[ой] губ[ернии]). Вона мені їх пересилатиме, де я буду.
Бачився я тут з Коцюбинським і дуже він мені подобався. Але видно тілько, що страшенно слабка воля у людини. Може, я помиляюсь, але він зробив на мене таке вражіння, — ми бачились години три.
А Ви щодо моїх мрій на французській сцені, то вважаєте за краще мовчати? Так би, власне, й мені самому варт робити, та одже подлий язик не видержує. А вже ж маю і науку, а не каюсь. Ну, та я цим зло тільки собі роблю. Правда, це дуже симпатична для мене особа, але ми якось помиримось*.
Міцно-міцно стискаю Вам руку і бажаю найкращого.
Сердечний привіт Ю[лії] М[иколаївні]. Чекаю одповіді.
В[инниченко]