Дорогий Володимире Кириловичу!
Ваша довга мовчанка вже почала мене непокоїти і я все роздумував — чи Ви читаєте вдруге мої спомини і робите нотатки, а тому й не пишете, чи може в листі моїм найшлось щось таке, що знеохотило Вас до дальшого листування. Коли раз щось розбилося, то тяжко його так склеїти, щоб не розпалося при необережному рухові. Так буває і між найближчими і кровно і духовно людьми. Але сьогодня я одержав Вашу картку і легко відітхнув — слава богові! Нотатки Ваші потрібні мені були б для видання моїх споминів окремою книжкою, але час терпить, бо, як я Вам писав, не маю на них видавця. Правда, Гасенко обіцяє їх люксусово видати, як розбагатіє (хоч і не читав їх), але тепер він в такому матеріальному стані, що продає і заставляє останню свою одежу, але не губить надій. Щаслива вдача!
Під час Вашої мовчанки я перечитував два Ваших попередніх листи і мені здалось, що Ви згадуєте про якийсь лист, посланий мені в Баден,
і який Ви послали з біллю в серці. Треба Вам сказати, що я в Бадені одержав від Вас тільки того листа, в якому Ви обіцяли заїхати до мене. Я допитувався у Ю[лії] М[иколаївни] — чи не знищила вона часом якого листа від Вас, щоб не нервувати мене, бо я лежав хворий, і вона ходила в контору готелю за кореспонденцією. Але вона запевняє (а може не признається), що ніякого від Вас листа не одержувала1. Може воно й ліпше, що я того листа не читав, може в йому було й таке, чого не можна було б забути.
А тим часом — хто знає? Я раз одержав від одного з своїх дітей такого образливого листа, що здавалось ніколи його не забуду, а потім забув... Я тільки від п[ані] Дорошенчихи2, яка стрілася з Вами в Празі, довідався, що Ви обурені мною за мій монархістичний виступ. Може так само Ви обуритесь на мене за мій большевицький виступ, на який мене тут підбивають, але якого я не хочу робити без санкції з Київа, а коли її дістану, то голосно виступлю з закликом вертатись на Україну і будувати свою державу, як ми для того працювали і за царських часів, хоч не визнавали того режиму. Якби я був певний, що мене, як буржуя і монархіста, не зашлють кудись большевики, то з охотою поїхав би туди працювати для відродження нашої нації, бо тепер умовини для того наче кращі, як за царських часів. Поміщицьких смаків до власности я остаточно позбувся, аби було з чого жити! Про маєтки свої (щиро кажу) й забув; часом ваблять мене (смішно сказать!) коники-цвіркуни, які літом, ночами, задають свої розкішні концерти в селі на Херсонщині! Коли одного разу я почув їх в полі коло Рабенштейну, то мене обхопила така туга за нашим (не моїм!), а за нашим Херсонським степом, що я того вимовити Вам не можу. Я не знаю, чи траплялося Вам чути отих коників-цвіркунів, а я ліпшої музики на своїм віку не чув; тут вони співають якось грубо, наче цикади, а наші ніжно, ніжно... Ех, не чувати мені вже їх! От тільки за ними я сумую і більше ні за чим. Ну, цілую Вас обох міцно. Ваш Є. Чикаленко
