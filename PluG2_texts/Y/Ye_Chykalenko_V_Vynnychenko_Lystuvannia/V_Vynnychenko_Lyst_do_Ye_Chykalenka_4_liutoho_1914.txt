Дорогий Євг[ене] Харламповичу! Звертаюся до Вас з великим проханням. Я хочу вернутись на Україну. Чи не могли б Ви знайти якогось адвоката, щоб він зайнявся моєю судовою справою і довідався, що мене може чекати, коли я подам заяву, що хочу стати на суд. Я охоче поїхав би на суд, коли б судові власті обіцяли дати не більше 1-1років кріпости. Будь ласка, поклопочіться сим. Я заплачу гонорар адвокатові (хай тільки не дуже дорого запрошує). Але щоб він совісно й якомога швидче зібрав відомости. Річ в тім, що тепер я мушу якось рішуче постановити, де жити. Жінка моя скінчила медицину, і тепер ми можемо (та й мусимо) оселитись десь настало. Можливо, що будемо примушені заїхати куди-небудь в Південну Америку або Африку. (Мені того не дуже хочеться, бо тоді рветься зв’язь з Україною). Там жінка зможе
практикувати. В Парижі і в Європі вона права не має. Моїх же заробітків занадто мало для удержання сім’ї. Ми тепер живемо в одній поганенькій хатинці поганенького пансіончика. Я студентом краще жив. Для того, щоб могти щось робити, я мушу кудись виїжжати, витрачаючи на ці поїздки ті гроші, які там заробляю. Коли ж жінка зможе практикувати, умови нашого життя мусять поліпшитись. Найкраще було б, коли б мені можна було приїхати на Україну.
Звичайно, не тільки цей мотив грає ролю в цьому бажанню, багато їх єсть і писати про їх Вам не треба, бо й самі знаєте. Отож, будь ласка, зробіть мені сю послугу, поклопочіться, щоб якнайшвидче той адвокат зібрав відомости, бо нам треба рішати тепер же. Коли не більше 1 Уі років, коли це буде якось гарантовано, ми просто їдемо в Київ. 1!6 роки в тих умовах, які, звичайно, даються тим, хто одбуває крі-пость, я зможу винести. Напишіть мені зараз же, чи можете Ви виконати моє прохання.
Я балакав з Фед[ором] Федоровичем]1 з приводу Кошарбада. Він, мабуть, зможе поїхати туди в августі. Але, звичайно, обставини в його такі, що можуть його закинути в сей час зовсім у другий бік.
Збіраюсь дати що-неб[удь] «Раді» та така сила різної роботи, що навіть на листа не вистачає часу.
Перекажіть мою сердечну подяку Сергію Александровичу] за його хорошу статтю «Фарбовані душі»2. Іменно, фарбовані! Невже у вас там їх багато тепер плодиться? Як хочеться мені подивитись на ваше життя! Не жду нічого особливо доброго, навіть менше знайду, ніж чекаю, а все ж таки хочу жагуче!
Вітаю Вас найсердечніше!
Ваш В. В[инниченко]