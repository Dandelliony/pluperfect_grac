Тільки що дістав Вашого листа. Ну, й уїлось же Вам моє «бажання сказати щось нове». Коли й де я на це претендував, Євг[ене] Хар-л[ампійовичу]? Всякий пише те, що дав йому досвід. Я теж це роблю. Інша річ, чи я добре це виконую, чи ні. Таке ж саме бажання провести ідею було в «Голоті», як і в «Щаблях», як в «Моменті», так і в «Memento»; тільки один раз мені удалось в кращій формі висловити, а другий раз в невдалій. Ви — неконсеквентні і з цим мусите згодитись: або ж я повинен описувати без всякого розбору все, що бачив, чув і думав, або ж з розбором. Я думаю, Ви будете стоять за друге. А раз так, то значить й тенденція вже буде, буде бажання підмітить в життю ще непомічені комбінації і переказать їх людям (це й є те «нове, оригінальне»). Починаючи з «Краси і сили», я роблю це до останнього моменту. І коли Ви мені кажете: ти цю тенденцію (ідею, думку, «нове») перевів у життя погано, нехудожествено, — я Вам вірю, вірю Вашому глибокому, тонкому чуттю художности, вірю і стараюсь виправити, стараюсь слухати Ваших вказівок. Але «людей слухай, а свій розум май». Коли Ви починаєте давать мені поради проти Вас же напрямлені, я зупиняюсь і починаю аналізувати, — чи треба так робити, чи ні. І врешті-решт, я не знаю, чого Ви хочете від мене. Не вкладать ніякої ідеї, а писати так, як пташка співає? (Але й пташка не співає без чуття, а чуття є теж досвід). Але ж Ви нічого не маєте проти «Дисгармонії», «Базарю», а в них такі ж тенденції, як і в «Щаблях», «Memento» і т. д.
Серйозно, скажіть мені точно й виразно, як би Вам хотілось, щоб я писав. Я це питаю без всякої образи, без серця, а щиро, як спитав би батька, але не такого батька, який хоче, щоб син був безвольною, несамостійною, слухняною машинкою в його руках, а батька-друга,
який розуміє, що батьки і діти то є різні речі і думать так, як думали батьки, є ознака недорозвинености й застою. Та й не важно те, що думають, бо це закон, що нічого постійного і вічного нема, а важно, як я передаю те, що думається й переживається в наші часи. Іноді Ви цілком справедливо це саме кажете мені, а іноді Вас дратує, що я хочу ніби щось «нове, оріґінальне сказать», не помічаючи, що це саме бажання сказать нове тільки в удачній формі Ви приймаєте прихильно й воно Вас зовсім не дратує («Момент», «Базар», «Голод» і т. д.).
Хіба не так? Скажіть самі, але скажіть, об’єктивно віднесшись до сказаного мною.
«Базар» пришліть, я перероблю, потім одішлю Грушевському. «Дни нашей жизни» бачив в Парижі на сцені. Нічого особливого й захоплюючого не знайшов.
