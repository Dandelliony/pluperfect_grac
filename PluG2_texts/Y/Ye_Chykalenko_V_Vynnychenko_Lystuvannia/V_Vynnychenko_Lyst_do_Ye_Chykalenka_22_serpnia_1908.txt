Шановний Євг[ене] Харлампійовичу!
Посилаю своє нове оповідання1. Знаю, що кінець Ви не одважи-тесь друкувати, через те даю другий варіант. Розуміється, бажано було б, щоб було надруковано з першим кінцем. Ну, та бажати одне, а дійсність — друге. Певно, що це в тому разі, як саме оповідання Вам сподобається.
Далі, я прохав би, щоб мені вислали яко мога швидче авансом грошей за його (хоч частину). До «Вістника» я не хотів би давати його, бо вони (крім всього) понесуть до цензора, а той покромсає, вони ж в покромсаному виді візьмуть і надрукують, як зробили це з «Студентом». Чув я, що професор думає, ніби я образився за те, що він написав мені про «Щаблі». Нічого подібного, я так багато чув усякого, що просто неприродно було б ображатись чи сердитись. Ні, коли я маю що-небудь проти професора, то те, що він одмовив мені в авансі2, який я прохав у його на лічіння, бо дуже тоді погано себе почував. Звичайно, скрізь дають і не бояться, що не одробить автор, а тим паче, коли чоловік хворий і не здатний заробити. Тезис тих, що одмовили мені «хай заробляє» хороший, але прикласти його можна тільки до того, хто може робити; хто ж, як був я, не міг поворухнути мозком без усил-ля, може тільки за образу, за глум вважати собі сей тезис. Я думаю, що професор ні образити мене, ні глузувати не хотів, але просто не повірив, що я хворий. Це теж не дуже приємно для мене. Допустить же,
що в «Вістн[ику]» не знайшлось 100 р[ублів] я, хоч і знаю «погані» укр[аїнські] обставини, ніяк не можу. От через що мені тяжко якось мати тепер діло з «Вістником»*. Сподіваюся, що восени я зможу вернути «Вістн[ику]» позичені гроші.
Живу я зараз над Монтре, в маленькому селі. В санаторії був, але там так дорого все, що позичених у Левка Юрк[евича] 400 фр[анків] мені б не хватило і через те я на другий же день звідти виїхав. Тепер почуваю себе трохи краще і, як бачите, навіть почав «заробляти». Готую переклади до «Знания» і починаю до його збірників одну велику річ. Хочу писати її по-укр[аїнському], щоб у «Знании» друкувалась, як переклад з української], але де її в себе друкувати, придумать не можу. А ще ж маю одповідати на критику «Щаблів»! І теж нема де приткнути. Біда!
Як же у Вас справи? Сергій уже, здається, зовсім помирився з «Радою»? А треба Вам сказати, що «Рада» стає все кращою та кращою. Приємно читати, хоча я її вже не дістаю. (Між іншим, скажіть в конторі, щоб не слали вже на Італію, а то тільки робота італьянск[им] та швейцарським] почтарям). Чому мені не висилається? Я почасти задоволений цим, бо ніяково, що часто міняю адреси. Коли вмощусь десь твердіше на місці і розживусь на гроші, випишу.
Був учора тут Петрусь і казав, що Марія Вікт[орівна] з Левком їдуть на Україну. Завидую. Але навіщо Ви Левка хочете посадити в Перешо-ри? Не забувайте, що йому 19-20 літ. На мій погляд, він того не може вчитись і нудить світом тепер, що його мучить потреба жіночої близькосте. Я пильно придивлявсь і слідкував за ним і зо всіх його розмов, невисловлених бажань, словечок, поглядів бачу, що його гнітить самота, одноманітність переживань і бажаннє кохання в найкращому смислі. А Перешори сприять покою його не зможуть. Повторяю, йому 20 літ. Мені він дуже подобається і я його щиро люблю за його хорошу вдачу і деякі риси, тим більше жаль мені буде, коли він через ці часові причини покине університет і закопається на якомусь хуторі. Вибачте, що я вмішуюсь в Ваше життя, але я дозволив собі це тільки через те, що дуже гарно відношусь до Левка.
Всього вам найкращого. Як Ваше здоров’я?
Моя адреса: Chemex-sur-Montreux Dailies. Chez M-me A.Reuteler. W. Starosolsky**.
Сповістіть мене, чи дістали оповідання. «Від автора» прошу неодмінно надрукувати побіля оповідання, хоча б збоку десь.
