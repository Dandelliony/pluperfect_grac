Дорогий Євг[ене] Харламповичу! Після чудесної відповіді А Василька Донцову1 мені вже нема чого одповідать, і Ви дуже добре зробили, що не надрукували мою статтю. Розуміється, коли б я хотів її друкувати, то неодмінно зробив би ті поправки, які Ви показали. Перекажіть Василькові мою щиру подяку за його чудесну відповідь.
Перечитую тепер деяку літературу і натрапляю якраз на аналогічні факти з життя А. Доде, Достоєвського і др[угих] письменників. Але все ж таки не було так, щоб сам змальований признавався2. Кажуть, що Донцов просто для реклами собі зробив це. Може бути, він дуже вразливий на цю річ.
Як же Вам живеться, Євг[ене] Харламповичу? Як здоров’я Ваше? Кошарбад помагає? Коли б мені хоч одним оком подивитись на цей «заклад». У степах походити, потоптати сухої степової трави. Невже доведеться скінчити життя за кордоном? Аж страшно думать, а, мабуть, так і буде. Але коли так буде ще хоч з три роки, я вже й слова не зможу написати не те що з українського], а й з загально-рос[ійського] життя. От що більш усього мучить! Тепер якраз би мені дивитись, слухати, почувати, тепер, коли я можу це краще робити, ніж раніше, коли здоров’я краще, сил більше, коли почуваю іноді в собі якесь право писати. І от тепер саме й нема простору, нема змоги виявити себе так, як треба. Недавно я написав роман (він вийде в сих місяцях в «Землі»3). Люди (компетентні) кажуть, що гарна річ, але я знаю, що робилась вона при несприяючих даних. Іменно, творилася. На підставі кількох незначних рис треба було відбудовувати ситуації, характери. Коли б я був дома, не треба було б гаяти час на те, що готове під руками. І доки ж так буде? Чи довго я зможу так писати? Цікаво самому, що буде далі.
Вітаю Вас сердечно!
В. В[инниченко]