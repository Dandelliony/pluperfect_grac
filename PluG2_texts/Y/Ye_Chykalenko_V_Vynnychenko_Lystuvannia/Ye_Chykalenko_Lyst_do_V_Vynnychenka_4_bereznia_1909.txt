Посилаю Вам, любий мій, сто рублів, а ще сто лишиться у мене про чорний день**.
«Те ж саме» ще не прийшло; коли прочитаю, то напишу Вам свій погляд.
Ви просите, щоб я Вам сказав точно і виразно, як би мені хотілось, щоб Ви писали.
Мені здається, що я Вам про се писав багато раз і висловлювався точно і виразно, формулірувати мою думку можна коротко: я хотів би, щоб Ви писали добре.
Ви справедливо завважаєте, що мені подобається одна Ваша річ, а не подобається друга, хоч по ідеї вони однакові, і з сього робите вивод, що мені подобається і не подобається — виконання, а не його ідеї, думки. Се правда і не правда.
Коли Ви хочете провести думку життєву, не доведену до абсурду, то твір у Вас виконується художественно, він, так сказати, сам виливається і приймає й життєву форму, а через те він і художественний.
Коли ж думка Ваша абсурдна або хороблива, то вона виливається в роблені, не життєві форми, і твір виходить робленим, не художествен-ним. Часом Ви спостерігали, що ся абсурдна, хороблива ідея здійснялась в житті і Ви вже думаєте, що вона типова Мало яких курйозів не буває в житті, але не всі вони життєві, типічні. Якісь хороби, аномалії, ненормальності трапляються, їх і можна в художественній формі виводити,
але як такові, а не як щось типове, нормальне. Вчитайтесь, як Мопасан описує всякі полові «извращения», там Ви й бачите їх як «извращения», а не як щось нормальне, що й повинно буть.
Я не вимагаю, щоб Ви писали, як «птичка божья», іменно, сей вираз я і привів Вам колись в листі, але я вимагаю, щоб ідея випливала з характерів, поводження, обставин того життя, тих персонажів, що виведені в творі, а Ви часто пишете публіцистичний трактат, який, як урок, виголошують Ваші манекени; Ваші «Щаблі», «Memento» і єсть така публіцистика — нудна, тяжка; писана квачом, а не пензлем художника; персонажі, особливо герої, глашатаї ідей — просто хворі, ненормальні люди, а Ви хочете надать їм характер типів, характер кращих людей, якихось передових проводирів нових ідей. Само собою, що з того виходить один гіркий глум і більш нічого.
Ну та годі вже про се.
Ви все закликаєте мене в санаторію, а я Вам вже не раз писав, що я тепер такий здо[ровий]*, яким був років 15-20 назад. Хочеться мені вилить Вам свою душу, хочеться поділитись тим, що я пережив, чим болів і як видужав. Але про се нікому поки що не розказуйте, а коли здасться, то можете взять темою для якогось оповідання, чи п’єси.
Вже скілька років тому назад полюбив я Ю[лію] М[иколаївну], небогу моєї жінки. Спочатку я сього не помічав, а коли помітив, то прийшов буквально в ужас. Я боявся про се признатись навіть собі самому і надзвичайно болів душею; розмотав свої нерви до того, що, як Ви знаєте, зовсім хворим мусів їхать в санаторію. Дома я ревнував її до всіх, с ким вона приязно заговорювала, с ким гуляла; почуття се у мене було ще більше, ніж у Вашого Трохима в «Базарі»1; одним словом, я не жив, а мучився. Я не міг сподіватись на взаїмність, я про се й думать не міг; не міг і натякать, бо вона є небога моєї жінки, хоч з М[арією] В[ікторів]ною я не жив, як з жінкою, вже скілька років. Ми без всяких обговорювань перестали з М[арією] В[ікторівно]ю жить як супруги. М[арія] Вікторівна] підозрівала, що я когось полюбив, с кимсь живу, бо з нею розійшовся, ревнувала мене до всяких женщин, але їй в голову не приходило, що я люблю, без взаімності, Ю[лі]ю. Так воно тяглось більше трьох років. Ви можете собі уявить мої муки. Я любив тайно, ніхто про се нічого не знав, навіть та, котру я любив. Мені ніяково було їй натякнуть, бо вона ж була як дочка мені, окрім того, я боявся, що вона осьміє мене, що я осоромлюсь перед дорослими дітьми, перед приятелями і знайомими. Я рвав і метав, злоб-ствував гірше Вашого Трохима, бо я сам готовий був попсувать їй лице сірною кислотою, щоб ніхто нею [не] милувався. Словом, у мене нема слів,
щоб описать Вам мої душевні муки. Ви бачили мене в дорозі в Швейцарію2 і ніколи не могли думать про причину моєї хвороби. Нарешті, сієї осени вона помітила, що здоровкаючись і прощаючись, я цілую її не по-родственному, хоч я й тут старався не подать їй виду Але не самохіть воно виявлялось і привело до вияснення, що й вона тайно мене любила і одмовляла всім своїм «многочисленним» поклонникам. Коли між нами се виявилось, я сказав М[арії] В[ікторів]ні. Я певний був, що вона однесеться до сього більш-менш спокійно, бо ми, кажу, давно не жили з нею, як чоловік з жінкою. Але вийшло не так. Вийшла драма... Вона скликала зараз дітей з закордону. Левко однісся досить розумно, а Галя і Вітя — не як зоологи, а як богослови. Вийшов між нами повний розрив всяких відносин, тепер я улаштовую, щоб і матеріально вони були не залежні од мене, а весною поселимся з Ю[лею], як з жінкою. Не знаю, що на се скажуть приятелі і знайомі, але мені байдуже. Само собою, що кінець сієї повісти, чи п’єси, може буть всякий: комічний, драматичний, трагічний; можуть старого дурня покинуть і проч[еє], і проч[еє], і проч[еє], всякі можуть буть варіанти. Ну, здивовані? Напишіть мені в подробицях Ваше вражіння, прогнози і проч[еє].
Ваш Є. Чикаленко