Шановний Євгенію Харламповичу!
Вибачте мені, що довго не одповідав. Щось зо мною сталось, чи заслаб я кумедно якось, чи що, тільки нічого не можу робити, навіть листів написати. Зараз ніби проходить. Через це саме не міг нічого написати ні до «Ради», ні до «Вістн[ика]», а готового нічого немає. Якщо «видужаю», то зараз же постараюсь щось прислати Вам і в «Вістн[ик]». Дуже радий я, що «Рада» не занесла в список мого боргу, за що дуже дякую Вам, хоч і страшенно мені ніяково. (Між іншим, секретар помилився, — крім одщитаних 10 р[ублів] я винен ще, здається, 28 р[ублів] чи 38. Прошу ці гроші потрошки одбірати з моїх гонорарів).
Дістав я, Євг[енію] Харл[амповичу], дуже неприємного листа з Киї-ва. Пишуть, що є попит на мої «Дрібні оповідання]», а в книгарні всього 10 примірників. Борисов же не хоче видати решту, поки я йому не заплачу за видання. І пишуть, що Вас[иль] Пилип[ович] пропонує таку комбінацію: хай книгарня купить у мене це видання і заплатить Борисову. Я, розуміється, з великою охотою й подякою пристав би на таку комбінацію, аби Ви згодились. Зарані приймаю всі умови, на яких Ви мені запропонуєте продати видання, і чекаю Вашої відповіді. Коли Ваша згода, то не забудьте сказати Вас[илю] Пил[иповичу], щоб він потребував від Борисова вставлення «друкарських помилок» і нової обгортки. Добре було б, якби книгарня забрала все видання, бо Борисов буде мене ще довго тиснути. Погано, що в мене вкрали його рахунки і я не пам’ятаю добре, скільки я йому ще винен. Здається, 270 чи 230, оттак щось. Хай Вас[иль] Пилип[ович] як-небудь дипломатично дізнається у його. (Борисов — хитрий парнишка). Між іншим, я змінив квартиру і адреса моя тепер така: Bulevard Carl Vogt, 89, chez M-me M. Thévoz — мені.
Передайте, будь ласка, в контору «Ради», щоб слали газету на сю адресу.
Недавно оце був у нас Левко і розважав усіх нас, бо ми таки по-закисали. Дуже вже одноманітне наше життя. Я, принаймні, починаю вже скучати за Україною. А Левко так той рішуче наміряється на той рік тікати додому вчиться. Та й справді: з такої одноманітносте ще чого доброго женишся, а йому, на мою думку, ще раненько,
не завадило б навчиться пізнавать жінок іншим способом. Правда, він хлопець з розсудливою головою, але від нудьги й найрозсудли-віша може вчадіти.
Ну, всього Вам найкращого. А Вас усе штрафують? І лають? Ну, та й «помстився» ж Симон1 у «Слові». Бідняга! Нам від душі стало жалко його убожества, коли ми прочитали його «допись». А Грінченко де «изощряется»? Я щось не читав нігде.
З сердечним привітом
В. Старосольський