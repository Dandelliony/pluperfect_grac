Ви пишете, дорогий, що трудно бути українським літератором, а я Вам скажу, що ще важче бути видавцем «єдиної» української газети. Живеш як на телефонній станції. Той звонить про те, що редакція
вкоротила йому віка, помістивши рецензію на його «твори»; той звонить про те, що не хотять друкувати його преславних творів; той просить посади; той — запомоги і т. д. Щодня, щогодини. Просто нервів моїх не стає: прожив всього 50 років, а пережив за добрих 75! Все марю про те, щоб втекти в степ, між вівці, але «громадські обов’язки» не пускають.
Ну, покину лірику, а говоритиму про справу.
П’єсу Вам верну1, але з умовою, що Ви її не знищите, а переробите, вважаючи на мої уваги, зроблені в попередньому листу, і пришлете мені її знов. Ви зовсім з нею не оскандалились перед «хаскелями», бо їх і не було; якби таку п’єсу написав хтось інший, то, може, й похвалили б, а від Вас вимоги більші. Я гадаю, та й деякі артисти казали, що якби її автор виправив, то п’єса вийшла б гарною, що, я сподіваюсь, Ви й зробите.
Щодо «ЛНВістника», то я сподіваюсь на полагоження Ваших відносин з ним.
Т[оварист]во наше2 видає підпомогу не Вам, як людині, а як письменникові; значить тут не філантропія, а підтримка літературної продукції. На жаль, підмога та дуже не велика, але шо ж зробите? Ви скажете, може, «а на пенсію Коцюбинському найшлись гроші». Це діло не Т[оварист]ва, а приватної особи, яка внесла гроші з певним призначенням, а Т[оварист]во тільки дало свою фірму, бо особа та побажала бути невідомою для загалу3.
Не рівняйте становище нашої преси до російської; там се комер-чеське діло, яке дає зиск, а у нас покищо се тримається на «меценатстві», а через те не приймайте се за якусь філантропію.
Про збірники я розмовляв з Коцюбинським в такім смислі, що може вони давали б зиск, якби в них друкувались твори нові, ніде недруко-вані. Я радив йому порадитись про се з Вами, але ніякого у мене свого проекта нема, досить з мене і «Ради». Чув я, що «ЛНВістник» переходить в другі руки4, що п[ан] професор зрікається його вести, як вже зрікся «Засіва»5; може з новими видавцями у Вас налагодяться відносини. Але поки що се секрет.
Ваш Євген [Чикаленко]