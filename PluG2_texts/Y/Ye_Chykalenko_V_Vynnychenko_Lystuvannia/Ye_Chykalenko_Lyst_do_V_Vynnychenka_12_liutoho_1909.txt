Посилаю Вам, голубе, сто руб[лів] на март і апріль і вважаю потрібним попередити Вас, що я обіцяв Вам висилати рік, т. є. по 1 сентября.
Що тичеться будущого року, то надій дуже мало, хіба буде дуже добрий врожай, який покриє недобор і минулого року.
Ви не можете собі уявити, як мені трудно.
Ну, та про се не буду говорити. У всякому разі до 1-го сентября Ви можете буть певні, а на далі — не знаю.
Діла «Ради» поліпшуються, але якби так поліпшувалось здоровля хворого, то він давно здох би. Обзивайтесь, коли можете, фельетонами до «Ради», підтримуйте, бо далі вже не знаю, що й думать, що гадать.
Газета ведеться, як всяка непогана провінціальна російська газета. Але у російської є публіка, бо по-російськи говорять на улиці, в сем’ї, в школі і проч[еє]. Там єсть публіка, а у нас ще треба виробляти публіку.
А хіба виробиш її нашими середніми силами? Якби були такі таланти, щоб передплатник читав би газету сусідам, знакомим, щоб заохотилась публіка. А нашу газету прочитає передплатник та й нікому не покаже, бо нема чого.
Та й треба бути героєм, щоб буть передплатником «Ради», бо за неї виганяють з служби, арештовують, а селян навіть висилають адміністративно.
При такому становищі нормальний рост передплати неможливий, але не стає вже сили тягти.
Але по «долгу присяги» мусиш тягнути.
Ваш Є. Чикаленко