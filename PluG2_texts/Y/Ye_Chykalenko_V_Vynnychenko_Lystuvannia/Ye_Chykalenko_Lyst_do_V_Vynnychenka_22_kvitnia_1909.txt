Любий Вольдемаре!
Я послав Вам листа в Küsnacht, певне, його вже Вам переслали в Париж.
Гроші за «Записну книжку» Прокіп Вам вже вислав1; вислав і брошурку Омельченка2, бо чомусь її і досі Вам не вислали, хоч я давно її купив і дав в контору для Вас.
Коли матимете час і охоту, то частіше давайте такі оповідання, як «Записна книжка». Се оповідання зовсім газетне. Правда, слави Вам од таких оповідань не прибуде, бо вони фельетонного характеру, як і «Щирий та поміркований», а публіка їх читає залюбки і хвалить. Взагалі публіка страшенно любить читать анекдотичні оповідання, на кшталт Чеховських «анекдотів».
Дуже радий, що Ви себе почуваєте здоровим, але боюсь, щоб Ви не викинули якогось необміркованого вчинку, як поїдете в подорож за «літературним матеріалом».
Боюсь, щоб той матеріал не виліз Вам боком. Особливо для Вашого здоровля небезпечний клімат київський — тут страшенні дощі, а через те раз у раз вохко, сиро. Борони Вас Боже од сього клімату, Ви тут, напевне, простудитесь на віки.
З Вашим здоровлем треба бути дуже обережним. От, Доманіцький живе в Закопанім і без лехких, а тут давно вже пропав би.
Я почуваю себе зовсім здоровим і бадьорим: про болі під грудьми і забув думать; маса енергії і охоти до праці, до руху.
Завтра виїздю з Ю[лією] Миколаївною] Дніпром, через пороги, в Крим, а тоді морем в Одесу і в Перешори (Ст[анція] Мардаровка Херсонської] губ[ернії]), а в половині мая прибуду в Київ, покинувши Ю[лію] М[иколаївну] в сухому степовому кліматі. Тут пробуду з тиждень, а тоді знов поїду в Херсонщину і так буду їздить то туди, то сюди. Пишіть мені в редакцію, то мені пересилатимуть листи. Коцюбинський зовсім оплошів і в половині мая їде на Капрі вигріватись на сонці.
Діла «Ради» в такому стані, як і були: потроху прибувають передплатники, але дуже-дуже потроху. Треба літ з десять докладать, аж тоді, може, вона стане на ноги. Анкета мене дуже підбадьорила3, бо всі визнають необхідність газети і просять тягнуть і далі.
Ваш Є. Чикаленко