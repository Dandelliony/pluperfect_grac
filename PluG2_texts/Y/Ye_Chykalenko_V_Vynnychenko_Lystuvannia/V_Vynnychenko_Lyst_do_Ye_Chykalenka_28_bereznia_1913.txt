Дорогий Євг[енію] Харламповичу! А я Ваших обіцяних листів так і не дістав. Чи Ви послали їх? Боюсь, що пропали, напишіть, будь ласка.
Я виїжжав в Італію на деякий час і тільки там одержав Вашого листа. Хотів там на сонці погрітись і попрацювати, але така моя доля, що я вже третій рік не бачу сонця і майже без перерви живу в дощах. І літо, і осінь, і зиму, й весну — все дощі й дощі. Я так скучив за сонцем, що не видержав, не діждався його у Франції і поїхав в Італію. Але якраз натрапив: два тижні лив безперестанку дощ! Я прокляв себе і його і вернувся в Париж. А з України пишуть, що там чудова весна, у мене ж аж груди болять, так хочеться нашої весни. А коли її побачу? Довго, певно, ждать. Ну, та що зробиш.
От бачите, Ви помилились щодо чемности «Дзвону»1 — оповістка єсть уже. Я хотів Вам написати, що це був просто недогляд або помилка. Так і вийшло.
Біда мені, Євг[ене] Харл[ампійовичу], з «щирими» нашими. Хочу навіть з приводу сього отвертого листа до громадянства написати. Все дорікають тим, що пишу по-руському. А я вже й не пишу нічого. Єдина річ, яку написав ще було «На весах жизни».
А з другого боку — приходиться воювати з руськими. Один підприємець видає альбом російських письменників з давніх часів і звернувся до мене, щоб я дав йому свою фотографію, автограф і т. п. Я написав, що дам тільки з тою умовою, коли він виразно визначить, що я — не руський, а українець. Він почав вибачатись і пише, що помістить мене поруч з «Знаменитыми сынами Украйны — Шевченко, Котляревским и т. д.».
Приходиться воювати з журналами і видавництв[ами] руськими, які конче хотять оригіналів і зменшують гонорар за переклад, хоча б і авторський.
В сих днях я дістав пропозицію від відомого мюнхенського видавництва Мюллера2 — видати по-німецькому мої праці. Я написав, що дам згоду тільки тоді, як визначать, що переклад з української. Напевне злякаються, — російська] мова відома в Германії, а що таке українська? І в той же час укр[аїнські] патріоти хвилюються від благородного гніву на мене, що я «перехожу до росіян». А мабуть ні один не спитає ні себе, ні мене, чи я маю що їсти. Більшість з них, напевне, ні «Ради», ні «Вістн[йка]» не передплачують. Та що казати про «рядовых», коли Леся Укр[аїнка] і та накинулась була на мене за це3. Я їй вияснив і вона зрозуміла. Може, вияснити і іншим, хай не псують собі крови по-дурному?
От з моїм романом4. Добре, що є «Дзвін», де я можу його надрукувати по-укр[аїнськи]. А коли б не було? «Вістник» одмовився. Де більше? Ну, та бог з ними, не відають бо що творять.
Так «Рада» все ж таки має дефіцит і руйнує Вас? Ну, чому ж ті галасливі патріоти не піддержать?! Ах, як я жалкую, що не живу на Україні! Я не маю права писать того, чого добре не знаю, а так хочеться крикнуть на їх.
А Вам помагає нарзан? Мабуть, не нарзан, а те, що далі від «Ради».
Я заздрю Левкові. Я навіть мрію — переїхати в Канаду і зробитись фермером, подлубатись у землі, тягне вона до себе мою мужицьку душу. Але, кажуть, вже не можна там бути просто фермером, а тільки або робітником, або підприємцем. Ні того, ні другого я не хочу. А де жити далі, — не знаю. Жінка кінчає медицину, треба десь настало оселятись, сім’ю розширяти, а під ногами ґрунту нема; нема у мене великої симпатії до емігрантського життя. Тепер це у нас гостре питання.
Дякую за «Раду». Звичайно, я що-неб[удь] невеличке дам, але не так швидко, бо занятий романом, — він хоч і друкується вже, а ще не скінчений у мене. Я цим не журюся, бо в голові вже все написано, але треба ж і на папер перенести. А для сього потрібно часу.
Ну, всього найкращого Вам! Чекаю обіцяних листів.
Ваш В[инниченко]
А в яких же ми могли бути відносинах, коли б мені можна було жити в Київі, як не в найкращих? Я, принаймні, страшно скучив за Вами і просто мріяв, що можна буде прийти до Вас поговорити, посміятись, як колись.
