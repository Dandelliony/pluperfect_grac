Дорогий Євг[ене] Харламповичу! Простіть ради бога, що так пізно одповідаю на Вашого останнього листа. Коли він прийшов, ми вже
рішили не їхати. Причин тому було багато: 1) брак часу, 2) брак грошей, 3) лишок робот, які треба виконати, 4) інші «незалежні» причини.
І тільки не та, якої Ви боялись і з якої ми од всього серця сміялися. Коли б Ви бачили, як ми жили та й живемо на «нашій Україні», то, певно, про гостинність свою і не згадували б. Хотів показати жінці Україну та не вийшло. Перше, дощі тримали в хаті й вохкости все літо, а друге — крім соціалістів, українська суспільність дивиться на нас вовком. Вся увага, яку ми бачили, це провінціальна, глупа цікавість. Ну, та бог з ним! Дуже хотілось спочити хоч тиждень з Вами. Поговоривши з Вами годину-дві, набіраєшся веселости й бадьоросте майже на рік. Не комплімент, а суща правда. Та не вийшло також. Тепер сижу і строчу та строчу, — грошей заробляю. Жінці треба їхать в Париж, докторат здавати, а у нас ні копійки, в кишені двадцять корон1. Маю ще з «Дзвону» паршивенький гонорар — та й усе. Чим жити далі, ось питання, яке гризе мене. Надії були на роман, але з ним кепсько вийшло. «Заветы» банкрутують, щомісяця помірають і не платять нікому. Я розсердився й забрав назад, не діставши майже нічого. Я б їм був не давав, коли б не був це переклад з української]. В кождім разі не сів би так з ним, як тепер. Як переклад приймають не охоче і гонорар платять майже вдвоє меньчий. Крім того, я побачив, що роман нецензурний і треба його перероблять. Все це примусило мене закинути його. Чи кінчу коли-небудь (написано тільки %) — не знаю. Треба робити щось таке, що зараз же дало б заробіток. Як тепер, мені здається, ще ніколи так скрутно не було. Пишу тепер одну річ для «Землі», пишу по-укр[аїнськи] і даватиму як переклад, а сам боюсь, що не схотять взяти переклад в збірник. Я ж не дам, як оригінал. Друкувати тільки по-укр[аїнськи]? На український] гонорар прожити неможливо.
А тут ще приїхав на Укр[аїну], дістав українських] журналів, почав переглядати їх і стільки про себе вичитав злого, несправедливого, переповненого незрозумілою до мене ненавистю, що, був один час, рішив зовсім покинути літературу. Та й тепер ще не знаю, чи видержу. Щось нема у мене віри в те, що комусь потрібна моя писанина. Нема майже ні звідки ніякої піддержки. Вічна лайка, вічна боротьба, це стомлює. Та ще коли б жив не на чужині, все-таки легче, побачив би того, сього, поговорив, почув слово піддержки і була б охота до праці. А коли нікого не бачиш, а вичитуєш про себе тільки брудні пльотки, лайки, натяки, стає нудно.
Коли б не жінка, уже б давно десь подався в Австралію або кудись так, щоб не мати ніяких українських] газет, ні журналів. Вона мене не вдержує, а піддержує. Сам знаю, що це слабість і коли почуваю себе краще, то сміюся тільки і готовий до всього й надалі. Але здоров’я знов паскудне робиться, чи перетомлююсь чи що таке, не розумію.
І ще грошей нема, а заробітки погані. Два російські] видавництва об-шахраїли, збанкротувавши. Хотів цим літом прислати, хоч маленьке, до «Ради» за газету, — не мав часу. То хворий був і не міг ні рядка написати, то треба писать для заробітку. З «Дзвоном» клопоту повна голова. І ще інші громадські справи. Вже з Різдва я маю думку десь утікти і таки, мабуть, зроблю. Хай тільки жінка кінчить університет. Тоді візьме десь у французьких] колоніях посаду з контрактом на три роки і виїдем, хай годує мене. А я буду спочивать і пальцем не порушу, за па-пер не візьмуся. Одне мене ще утримує, що мало у нас сил і після стількох невільних смертей моя добровільна смерть буде занадто неприємно. Але як з такими силами, як у мене часом тепер, то краще кудись з ними в Африку або Індію.
Ну, от я Вам знов написав жалібного листа. Що ж робить, — погано, то погано. Буде краще, напишу й про краще.
А тепер ще прошу переказати конторі, щоб мені припинили зовсім висилку «Ради». Місяців три-чотири я не матиму адреси, їздитиму. Пізніше, може, докладніше напишу про цю поїздку, а тепер найсердечніше вітаю Вас і всіх Ваших. Жінка низенько уклоняється, дякує за запрошення і дуже жалкує, що не могла зазнайомитись з Вами.
Ваш В[инниченко] Моя адреса до 5-10-Х (н. ст.):
В[исоко]п[оважний] п[ан] А. Гуцайло (для ВВ) Глібока, Буковина.