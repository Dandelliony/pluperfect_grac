Дорогий Владимире Кириловичу! Хоч я й маю часу досить, щоб написати до Вас, а якось не пишеться, бо знаю, що Вам тепер не до листування і не до читання пустопорожніх листів. До того ще й почуваю і навіть добре знаю, що Ви дивитесь на мене, як на дезертира, який покинув фронт в самий гарячий час. Але повірте, голубе, моїм словам — я не дезертир, а інвалід. Я завжди був мало здатний до систематичної праці, а після своєї хвороби став зовсім ні до чого нездатний і ніякої роботи, ніякої користи з мене в Київі не було б; я лежав би хворий, живучи на дієті, яким Ви мене бачили в Москві, а тут я вже оклигав і почуваю себе здатним, хоч гостро переживати все, що діється на світі. От, наприклад, прочитавши «Універсал» Ц[ентральної] Ради1, я ніяк не можу заспокоїтись і все його обмірковую, і гостро він мене муляє. Я боюсь, щоб він не зостався тільки історичним документом, правда, величезної ваги. Боюсь, щоб не скінчилась справа з ним пшиком. Ви живете, як в чаду, під настроєм, який Вам дають всякі з’їзди — селянські, військові, учительські, але по них ще не можна мати справжнього уявлення про справжнє селянство. З’їзди складаються з одиниць, найкращих елементів села, а до того ці елементи шліфуються на самих з’їздах і яскраво одрізняються від селянської маси. Селянство темне, ніякого поняття не має про автономію; часто-густо ним керують бувші урядники, жандарми, ще недавні хабарники та злодії. Перше, ніж виступати з універсалом, треба було широко ознайомити селянство з автономією, розіславши по всіх сельських управах брошурки про автономію, а по змозі і живих людей, які влаштовували б віча, відчити, пояснення і т. д., як це роблять росіяне. Кадети, принаймні одеський комітет, розсилають скрізь свою програму і агітаторів, які вербують членів. Рядове селянство, правда, не дуже хилиться до тої програми, бо аграрна програма кадетська його не задовольняє, а грос-бауери та панки, що мають шматочки землі більші за трудову норму, з захопленням ставляться до обіцянки залишити за ними їхню приватну власність. Євреї теж гаряче агітують за кадетську програму, боячись, що автономна Україна, чого доброго, випре їх.
Отож, треба й нам всіма способами ознайомлювати широкі маси з поняттєм про автономію. Треба запевнити, що нікого випірать українці не думають, треба довести, що земельне питання найкраще впорядкується при автономії, що тоді чужинці не переселятимуться на наші землі. Для цього треба брошури про автономію розіслати по всіх сільських
ь 291
управах, а коли можна, то порозсилать і людей, які живим словом пояснили б всі питання, які виникають в зв’язку з автономією України. Без цього універсал не матиме практичного, життєвого значіння, а тільки історичне та принципіальне. Про це саме я пишу й Грушевському.
Хотілося б мені побачитися з Вами, побачити, як Ви кипите, як в казані; порадіти, що Вас не тільки не закидають бовтунами, як Ви сподівались, а роблять Вам навіть овації, на всіх з’їздах вибирають в президіуми.
За «Р[обітничу] газету» дуже дякую, і коли приїду до Київа, то сторицею верну передплату. Але, мабуть, я раніше осени не приїду в Київ, бо треба ж зібрать, змолотить і здать в казну хліб, а управителя не маю, а хоч би й був, то нова людина не зможе в теперішніх умовинах орієнтуватись. Ви теж, мабуть, не зможете приїхать сюди, хоч Вам треба було б на якийсь час виїхати, перепочити, щоб не перетомитись до краю. Хотів би й Розалію Яковлевну побачити, але й вона, певне, не зможе вирватись, щоб подихати степовим повітрям. Ю[лія] М[иколаївна], нарешті, рішилась покинути на якийсь час своє куряче господарство і їде до Київа та в Переяслав та в Лубні, навідать родичів своїх. Цілую Вас міцно, а Р[озалії] Яковлевні — руку.
Ваш Є. Чикаленко