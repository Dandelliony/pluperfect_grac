Дорогий Євг[ене] Харл[ампійовичу]!
Як ся маєте? Дізнався, що Ви вже поїхали в Перешори та й пишу на цю адресу Як Ваші справи і які настрої? У нас тут зима, ждемо весни та аж остогиділо* ждати, кацапські морози не вгавають, знов почалися. А у Вас там, мабуть, уже й жайворонки дзвенять? Ох, аж ноги важніють, як згадаю весняні степи наші.
Чи не можете Ви мені написати, як ідеться на Одесу? З Москви до Київа, а в Київі пересадка. Чи довго чекати до поїзду на Одесу? Тут один мій приятель1, чоловік хворий, їде туди та просить довідатись, чи треба спинятись у Київі, чи довго чекати поїзду, чи можна тепер купити одну плацкарту (бо білет він уже матиме з Москви). Це його клопоче, бо людина він немощна і боїться всяких непорозумінь на залізницях. І коли треба спинятись у Київі, то прохає порадити, де краще спинитись.
У нас усе помаленьку. Були ми тут на тій самій п’єсі, що Ви бачили в Петр[ограді]2. Вона тут пройшла з великим успіхом і преса цілком прихильно поставилась. Грали деякі краще, деякі гірше. Ми були задоволені, що пішли. Дуже викликали автора, але його чомусь не було в театрі3 і примадонна на вигуки і вимоги театру мусіла сказати, що авт[ора] «на жаль, у театрі нема». А цікаво було б на його подивитись.
Ну, бувайте здоровенькі. Пишіть, будь ласка, швидче, бо приятель хоче через днів 10 виїхати, у його тут якраз кінчається квартира і він уже заявив, що виїжжає.
Вітаємо!
Ваш [Винниченко]