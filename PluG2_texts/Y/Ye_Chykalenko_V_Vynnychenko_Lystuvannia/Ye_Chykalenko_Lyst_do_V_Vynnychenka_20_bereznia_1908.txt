Зараз я хворий — у мене жар і ломота в кістках, певне, інфлюенца, але все-таки хочеться побалакати з Вами з поводу Вашого листа з Капрі. Перш всього — про діло. Я зараз послав в книгарню Ваш адрес і сказав Вам вислать 100 руб[лів]. Недавно для Вас взяв з книгарні 50 р[ублів] д[обродій] П-ко1. По моєму рахунку, коли не помиляюсь, Ваших грошей там зосталось ще 150 руб[лів] з копійками. Майте се на увазі — і «простягайте ножки — по одежке».
Що ж до принципіальної сторони Вашого листа, то скажу Вам ось що: очевидно, ми один одного не переконаєм і до якогось часу зостанемся кожний при своєму погляді. Одно тільки Вам скажу, що ніяк не можу примиритись з тим, шоб Сахаров2 був зразком людини, Вашим улюблюнником, ідеї котрого Ви вважаєте за неприложні. А Ваш Мирон точнісінько той самий Сахаров.
Щодо авторитету Коцюбинського, то я його не признаю, бо вважаю його видатним художником, але таким, що занадто стежить за останнім «криком моди».
Ну, годі нам говорити про «Щаблі» та Мирона, бо се тільки псує наші з Вами приятельські відносини, а я сього дуже, дуже не хотів би.
Коли можете писати в іншому жанрі, то прошу Вас, пишіть для «Ради» і для «ЛНВістника», а коли тепер не можете, то буду терпеливо ждать, поки у Вас зашерхне рана, що її зробила в Вашому організмі нова течія. Коли єсть охота, коли Вас тягне — пишіть тепер по-російськи. Ніхто не сміє за се кинуть на Вас грудкою грязі, бо, справді, Вам тепер нігде в українській] пресі висловлювати думок, які тепер обхопили Вас. Нехай потім історія нас з Вами розсудить.
Я живу погано: настрій раз у раз мерзенний. Конкретних причин для сього наче й нема, але ввесь ход нашого життя нищить всяку віру в бу-дущину, принаймні у близьку. Загальноросійську атмосферу Ви бачите з газет, а спеціально українська ще більше нерадісна. Думається, що ввесь вік будем куріти, чадіти, а ясного огню з нас не буде; якось в се не вірить-ся. Принаймні до такого переконання приводить мене становище нашої преси. Передплата росте, але так помалу, що «поки сонце зійде, то роса очі виїсть». Не живе і не вмирає, як і все наше українське] життя! А через те і у мене такий же настрій, а до того ще й клопоту дрібного гибель. Я вже сміюсь, що на мені вже стільки всяких торбинок понавішувано, що не знаю, за яку хапатись: Павловський одмовляється, треба шукати редактора; в Кононівці3 бугай пробився — треба бугая шукати; Степаненко гвалт кричить, щоб я вишукав йому помішника; в Перешорах4 треба перемінить управляющого; в Київі — ставить забор на улицю і т. д., і т. д.
Ваш Є. Чикаленко*
Редактора і бугая! Бачите яка розмаїтність торбинок! ! Пишіть.