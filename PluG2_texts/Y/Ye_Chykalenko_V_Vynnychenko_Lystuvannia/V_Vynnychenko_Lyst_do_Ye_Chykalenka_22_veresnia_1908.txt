Гроші одержав, Євг[ене] Харл[ампійовичу], і дуже дякую добродія. Вмостився на квартирі нарешті і берусь за роботу. Як піде вона, не знаю, але охоту маю велику.
Трошки нервує мене Париж, але вже починаю звикати. Багато несподіваного доводиться взнавати. Насамперед, Париж зовсім не такий «Вавилон», як його малюють. Потім, не такий грандіозний і величний, як можна собі уявити. Я уявляв усе зовсім інакше.
Українців тут є досить для клуба і ми тільки шукаємо грошей на помешкання, щоб виголосити «отворення» його. Тутешні рутенці нараховують до 4000 (виходячи з тої підстави, що росіян 40000: значить, укр[аїнців] принаймні 4000!).
А «Рада» «себе рада»? Здається, справи йдуть краще? Судячи по кількости оповісток в деяких числах, можна думати, що вже не так скоро їй умирати доведеться? А як передплата? Багато, здається, нових співробітників у вас? Якісь нові призвища. Мені дуже подобаються фе-лєтони W. Р. (Вік[тор] Пісняч[евський]? правда?) Видно, фізіономію розумної і нової людини, без солоденького тону старих орлів із «Рідно-го’Краю».
А як Ваші спомини? Ех, цікаво мені дуже хоч одним оком зазирнути в їх. Коли там буде проблискувати та усмішка, з якою Ви оповідаєте усно, вони будуть дуже захоплюючі. Не знаю, чи Ваш педагогічний талан чи що інше, а Ваші статті кристально ясні, прості, без візирунків а 1а Петлюра, але й без нудноватої розтягнутосте Сергія. Він почина занадто серйозно і «класично» писати. Це шкодить. Чи Ви в «Раді» пишете? Мені чогось здається, що я читав деякі передовиці з-під Вашого пера? Правда?
А як з етнографічними матеріалами? Можете прислати мені те, що можете? Буду дуже радий. Ви боїтесь, що я зараз засяду за історичну повість? Е, ні, я буду штудіювати історію і не місяць та й не два, а довший час і писать буду обережно. Цілком згоджуюсь з Вами, що нам потрібні повісті вроді «Огнем і мечем». Ех, якби мені вийти на колишню свою лінію, коли я міг робити днями й ночами, не знаючи, що то є нерви. Ну, та воно мусить бути, бо інакше... «будет нєлєпо», як казав якийсь семінар[ист]. Всього доброго. Сердечно вітаю родину, а Левка — обнімаю «дружно».
Ваш В. Стар[осольський]*
Моя адреса: V. Star[osolsky] Rue Monsieur le Prince, 63, Hôtel TUnivers, Paris**. — Перекажіть, будь ласка, і в контору «Ради» цю адресу.
Є, ЧИКАЛЕНКО — В. ВИННИЧЕНКОВІ