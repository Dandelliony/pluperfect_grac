
Високоповажаний Євгеній Харлампович!
Гадаю, що тепер уже безпечно можна писати до Вас, не боячись скомпромітувати Вас. Маю справу. Річ в тім, що я тепер кінчаю ту повість, яку почав ще в тюрмі1. Половина її написана по-українському, а другу половину пишу по-російському. Роблю це от з якої причини. Як Вам відомо, ми думаємо видавати газету. Грошей у нас дуже мало. От ми і постановили, щоб кожний з нас дістав, де хоче і може, по 300 руб[лів]. Я також дав слово добути цю суму. Ні родичів багатих, ні наслідства я не маю. Маю я тільки руки і голову, которими і думаю заробити ці гроші. Але ситуація з моїми заробітками виходить кепська. Річ в тім, що «Вістник» більше не дає, як 20 ринських за аркуш2. Про Вашу пропозицію доплачувати до їхньої ціни вони нічого не знають. В Росії надрукувати зараз нема де, та й хто його ще зна, як там з цензурою щодо книжок. Крім того, тут ще підійшли скрутні родинні обставини, які також вимагають грошей. Про себе я вже не говорю. От я і думаю, що при таких обставинах мені найкраще написати по-російському цю повість, бо як я дістану за неї гроші, то дістану вже на всі мої потреби. А віддати із патріотизму за 16 руб[лів] аркуш і за роботу цілого року (правда, не постійну) дістати яких-небудь 80-90 руб[лів] при теперішніх моїх обставинах зовсім нерозумно і навіть шкодливо, як з мого особистого інтересу, так і з боку інтересу того діла, якому я служу. От через це я і звертаюсь до Вас: напишіть мені, будь ласка, зараз же, чи я можу сподіватися на доплату з України, чи ні. Аркушів буде 6-8, а може й меньче. Дуже добре було б, якби аркуш вийшов би мені рублів у 40, тоді я виконав би своє обіцяне щодо партії і потім уже взявся б заробити для родини і для себе. Розуміється, я не виставляю ультиматума і не торгуюсь, а тільки висловлюю своє бажання. Мені щось обіщали в Полтаві (Дмітрієв), обіщали навіть тоді ж написати у Львів про їхню постанову доплачувати, але... забули, мабуть. Оце і все. Напишіть, будь ласка, скоріше, бо я через тиждень, мабуть, скінчу і не знатиму, по якому переписувати — по-укр[аїнськи] чи по-рос[ійськи]. Пробуду тут аж поки не скінчу; сижу за роботою по 12 год[ин] в сутки, але боюсь, що не видержу: дуже стомлююсь, а ще ж переписувати! Ви кажете, що я не обробляю своїх праць, але посудіть же самі, як я можу обробити
цю повість, як тут так нагально треба грошей. Крім того, це така нудна робота, що я зарані жахаюсь, що доведеться ще тижнів два просидіти за... перепискою!
Російських] укр[аїнців] тут уже нема майже нікого. На днях ви-їжжа останній. Цілі дні сижу в хаті і єдиною втіхою для мене є лаяти рутенців, які часом заскакують до мене порадитись, «а може би вони перепровадились, прошу вас, на Україну?» Я кажу, що у нас уже заготовлений закон, по якому ні один рутенець не сміє жити на території України більш трьох днів. На днях тут була національна рутенська демонстрація з приводу 250-ліття осади (облоги) Хмельницьким Львова3. Демонстрація почалась після нудного і дуже простого «народного віча», «Д[окто]р» Євг[ен] Левицький прочитав нудний реферат, в котрому зрівняв Хмельницького] з Ганнібалом і Наполеоном, кричали «ганьба» і «слава» і... все. Потім пішли «походом», співаючи «Не пора» і «Ще не вмерла». З цікавости пішов і я з ними, зовсім не сподіваючись, що така юмористична демонстрація буде мати для мене такі драматичні наслідки. Річ в тім, що «поляцы» були страшенно ображені цим вічем і рішили помститись над бідними рутенцями. Не встигли ми пройти й кварталу, як налетіла конна й піша поліція і ні з того, ні з сього почала дубасити маніфестантів. Розуміється, ефект викликали надзвичайний, а я, тікаючи, тим часом загубив свій котелок і «кальоші», діставши навздогін у спину разів зо два шаблею (плашмя). Був на стількох демонстраціях в Росії, бачив нагайки козацькі і ні разу не губив нічого, а тут на тобі: такі потері в такому мізерному сраженію! Бідні рутенці також тяжко пострадали: хвилини через три я бачив на місці «згромадження» цілу купу «кальош», парасольок, капелюхів. А коло них стояли з непокритими головами рутенці*.
Привіт родині! Як здоров’я Левка?4