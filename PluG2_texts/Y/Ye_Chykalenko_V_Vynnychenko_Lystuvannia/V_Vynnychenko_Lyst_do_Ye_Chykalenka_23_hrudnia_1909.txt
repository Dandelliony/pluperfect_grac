Хвилюючись побачив Ваш почерк на конверті1. Страшно радісно стало, коли побачив знайомий підпис. Ще не знав змісту, тільки підпис, але вже стало легко: «ну, кінець непорозумінню!» Я, справді, був в поганому психічному становищі. Але хай йому біс. Надзвичайно радий, — як з близьким-близьким родичем помирився! Власне, я ніколи серйозно й не вірив, що нашим відносинам кінець. Занадто незначна причина для того2.
А дуже жаль і мені, що Ви раніше не прочитали моєї п’єси. Я б напевне послухавсь Вас, бо Вам найбільше довіряю, хоч Ви іноді лаєте й не по заслузі.
Але взагалі з п’єсами я думаю покінчить, хай їм всячина, — як не піп, то й не микайся в ризи. Володські та Зіненки** на те й існують, щоб розлютити малопорушну драматургічну енергію українську. Зараз десь дрімає драматург, але Володські розштовхають його.
Щодо мене, то я лаврам Володського не заздрю. А про незалежність і забезпеченість я покинув мріяти. Певний, що до кінця свого віку буду так само з копійки на копійку перебиватись. Є люди, які якось уміють заробляти гроші у всякій сфері, а є такі, що цього ніяк не втнуть. Я міг давно просунутись у російську] літературу, аби тільки інакше поводився, але й досі не зробив. Проте, особливо тим не журюся. З голоду не помираю, працювать можу, більше нічого не хочу.
Зараз кінчаю велику повість по-російському3. Не знаю, як поведеться з нею, але коли надрукують, то зароблю якусь пару крейцерів4. Не надрукують, так і буде. Во всякому разі психічне задоволення я вже мав в процесі самої роботи. Боюсь і писать Вам, на яку тему повість. Все той же Мирон Антонович5. Навіть імення намисне не змінив, а повів його в среду всяких «критиків» його і примусив вияснити себе. Бо бідолаху все ж таки не так розуміли, — зовсім він не те, що про його думають як прихильники, так і неприхильники. Чи вдалось мені це зробити як слід, не берусь судити. Єсть у цій повісті трохи
і наших спільних знайомих. Є й незнайомі Вам, але з життя. Видуманих дуже мало. «Публіцистики» зовсім нема. Все дія і образи. Сам автор поза сценою з холодним і «безстороннім» (гм!) лицем. Во всякому разі старався бути таким. Дуже б мені цікаво було почути Вашу думку про цю роботу, хоч Вам і надокучили вже мої «нові слова». Але це вже старі. Дещо, правда, не то що «нове», а те, що помітив у це перебування на Вкр[аїні].
Ну, бувайте здорові! Дуже-дуже радий, що кінчилась єрунда ота. Мені не раз було соромно за неї. А зараз аж легко стало, хоча почуваю сьогодні себе дуже стомленим — 12 годин працював. Аж в голові гуде.
Ваш В. В[инниченко]