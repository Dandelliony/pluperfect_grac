Зараз не маю перед собою Ваших листів, а через те отповідаю по пам’яти. Через чужі гріхи сподіваюсь до себе гостей1 і боячись, щоб вони не замотали Ваших листів (дорогих для мене), я їх не держу дома. Як бачите — живемо ми за малим не в тих самих умовинах, що й за Вашої пам’яти; часом аж сум бере — і коли-то вже настане такий час, що можна буде спати, не боячись всяких несподіванок. Ну, а тим часом все доводиться триматись мудрости — береженого й Бог береже!
В одному з листів2 Ви просили надрукувать заклик парижського клубу3, аби вам посилали одежу, книжки і проч[еє]. Я се зробив, але адрес показав вашого клубу, бо редакції не зручно з сим воловодитись, а київський клуб4 не схотів брати на себе сього клопоту.
Подаю Вам адрес художника Ткаченка, який живе в Парижі і кожне літо вивозить туди з Полтавщини всякий етнографічний матеріал, може він вам позичить для спектакля дещо з своєї колекції. Але я не певний, що адрес вірний, бо вже дуже давній — M-r Tkatchenko, 11 Avenue de Tilleuls.
Послав Вам «Те ж саме» заказною бандероллю, думаю, що в йому треба тільки скоротить першу частину до появи товариша. Радий,
що Ви думаєте щось дать до «ЛНВістника», може там помістите і свою велику річ, хоч боюсь публіцистики в белетристичній формі. Пана професора я просив послать Вам етнографічний матеріал, хоч між нами тепер настала холодність відносин, через те, що я, вопреки рецензії професора у «ЛНВістнику»5, таки даю додатком до «Ради» на 1909 рік «Історію» Аркаса. Ну, та дарма: я пережив ворожі відносини Грінченка, переживу й сі, а не попущу, щоб «Рада» стала чиїмсь лейб-органом; здається, вона не єсть і моїм. А може я сього не помічаю сам?
Недавно приносив Байраченко перероблену до сцени «Голоту». Читав я її голосно і уважно і прийшов до того ж переконання, що й Са-довський — ставити її не можливо, просто з технічного боку. Маса коротеньких сцен, які вимагають великих перестановок декорації: сцена в людській, потім в саду, знов в кухні, знов на дворі, а тоді в панському будинку, знов в кухні, знов на дворі і т. д. Багато сцен нудних, що роз-холожують всю цікавість до п’єси, фабула дрібна, а персонажі вимальовуються найбільше ремарками, а не репліками. Як повість «Голота» — чудова, а як п’єса — нікчемна. Така моя думка. Страшенно досадно, що Ваші п’єси не сценічні, а подивіться на Черкасенкові: всі вони дуже сценічні, але всі заборонені цензурою.
З газетою трохи краще, але все-таки хіба років через 10 стане на ноги, а до того часу все треба докладать та докладать.
Ваш [Чикаленко]