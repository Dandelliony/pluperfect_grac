Як давно я не писав Вам, дорогий Євгенію Харламповичу. Не знаю, чи може мені бути прощення. Але повірте, принаймі, що я дуже-дуже часто згадую Вас і завжди пам’ятаю. В кожнім разі, краще пізно, краще рідко, ніж ніколи. Правда? І через те, схиляючи винувату голову, писатиму далі.
Справи у нас, як Вам відомо з газет, стоять добре. І добре, й погано. Добре, що вистачило сил, уміння, такту й іншого досягти того, що досягнено. Але погано, що, здається, не вдержимо. А не вдержимо через те, що наша чорна сотня, міхновщина, вибиває нам з рук досягнене.
Ви, мабуть, уже читали про виступ юрби, що зве себе «полком ім[ені] гет[ьмана] Полуботка»1. Це твір Міхновського і К°. Виступ не удався. Але вони забрали з арсеналу зброю, обкопались у лагері й наводять терор на город. Але терор той іде під прапором «справедливих, національних» вимог, во ім’я рятування України, Центральної Ради і тому подібного. Та не так, розуміється, ця юрба (з нею справитись легко було б), як ота зрада, інтриганство, підкопування. Не знаєш, на кого можна опертись, хто той, кому можна довіритись, не знаєш, во ім’я чого вони йдуть. Всі поголовно вживають такі вирази, як ми, «революційна демократія», не виключаючи М. Грушевського2, який прийняв слово «товариш» в свій лексікон без всяких лапок і ні трішки не конфузиться, коли його зачисляють до «революційної демократії». А тим часом у більшосте надзвичайна політична невихованість, неосвіченість, дикість і... страшна націоналістичність. Ми ж тепер уже «пануюча національність», до нас з покорою ідуть поляки, євреї, чехи. І треба Вам подивитись, яка жадність розпаляється, як росте бажання іменно панувать, не пущать, гнітить. Часом так сумно буває, так тяжко і гидко, що хочеться кинути все й тікати кудись у тихий степ, до вічного, незрадливого неба, до вірної, доброї й мудрої природи. І одне тільки держить (присягаюсь!) — що цим зроблю шкоду справі. І стомився я, і наситився тої політики, і вже вклав свою частку в спільне діло, — я можу піти вже собі до свого тихого, любого діла. І нарікань на свою особу не боюсь, бо не тільки до нарікань, але до погроз убити, до всякого бруду, що кидають на мене різні полуботковці, до всього того так уже звик, що навіть ніяких реакцій на це вже сам не помічаю в собі. Але серце тривожно стискується, коли подумаю, що своїм одходом можу попсувати те, що зроблено уже. І мушу далі стояти. А що вийде з того, побачимо. Хотілось би, щоб вийшло так, як треба, але... чи вийде ж? Будемо боротись. Чого-чого, а з ким боротись, то цього є досить.
Ну, всього найкращого. Чому не приїжжаєте і не тягнете до суду Міхновського?3 Може хоч цим його можна буде приборкати зовсім.
Ваш В. Винниченко*
Ой, хочеться в степ. Я ж ще ні разу за цю весну й літо не лежав на траві. Ні разу не був у полі, в саду, у лісі. Ні одного вечора вільного. Не бачив своїх п’єс, які тут виставлялись по-укр[аїнськи] і по-руськи4. Та, мабуть, не скоро й вирвусь з цього добровільного пекла.
