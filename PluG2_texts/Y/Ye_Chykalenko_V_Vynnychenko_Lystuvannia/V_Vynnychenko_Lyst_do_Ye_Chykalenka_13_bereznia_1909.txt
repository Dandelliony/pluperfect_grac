Дорогий Євг[ене] Харламповичу!
Посилаю Вам своє колишнє «Те ж саме»1. Як самі побачите, з його не зосталось майже нічого, навіть ідея інша. Сам бачу, що треба б обробить, але нудно вже возитись з тим самим матеріалом. Хай уже так
іде. Та й Ви вже кілька раз допитувались. Напишіть мені, як воно Вам подобається.
Зараз я берусь за друге. Обстанова майже та сама, але ідея знов друга.
Чи вислано вже мені «Базар»? Я його буду тут виправлять, маючи на увазі Ваші вказівки.
Вже третій день я в санаторії. Почуваю себе трохи краще. Я думаю, що якби Ви приїхали сюди хоч на місяць, Вас здорово б підправили. Тут цілковитих калік ставлять на ноги. Один француз зовсім не володів ногами, які висіли у його, як шворочки, а тепер ходить уже. Лікарі дуже уважні, один — росіянин. Серйозно, Євг[ене] Харламп[ійовичу], при-їжжайте, це ж знов-таки краще одіб’ється й на «Раді» і на інших справах. Та й Вам самим легче житиметься. Коштує 10 фр[анків] за день. Спокійно, тихо, природа гарна, Левко і Галя недалеко. А цей місяць справи якось без Вас уже пішли б.
Чи знає професор про «Базар»? Якби Ви спитали його, чи може він прийнять до «Вістника»?
Понятенко згожується видать окремою книжкою, але гонорар я дістану аж тоді, коли книжка розійдеться. Це мені дуже незручно, бо в мене немає грошей. З «Вістника» мені не прислали, як обіцяли Вам. А 1-го апр[еля] я мушу платить за санаторію. Через це я хочу Вас прохать вислать мені вже за май-іюнь зараз. Це буде остання висилка, більше не треба висилать. Тепер я зможу працювать і, взагалі, такої, як раніше, потреби в великих грошах у мене не буде. За цей час, поки я житиму в санаторії, я напишу до «Ради» ще кілька оповідань і зароблю на життя на після виходу з санаторії. А там «якось-то буде».
Так от, будь ласка, поговоріть з професором. Якщо він не згодиться, то я віддам п’єсу Понятенкові.
Щодо дальшого писання п’єс, то, скажу Вам отверто, що в мене нема легального матеріалу. Весь запас спостережень у мене з такої сфери, яка не пропуститься цензурою. Писать же про те, що не добре знаєш, соромно і нахабства не маю. Треба поновить свої вражіння, інших набратись, тоді можна щось робить. Може, я якось з цим таки устроюсь. А поки що писатиму дрібні речі, на заробіток. Тим часом не випускатиму з думки й п’єс, підготовлюючи для їх ідейний ґрунт, бо без якоїсь ідеї я все-таки не можу писать, — така вже вдача моя.
Я вже раз подав Вам свою адресу, даю ще раз: мені, Sanatorium, Küsnacht bei Zürich, Schweiz
Всього найкращого! Подумайте про санаторію!
В. Старосольський*
Будьте ласкаві, зайдіть ще раз в контору «Вістн[ика]» і попрохайте їх вислать мені гроші і книжки журнала за цей рік. Дуже дякуватиму.
