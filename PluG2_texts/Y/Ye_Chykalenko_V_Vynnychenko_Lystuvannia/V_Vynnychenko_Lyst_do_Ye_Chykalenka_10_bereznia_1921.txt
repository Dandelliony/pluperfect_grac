Дорогі Юлія Миколаєвна та Євгене Харламповичу, дякуємо Вам од всього серця за Вашу увагу до нас і за турботи в справі нашого переїзду до Австрії1 (без чого, я певен, п[ан] Лярошенко2 не здобував би дозволу). Але, на великий наш жаль, ми, мабуть, не зможемо тепер скористуватись цим дозволом. Ми, правда, ще не в’їхали в наше помешкання і досі тиняємось по готелях, тікаючи з дорожчого в дешевший, але через 6 днів уже будемо в себе дома. Вже дали завдаток і маємо підписувати контракт на цілий рік. Розуміється, можна було б і завдаток кинути і контракту не робити, коли б була певність, що, дійсно, дозвіл є, а то ж може вийти так, як і той раз, а ми втеряємо хороше помешкання і знову будемо місяців два тинятись по готелях і марнувати час на остогидле шукання притулку. Я хочу працювати, в мене в портфелю лежить розпочата робота, а я займаюсь тим, що їздю по оповістках та нужуся в готельній кімнатці, де нема навіть на чому писати. Мене кидає в страх одна уява, що знову дозволу не дадуть, знову давать оповістки в газети, знову чекать, нічого не робити. Ні, мабуть, уже доведеться жити під Берліном. Мені й самому дуже хотілось би жити десь під Віднем, бачитись з своїми, та й політичний момент такий, що самому бути дуже тяжко, але нічого зробити не можна. Коли б ще тиждень тому назад прийшов отакий Ваш лист, ми, напевне, завагались би й рішились ждати дозволу. А тепер дуже трудно одмовитись од можливосте спочити від отелів і взятись за роботу. Хіба що якісь громадські обставини примусять заплатити 10000 марок, розірвати контракт і виїхати. Але не думаю, щоб була така потреба в моїй присутносте у Відню і щоб організація згодилась заплатити таку суму, бо я сам не в стані заплатити.
Я дуже прошу переказати мою щиру подяку п. Лярошенкові за дозвіл. Мені б все ж таки хотілось мати його хоч принципіально для того, щоб скористуватись ним або для одноразового приїзду в Відень, або на довший час, на життя, якщо обставини так складуться. Чи матиме
силу цей дозвіл, чи знов треба буде вживати заходів? Напишіть мені, будь ласка; можливо, що я через місяць-півтора хоч на кільки днів приїду в Австрію.
Сумно-сумно, що Юлія Миколаєвна мусить в санаторії рятувати своє здоров’я. Але що ж робити: краще посидіти місяць-півтора в хороших умовах, радикально поправитись і тоді... хоч пішки до Київа. Не опинайтесь, Юліє Миколаївно, не сперечайтесь та йдіть у санаторію, — там добре, знаю з власного досвіду; принаймні вередувати там не можна, а треба робити, що кажуть. Це має свій хороший бік; заспокоює нерви й допомагає набирати чисто фізичних сил. («Вередувати» щодо їжи, часу і т. п., бо там усе це регульоване).
Сумну Ви також звістку про Петруся подали нам. Я, розуміється, глибоко певен, що його не розстріляли й не розстріляють, але що доведеться бідному хлопцеві пережити багато тяжких хвилин, то це так. Правда, я маю надію, що Петрусь викрутиться: або обдурить чека, або просто втіче і сховається десь на селі. Хочу принаймні так думати. Сумно мені ще й те, що, може, через мене йому це лихо випало, але що зробиш. Коли б чоловік думав тільки про себе та про своїх ближчих, то й громадськими справами не повинен би займатися. Я, наприклад, певен, що з моїми рідними багато лиха трапилося через мене, можливо, що не один і смерти зазнав (нічого про своїх не знаю3), але що ж робити, — такий час, така необхідність і закон чогось більшого за нас.
Бідна українська реакція, вона така мізерна, що навіть реакцією не зможе бути. Нічого вони не зроблять, ніякі Антанти й Гогенцолерни4 не поможуть. Реакція — це велике феодальне поміщицтво, аристократія, стара бюрократія, велика фінансова буржуазія, високе духовенство. Де ж це все у нашої селянської нації? Селянство без цих кляс не може бути реакційним. А коли панове Ліпинські мріють про національну українську реакцію, то це вже просто утопія, це — самообман, це підсвідоме бажання зберегти свої соціальні привілеї під прапором «ідейносте», це — зарані згода на панування руської реакції, руської феодальної й фінансової буржуазії, а, значить, на панування руської культури й національносте. Це — неминуча консеквенція5. Так само, як і дрібна реакція в особі Національної*] Ради6 чи Ради Республіки7 з Трековими та Петлюрами нічого іншого не можуть дати, як панування буржуазії; а як своєї немає, то неукраїнської, себто знищення української державности й поневолення української] культури. Єдина можливість урятуватись — це, перехопивши владу з рук руських большевиків, добивати на Україні приватний великий капітал, нищити (не фізично, а соціально) буржуазію і провадити господарство методами громадської ініціативи, надавши українській] кооперації ролю торговельного й промислового центрального фактора. Я певен, що кооперація справилась би з цим
завданням, бо в ній сполучається і особистий інтерес, і громадський, і національний. Приватний капіталіст при сучасному стані річей нічого зробити не зможе, приватна ініціатива буде безсила, треба ці моменти з’єднати з громадським.
Розуміється, на таке розуміння завдань національної] політики наші ні великі ні дрібні реакціонери не згодяться, боячись антант-ської буржуазії, яка без захоплення поставиться до нищення її сестри на Україні. Таке завдання можуть взяти на себе тільки революційні національні] укр[аїнські] елементи. Але ж їм «свої» будуть заважати, «свої» ради лакомств нещасних хотітимуть «рятувать» Україну й бити та нищити українських] революціонерів, як то вже й було. А момент такий, що від його багато залежить.
Ну, побачимо, що буде. Обнімаємо Вас обох сердечно. Не забувайте за нас і пишіть частіше. А Ви, Юліє Миколаївно, хоч картки з санаторії посилайте. Добре?
Ваш В. В[инниченко]