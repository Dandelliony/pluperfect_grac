Прочитав отеє зараз Ваше — «Те ж саме». Само собою, що воно буде надруковане, завтра понесу його в редакцію.
Ви просите написать Вам — що я думаю про се оповідання. По щирості кажучи, воно мені не подобалось. Перша половина, поки ще не перевели в камеру Петра, просто, нудна. Читав не тільки без інтересу, а з примусу. Нудно вже читати оте кривляння, про яке я Вам вже не раз казав і яке Ви звете «новою художественною формою». Раз, два — воно ще нічого, а в «большом количестве — вещь нестерпимая», скоро воно вже й постарілось, бо ненатуральне, штучне, роблене. Якби я не знав, що се Ваше оповідання, то вірте моїй щирості, не дочитав би до кінця і написав би зверху — «негодяще». Отся анд-реївщина — де звичайні слова пишуться з великої букви: Радість, Од-чай, Жах, Гордість, Життя і проч[еє] вже так всім набридли, що аж одвертають...
Я про се вже Вам колись і говорив і писав, що найслабші Ваші речі — «Дим», «Рабині» і іменно через отсю досадну штучність. Вона на мене впливає, як морська хороба, та й не тільки на мене. І я дивуюсь, як у Вас, художника, нема на се чуття. Ви, здається, й досі певні, що «Дим» Ваше найкраще оповідання.
Друга половина, з моменту привода в камеру Петра, читається з інтересом... але... жорстока вона, болюча і робить страшенно важке вражіння. Досадно за природу людську, -бо герой оповідання нагадує того звіра, що зветься в зоології — «ведмідь-пустельник», який раз у раз живе одиноко, нанавидить своїх собратів і буває в гурті тільки в періоди «спаривания».
Одна утіха, що сей герой може рознервувався в тюрмі, що він хворий, що на волі, коли він здоровий, він зовсім иначий, що тоді він гуртова людина, а не «медведь-анахорет».
Дуже я тішуся, що Вас оцінили видавці «Знания» і є надія, що авторизовані переклади Ваші там будуть друкуватись. Товариство Горького, Луначарського та ін[ших] повинно благотворно одбитись на Ваших працях..., а я, признаться, вже сумував, коли почув, що Ви пристаєте до компанії «Шиповника». Був, думав собі, один у нас талант, та й той пропав через наші злиденні обставини. Ну, а тепер я радію, хоч трохи й побоююсь Вашої вдачі, Вашої натури. А натура у Вас, як в тій пісні співається — «А натура так, як в того тура».
Ну, дай Боже, Вам всього найкращого. Гроші за се оповідання вишлю при першій змозі.
Ваш Є. Чикаленко