І приємно і сумно мені було читати Вашого листа, Євг[ене] Хар-л[ампійовичу]. Приємно, що п’єса вподобалась* 1 і сумно, що вона світу не побачить. Дійсно, я, мабуть, утеряв «чуття цензурности». Мені думалось, що як я не чіпаю уряд, не чіпаю соціальних питань, то й все добре. І, признатись, навіть зараз не розумію, через що, власне, не дозволять. Що бомба є? Ну, та Вам видніше. Щодо Ваших уваг, то я зго-жуюсь з деякими, бо сам хотів викинуть сцену Миколи з Катюшею і скоротить Марковича. Але що треба викинуть 2-у дію (увага Садов-ського), то на це я можу багато сказати проти. З критикою ідеї п’єси За-ньковецької не згоджуюсь, бо вона міряє по собі. Щодо сцени Трохима й Леоніда біля тюрми, то вони, може, погано намальовані, але потрібні й природні. Я думаю, що треба скоротити і в іншій формі передати ситуацію їх настроїв. Щоб Маркович не казав, що зробила Маруся, це — чисто сценичний ефект і в життю просто неможливий. Але можна переробити і підробити так, щоб це вийшло природніше.
Але що ж перероблять, коли навіть друкувать не можна! Я хочу поставити її в Парижі в російському перекладі. А то є думка перекласти на французську мову і пробратись з нею на парижську сцену. Тут виставлялась раз одна п’єса якогось російського] єврея з життя російських] революціонерів.
Будь ласка, пришліть її мені якомога швидче. Я завтра виїжжаю в санаторію і там візьмусь за переробку і переклад її. Хочу через місяць почать готувать її для вистави тут серед росіян.
Братись за другу просто не знаю як. Що цензурне, а що ні? Щиро думав, що ця цензурна, але, виходить, що навіть судить за неї можуть. Будь ласка, напишіть хоч приблизно список тем, на які можна писать і список обстановок.
Моя адреса тепер така:
V. Star[osolsky] Sanatorium. Küssnacht. Suisse bei Zürich.
Хутко пришлю Вам колишнє «Те ж саме». Зватись буде інакше і зміст не той. Потім на тему «Те ж саме» пришлю друге.
Буду думать про другу п’єсу. Сподіваюсь, що в санаторії підкреп-люсь так, що зможу працювать, як колись...
Будь ласка, змініть мою адресу в конторі для газети на нову.
21-го марта «Укр[аїнська] Громада в Парижі» улаштовує концерт в пам’ять Т. Шевченка, частина прибутку піде на пам’ятник йому. Дуже важко було наладити цю справу, але тепер вона вже йде і я з легким серцем виїжжаю. В Громаді люду чоловік ЗО уже. Головою Онипко, дуже енергійно береться до справи, але не вміє балакать по-укр[раїнськи]. Божиться, що вивчиться.
В. Стар[осольський]*
А до цензури все-таки пошліть. А може-таки пропустять.