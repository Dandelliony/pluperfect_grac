Ну, Р[озалія] Я[ківна] вже зовсім на ноги стала, — вже другий день їздить в город у лазарет. Все вляглося. Але хто знає, чи не чигає якась інша (або й та сама знов) біда? А все ж таки щодо дітей, то я з Вами не згоджуюсь. Деякі Ваші міркування мають рацію, головою я їх визнаю, а серцем, інстинктом, — добрим, корисним, потрібним! — не приймаю. Та й хто знає, чи на шкоду для громадської діяльносте будуть діти. Одне те, що треба їх тримати на світі, треба дбати про їх, надаватиме енергії до роботи, примушатиме писати. Не діти, а жінки лягають ланцюгами на ноги громадським діячам. Жінки репетують, гвалтують, роблять дома пекло чоловікам і гальмують їхню діяльність, а не діти. Але я з цього боку безпечний, як досі не чув ні одного слова перепони, як не мав від неї перешкод, так і не матиму, хоч би у нас була ціла купа дітей. Ми ж «купи» не збираємось заводити, одне, двоє та й буде з нас. Ну, та це річ така, що трудно її розв’язати одною логікою.
Пишу оце Андр[ію] Васильовичу]1 і нагадую йому про колишнє його обіцяння взяти мене з собою в подорож на автомобілю. Коли можна буде, я з радостю поїду. Пишу йому листа на Меф[одія] Ів[ановича]2, бо адреси його не знаю.
А як у Вас? Чи вже вдруге їздили до моря? Гарно там? А тут бісова, кацапська погода як сказилась: дощі та холод без перестанку. Тільки й бачив сонця цього року у Вас.
А де Ви думаєте жити зимою? У нас таке лихо, що не можемо знайти квартири, нема зовсім. В газетах часто читаємо оповістки, що
пропонують 100-200 р[рублів] тільки за те, щоб показали вільну квартиру. Мабуть доведеться через це їхати з Москви. Ми вже гадаємо собі, чи не втікти десь на село та зимувати там? Хоч часом буде скучно та зате тихо й не дорого. (А дорожнеча скаженіє з кожним днем!). Чи не прийняли б Ви нас до себе? Колись Ви нам пропонували таку комбінацію. На всякий випадок? Р[озалія] Я[ківна] спочинула б і від хвороби і від біганини, а я писав би історичний роман. І там, напевне, написав би, а в Москві це не так то легко.
Одповідайте тільки без усяких церемоній. Дуже-дуже вітаємо вас обох!
Пишіть на «У[краинскую] Ж[изнь]» без позначення для кого, бо тепер такі листи вийшов наказ не доставляти. Прямо в ред[акцію].
