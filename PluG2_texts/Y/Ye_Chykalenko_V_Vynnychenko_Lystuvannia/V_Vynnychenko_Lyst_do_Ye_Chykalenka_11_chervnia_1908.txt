Невтішного Ви мені листа прислали, Євг[ене] Харл[ампійовичу]. Те, що Ви самі не можете дать, для мене приємно, бо якби Ви мали, то дали б, а це мені було б неприємно через відомі Вам причини. За теплі ж слова порадників, які радять заробляти («адже подвоїли йому плату!») дуже дякую, та, на жаль, виконати не можу. Якби я міг робити, то, хай будуть певні, що не принижував би свого самолюбія і не звертався б з проханнями. В тім і горе, що не можу робити, поки не вилічусь. Пробував, вже навіть написав одне оповідання, але, прочитавши, мусів одкинути: ні к бісу не годиться. Тепер навіть і не берусь, бо почуваю, що не маю чогось того, що повинно буть при писанню. Давним-давно я вже збираюсь писати одповідь критикам «Щаблів», мрію про це і не можу. Не через те не можу, що не знаю, що сказати, а через те, що хворий, що не маю «чогось» живого, що штовхає писать. Не знаю, може, це вже мій справжній кінець. Коли я в цьому переконаюсь, то буду чесний з собою і доведу, що всьому негодящому
і зайвому немає місця серед живих. Бути зайвим баластом я не зможу. Поки ж я шукатиму спромоги видужати або принаймні зробити напев-ну спробу. Вибачте, що невольно дурив Вас обіцянками прислати що-неб[удь], але, вірте, що обіцяв, сам вірячи, що зможу прислати. Тепер, прочитавши останню свою спробу писати, не можу навіть обіцяти, що хутко пришлю щось.
Ось треба к іюлю приготувати зроблені вже переклади моїх творів до «Знанія» і то не можу. А час іде, деякі переклади треба наново робити, у мене ж навіть на це нема енергії. Знаю, що це буває з багатьма, що це — звичайна гостра неврастенія, яку треба пильно лічить, але іноді не можу не думать: чи не тріснув десь у мене в мозку якийсь письменницький горбик і тепер я просто хвора людина і більше нічого?
Але Вам, мабуть, вже нудно стало від мого листа. Бувайте здорові. Тут зараз гостює старий Юрьевич]1. Розказує про стан «Ради» і інші справи. Сумно! Од душі співчуваю Вам. Хочеться багато і сильно працювати, боротись, не піддатись. Чи є ще порох в порохівницях, Євг[ене] Харл[ам-пійовичу]? Сумно! Бажаю всього доброго! «Те ж саме», будь ласка, ще по-держте трохи і нікуди не давайте, тижнів через два я дам Вам одповідь. Професор матеріалу має досить і відсутність мого ймення на сторінках його журналу справі не пошкодить. Писать же тільки через те, що дістану 64 р[ублі] за аркуш, не піднімається рука, — я все-таки бачу більше цінности в задоволенню щиро зробленою роботою, ніж в грошах. Краще зовсім не писати, ніж писати погано (на власний погляд).
В. Старосольський