З великим задоволенням сповіщаю Вас, любий мій, що фельетон Оправхати, за який Ви так на мене обурились1, надруковано в перекладі в № 259 «Рус[ских] Ведомостей». Виходить, що не тільки «Рада» надрукувала, як Ви висловились, «пошлость», а надрукувала її й найкорект-ніша російська газета. Мені тепер аж лехше стало, а то я все боявся — чи не зрадило мені моє чуття, чи не зробив я помилки, надрукувавши той фельетон. Так само я вагався, коли прочитав Ваше оповіданнячко «Рабині справжнього».
Треба Вам сказать, що Ваш «Момент» поперед мене читали в редакції гуртом, слухав і Сергій і доктор (я був в Боярці на хрестинах2) і всі висловились, що він занадто еротичний. Я ж, прочитавши, найшов його прекрасним і не бачив в йому зовсім того, що бачили інші: Ви зовсім не переступили в йому міри. А в «Рабинях» Ви перейшли межу прекрасного, художественного і місцями впали в грубость..., щоб не сказать більше. В Ваших інтересах, я не хочу пустить в друк оповідання в такім виді. Правда, все воно значно слабше за «Момент», але се дарма, а головне те, що в йому єсть місця, які викликають почуття огидливости. Я не кажу про сцену у простітутки, там ся огидливість і повинна викликатись, але я говорю про страницю 3 і 4. Уже з самої нумерації видно, що Ви самі се місце переробляли, щось викидали і нарешті на одному листку написали дві цифри. А треба було зовсім викинути сей листочок! А коли не зовсім викинути, то принаймні написать його так: «Я не знав ще женщини. Я знав тіло жіноче*, я не раз смоктав своїми губами губи женщини, я купував тіло її, але женщини я не знав. Я знав, як смердить
піт людей, що займаються продажом свого тіла (не кохання, ні!); я знав ту понуру нудьгу, яка розпина свої сірі крила над “веселим” базаром жіночого тіла: я знав... і т. д.».
Коли Ви дозволите зробить поправки, написані червоним чорнилом, то оповідання буде надруковане, в противнім разі — ні. Я прошу Вас згодитись і сповістить редакцію, якнайшвидче. Вірте мені, моєму чуттю, що так буде краще. Я давав читать «Рабині» Федору Павловичу, людині, смаку якої я довіряю більше, ніж іншим, і він рішучо сказав, що місце треба зовсім викинуть в інтересах самого оповідання. Не побивайте, голубе, рекорда новіших російських порнографів. Не псуйте Ви своєї слави! Гляньте Ви на Мопасана, у якого ще рискованіші місця виходять художественно; твори сі залюбки читатимуться ще не одним поколінням, а твори сучасних порнографістів умруть ще за їх життя. Жду Вашої згоди.
Недавно я писав до Вас, але вже забув зміст того листа, то, може, де в чому буду повторятись. «Мікрофоб» радився зо мною — чи висилать гроші Андрієві3, я йому сказав, що я зробив в відповідному випадку, але він вигукнув: «а я не пошлю». Я завважив, що тоді не треба було й питати у мене ради. З того часу ми не бачились, помітна була холодність між нами. Нарешті, він сповістив мене, що вислав. Чи правда сьому?
Ваше оповідання «Момент» викликало багато розмов. На лекцію Грушевського зібрався ввесь інтелігентний український Київ, і в перерві якось зайшла розмова за «Момент»; багато цікавого довелося почути, але лаяти ніхто не лаяв. Завважали тільки, що «Муся», така, якою її виставлено, не могла зробити того, що зробила. Тут одні стали доводити, що, власне, між ними «нічого» й не вийшло, а інші доводили, що вийшло. Поділились на два гурти, почали перечитувать місця і все-таки не прийшли до одної думки. Я, сміючись, говорив, що за результати не ручаюсь, бо не певен, що «оплодотвореніє» можливе в такі моменти, але що між ними вийшло, то в тому нема сумніву. Особливо опонірувала Черняхів-ська4. Та й Фед[ір] Павлович каже, що не видно — чи вийшло чи не вийшло. Я доводив, що для мене очевидно, бо автор ясно каже, що одлетіло «не треба», «не можна» і проч[еє], і вони, як дві великі кузки і т. д.
Публіка, сміючись, говорила, що се тільки моє «развращенное» воображеніє доповняє картину... Одним словом, я дуже був радий, що оповідання звернуло на себе увагу всіх.
А за «Рабинь» боюсь. Якесь воно мені не таке, як би хотілось. Кінця я ждав не такого. Остання сцена з артилеристом, з револьвером мені здалась зовсім не потрібною. Не долучить се оповідання Вам слави, хоч не таке воно погане, щоб Вам було соромно за його (коли зробите ті поправки, про які пишу). Фед[ір] Пав[лович] находить, що все-таки воно краще за Ваш «Дим», але я так категорично боюсь сказать — обидва
вони найслабші з Ваших оповідань, хоч Ви, здається, по якомусь непорозумінню високо ціните «Дим».
Пишіть — чи посилати Вам зараз половину гонорару, чи, може, і ввесь послать? Чи у Вас ще єсть на що жить? Що з Володею?5 Чи одужав він і що він думає робити? Чи не лучче йому вернутись у Львів і там найти собі якийсь* заробіток, хоч «замітала» в Академічному домі, як я раяв Андрію.
Пишіть і оповідання і листи.
Ваш Євген Ч[икаленко]