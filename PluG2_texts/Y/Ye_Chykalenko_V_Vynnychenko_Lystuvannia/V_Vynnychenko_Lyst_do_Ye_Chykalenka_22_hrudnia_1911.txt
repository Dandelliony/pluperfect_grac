Дорогий Євгенію Харламповичу! Дійсно, Ваш останній лист не порадував мене. Шкода, що Ви читали п’єсу1, треба було просто одіслати її мені назад та й годі. Це правда, — я писав її наспіх, мало цікавлячись нею і думаючи тільки про те, щоб вона була підходяща до сцени. Пишучи останні дії, я почував нудьгу, але дописував тільки для того, щоб кінчити й послати в цензуру. Що дурніше вона вийшла б, то й краще, — швидче б дозволила цензура.
Ви все ж таки пишете, щоб я писав п’єси. Які? На які теми? Що не візьму, — нелегальне. За віщо заборонили «Чорну Пантеру»? Що там нецензурного? Трудно при таких умовах щось писати. І, взагалі, трудно, Євг[ене] Харл[ампійовичу], бути українським літератором. Несеш як якусь наслідственну хворобу на собі свою національність. Скинути її — неможливо, як неможливо з блондина стати брюнетом, але ж і нести не легко. Ось в цій історії з «Вістником». Я розумію, що ні «Вістн[ик]» і ніхто інший не винен, що виною всьому наша «прован-сальність», а тим часом на мені вона одбивається далеко сильніше, ніж на «провансальці» — читачу. Читач собі читає та критикує й вимагає, не входячи в те, як з’являється те, що він читає.
Я «Вістнику» поставив умову, що хочу оцінки своїх робот і не хочу залежносте від філантропії окремих особ чи інституцій. Коли, наприклад], «Молода кров» — річ нікчемна, я її просто спалю і кінець справі. І коли мені одмовляться друкувати за те, що вона нехудожня, я ніяких претензій не виставлю. Коли мені скажуть, що за цю роботу можуть заплатити тільки по 5 р[ублів] за аркуш, бо вона сама по собі більше не варта, я нічого не скажу (хоч, може, краще знищу таку роботу). Але коли мені говорять, що я не смію ставити якісь бажання щодо платні, бо мій гонорар є ласкою приватних людей, які хотять — дадуть більше, схотять меньче, коли мені кажуть, що мені з ласки цих людей дають в журналі місця на 10 ар[кушів], коли, кажу, взагалі, мені весь час підкреслюють, що я — в залежносте від ласки і філантропії, а не від якостів моїх робот, то я не можу не протестувати. Вся моя діяльність зводиться до якоїсь ділетанщини, до літературофільства, це — не праця, якою я живу, а... щось незрозуміле. Живу ж я тою милостинею, яку мені подають ті «приватні люди», про яких і торік і тепер мені говорив професор. Чому ті люди хотять допомагати мені, особі, а не літературі,
чому не допомагають просто «Вістникові», щоб він сам собі раду дав і міг оцінювати роботи й на такій підставі мати діло з співробітниками, — я не знаю, але коритись цьому не можу, це більше за мою волю.
Проф[есор] мені не одповів на мого листа, — значить погодився з моїм виступом і на мої умови не хоче навіть одповідати. Я вам дуже дякую, Євг[ене] Харл[ампійовичу], за Ваше бажання улаштувати справу, але думаю, що це не так легко буде.
Я Вашого листа про збірники не одержав. (Це, здається один тільки лист, що не дійшов до мене. Пишіть на таку адресу: Вп. п. Р. Ліфшіц2, Мурарська, ЗО). З Коцюбинським] я бачився, але він мені про Ваші збірники нічого не казав. Ми говорили про зб[ірники] «Дзвону»3, але матеріально я нічого не мав і не матиму від них. Таких видавництв я міг би мати досить (хоча і те ще невідомо, чи за дурно міг би вмістити в українських] видавництвах все, що міг би написати?). П’єсу, будь ласка, вишліть мені, я з нею розправлюсь, як потрібно*. Шкода, що оскандалився і дав привод моїм «приятелям» — Хацкелям4 «радіти» за мене. Ну, всього найкращого, дякую й вибачаюсь за турботи.
Ваш В. В[инниченко]