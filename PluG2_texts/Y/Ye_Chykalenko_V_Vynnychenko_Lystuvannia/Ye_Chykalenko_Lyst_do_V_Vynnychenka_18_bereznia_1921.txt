Дорогі Розаліє Яковлевна та Володимире Кириловичу!
Вчора завіз я Юлію Мик[олаївну] до санаторії; дуже їй не хотілося, але Матюшенко утішив її тим, що від доброго харчування, від спокійного життя минуться у неї жовтяки під очима, які в Карлсбаді тільки
народились, а тут розрослись в великі темно-жовті окуляри. В санаторії лікар сказав, що їх можна позбутись тільки операцією, але Ю[лія] М[иколаївна] боїться, що лишаться шрами, що буде ще гірше псувати фізіономію. Що значить жіноча кісточка, як кажуть! Каже, що коли не позбудеться отих жовтяків, то повішається, там же в санаторії.
Зостався тепер я сам один з своїми думками про Петруся. Ви тут ні при чім, бо його ж були арештували ще коли Ви були в Харкові, але випустили1. Отоді йому й треба було зникнути, але, очевидно, не сподівався другого арешту. При всьому своєму сприті таки вскочив!
Тепер, коли всякі землячки наші Петрушенки2 та Яковенки підняли Кронштадське повстання і коли на Україні в кожнім селі десятки, а може й сотні таких «енків», то уряд Раковського візьметься винищувати всіх шовіністів-петлюровців інтелігентів.
Левко оповідав, коли був тут з тиждень, що большевики страшенно спопуляризували ім’я Петлюри, в сотню разів більше, ніж царський уряд Грушевського. Тоді тільки «язык Грушевского» був, а тепер і язик петлюрівський, і думки та настрої, і повстання та всякі протести — все те Петлюрівське і за цю Петлюрівщину, вільну й невільну, карають людей і роблять ім’я Петлюри символом самостійності України і гаслом всенарадного повстання на весну. Приїзжі з України делегати повстанські кажуть, що коли Петлюра не прийде весною на Україну, то вони муситимуть оголосити самозванного Петлюру, бо тільки це ім’я об’єднає всі повстанні групи.
Справді, коли Петлюра ще перелітує в Тарнові, то морально умре, а армія з лагерів поодинці повтікає на Україну, що вже, як пише Пиль-кевич, і починається.
А коли піде, то під час московського хаосу (якщо він справді тепер вже почнеться) може Петлюрі пощастить і вигнати московських окупантів з України, але збудувати держави, натурально, не зможе. Взагалі, я за старим Антоновичем3 кажу, що український] народ не здатний створити держави; дуже вже він індивідуалістичний, анархістичний. Збудувати нам зможе державу тільки Европа, посадивши якогось королевича хоч «Вида дурацкого», та давши нам міністрів-спеців та військову охорону для них. Есер Григор’єв (людина солідна), який весь час проживав по селах, казав мені, що народ тепер став так монархічно настроєний, як ніколи, і став ворогом не тільки большевиків, а взагалі всіх соціалізаторів, навіть українських, і прагне порядку, який на його думку, може дати тільки цар. При такому настрою мас, коли впаде большевиць-ка влада, в Росії швидко запанують, після есерів, кадети, котрі посадять всеросійського царя. А я волію вже мати свого королевича, який повів би політику не великопанську, а збудував би мужицьку державу, на кшталт Данії чи Норвегії. Я вже й Ліпінському казав4 — чого він так вчепився
за Скоропадського, який придбав славу панського гетьмана і втеряв кредит у всіх шарах людності, бо вів виразну пансько-протофісну політику5 і невиразну українську. А королевич не має потреби вести російську політику в українській мужицькій державі. Ви кажете, що буржуазія наша не українська, то й держава буде не українська. Але буржуазія піде за Двором, в інтересі якого було б знищити всі потяги до Москви, а тому у його повинно було б витворитись стремління відродити українську культуру і проч[еє]. Адже німці — королі в Румунії, Болгарії вели і ведуть національну політику, бо розуміють, що вони цим тілько й держуться на своїх престолах, а румунська королева — німка навіть стала румунською письменницею. Але це тільки мої «бессмыслен-ныя мечтания», які я фантазую в листі до комуніста! Але Ліпінський стоїть на тому, що Скоропадський гетьманського роду; так наче у нас був якийсь пануючий рід. Сагайдачний та Хмельницький були зовсім не гетьманського роду, але зробились славними через свої здібності, а Скоропадський, кажу, ніяких потрібних для гетьманування прикмет не мав, бо не всидів на гетьманстві, опіраючись навіть на 500 т[исяч] німецьких салдат. Він каже, що спочатку думав висовувати кандидатуру Вишиваного, але побачив, що той нездатний до будування держави, а у Скоропадського є здатність і досвід — як не треба гетьманувати. Це, просто, якийсь психоз у чоловіка, який потягнув за собою ще з десяток людей, не більше.
До Ляроша я написав6, щоб вислав Вам дозвіл, або переслав мені, а я вже — Вам.
Ну бувайте здоровенькі. Ваш серцем
Є. Чикаленко