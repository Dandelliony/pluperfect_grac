Дорогий Євг[ене] Харламповичу!
Не встигну я, мабуть, написати що-небудь на конкурс. В цей час був зайнятий іншими роботами, а тепер приїхав до Парижу і, звичайно, тут уже не до писання. Ось хутко виїду до Бретані, там матиму більше вільного часу і щось напишу для «Ради».
Я не поділяю Вашого песимізму щодо передплатників «Ради». їхній патріотизм є такий же природний і справжній патріотизм, як і інший. Він підштовхнутий відозвою, це правда, але що з того? Хіба ми не підштовхуємось чимсь іншим, — любовію до пережитого, звичного змалечку, любовію до пошани і т. д. Аби був патріотизм! Я тепер перебуваю в Парижі, збираю деякий потрібний матеріал до «Рівноваги». Маю нагоду балакати з тутешніми українцями і бачу, як дуже і глибоко росте цей патріотизм. Між іншим, — тут виходить «Парижский Вестник», він містить статті про українське життя і вже було щось з пару таких. Чому у «Раді» нема про це нічого? Посилаю Вам вирізки, передрукуйте, що потрібним знайдете, або хоч згадайте словом-другим, це підніме дух тутешніх дописувачів у «Вестн[ик]». Один з них посилав вирізки й статтю про це до «Ради» та чомусь ніякої звістки не має, чи дістали Ви його посилку, чи ні.
Не знаю, чи поможе Вам щось Кисловодськ, чи ні. Був я там торік і крім флірту, нудьги курортної, пороху, бруду «восточного» та знаменитого, але малокорисного Нарзану — нічого не знайшов. Але від всього серця бажаю Вам знайти там те, що потрібно Вам для Вашого здоров’я, бо Ваше здоров’я це — гарантія за «Раду», а, значить, за поступ українського] руху. Я б, власне, поменьче дбав би про мертвих, а більше про живих. Мертвим співають дифірамби, мертвим збирають гроші, мертвих шанують, мертвим роблять все те, що їм тепер вже непотрібне, але що за життя вони не мали й потребували. Це виглядає як насмішка якась. Так і з Вами, — за життя дратують, не доцінюють, не бережуть, а помрете, — почнуть вироблять все те, в чому Ви вже ніякої потреби не матимете. Щодо мене, то я абсолютно ніякої пошани до мертвих не маю і завжди з більшою охотою зроблю щось на користь живому. Шаную за те, що давав той живим, але все-таки мені ближче живий даючий, ніж мертвий, що давав.
Маю до контори «Ради» претензію: тижнів три тому Л. Юркевич вислав гроші за словник Грінченка1 з проханням вислати його негайно на мою адресу. Власне, цей словник виписано мені, але я не маю права на одержання його, бо не роковий передплатник. Левко ж має. Але й досі не висилають. Тим часом він мені страшенно потрібний для підготування II тому перекладів моїх робот. Будь ласка, наженіть там, хай вишлють зараз же на таку адресу: Парижь — М-elle R. Lifchitz, 20 bis, rue Censier Paris. Буду Вам дуже-дуже вдячний. Бажаю Вам побільше здоров’я і сил набратись на Кавказі.
Всього найкращого!
В. В[инниченко]