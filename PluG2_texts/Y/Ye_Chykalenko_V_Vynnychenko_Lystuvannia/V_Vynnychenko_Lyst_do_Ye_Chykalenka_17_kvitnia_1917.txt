Дорогий Євгенію Харламповичу! Простіть, ради бога, що так довго не відповідав Вам. Але так зайнятий з ранку до пізнього вечора, так
стомлююсь, що не можу навіть написати картку. Думаю, що далі трохи лекше буде.
Чи Ви знаєте, що Вас вибрано до Центр[альної] Ради?1 Чи знаєте, що виставляється Ваша кандидатура на комісара по Херсонській] губернії]? Як Ви до цього ставитесь? Страшенно мені шкода було, що Ви не були в Київі під час з’їздів2. І шкода, і досада, і образа. Коли Ви приїдете? «Рада» стоїть поганенько3. Нема хазяїна. Треба б її підняти, поставить на ноги. Чи Вам посилають її? Тут усі такі тепер очманілі, що й це може статись.
Свою газету скажу посилати Вам з завтрашнього дня4, — хоч Ви й не любите есдеків, але, може, все ж таки цікаво буде часом почитати, що вони пишуть. Наша газета («Робітнича Газета») стоїть трохи краще, виходить акуратно, розходиться до 15 тисяч і набуває потрохи передплатників. Але в нас бракує грошей. Ми починали з 300 р[ублів] в кишені. А газета щоденна, діло тисячне. Коли б нам гроші, ми б випускали й розповсюжували не меньче ЗО тисяч примірників.
А у вас там, мабуть, тепер гарно, тепло? Тут холод скажений, доходить до морозів. Аж затопили сьогодня.
Дякую дуже за дозвіл жити. Мефодій Іванович5 боїться, що буде в квартирі шумно (бо й Левко ще житиме6) і хоче виїхати та не знає, як Ви на це подивитесь. Він говорив про це. А я боюсь, що нам треба виїхати, бо як приїжжатимете, то комусь (Левкові або мені) прийдеть-ся шукати собі помешкання. Звичайно, не Левкові, а мені. Ну, та це річ другорядна. Коли ж Ви вже приїдете? Страшенно скучив за Вами. А поговорити є про що*.
Р[озалія] Я[ківна] сердечно вітає Вас і Ю[лію] М[иколаївну]. Чи одержала Ю[лія] М[иколаївна] листа від Р[озалії] Я[ківни], написаного з Київа вже?
