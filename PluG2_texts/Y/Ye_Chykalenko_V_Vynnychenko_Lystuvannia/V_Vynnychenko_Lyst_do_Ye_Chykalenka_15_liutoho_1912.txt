Дорогий Євгенію Харламповичу! Ваш лист дуже обрадував мене, бо Ви ж знаєте, як я високо ставлю Вашу критику. Не одповів зараз же через те, що дуже погано почував себе, — погода тут така, що просто розмочила всі нерви.
Посилаю Вам сьогодня ще одне оповідання, — поміщайте його коли Вам зручніше буде, тільки сповістіть мене, в який приблизно час пустите до друку. Я хочу давати що-неб[удь] до «Ради» щомісяця, а то й частіше. До «Вістн[ика]» пропала охота писати, знаючи, що там сидить тепер мій «закадишний друг»1. Давно вже почав одне «більше» оповідання і ніяк не скінчу, не дивлячись на свою нетерплячку кінчати те, що почав. А про великі повісті і думать не хочу, буду писать дрібні речі, а — коли й «збойкотує» пан редактор, то хоч не жаль буде часу і помістити десь інде завжди зможу. Професор, хоч і був диктатором, та принаймні не агітував за бойкот моїх речей. А п. Леонтович десь аж потирає свої дезинфекпіровані руки, чекаючи того часу, коли я пришлю щось «неморальне». Я ж не так уже дуже його люблю, щоб гаяти багато часу для його приємносте. І через те, здається, на його руках скоріше розведуться цілі колонії мікробів, ніж я дам йому втіху «забракувати» мене.
Щодо Петербургського анекдоту, то я, Євг[ене] Харл[ампійовичу], не вірю йому. Не може бути, щоб та «птиця», — хоч би вона й була міністром внутрішніх] справ, — не знала про український] рух. Та ще в такий час, коли всі його рідні газети майже щодня пишуть про цей рух, про «Раду» і т. д. Не вірю. Коли б це було 5-10 років назад, було ймовірно, а тепер ні. І «прикрити» буде також не так легко. «Крамола» занадто поширилася, було б прикривати тоді, як тільки жевріло, а тепер треба дуже великого простирадла, щоб захопити всі куточки, куди
порозливалася палаюча нафта. Прикриють «Раду», вибухне «Громадська] думка», або й «Гасло».
А коли Левко їде до Парижу? Тепер чи восени? Я тому дуже радий, бо думаю зимувати в Парижі. Жінка вже вивчилась по українському], обзнайомилась трохи з нашим життям і тому ціль нашого життя в Галичині вичерпана. А для самої Галичини жити тут — гріх. Дуже радий, що Льовушка житиме з нами. Де він тепер? Я б йому написав, якби знав його адресу. Може б він заїхав до Львову по дорозі в Париж? Напишіть мені його адресу.
Всього найкращого! Ваш В. В[инниченко]
Гонорар, будь ласка, Євг[ене] Харл[ампійовичу], посилайте не переводом, бо страшенно довго йде*.
Чи Ви дістали перед від’їздом в Петербург мого довгого листа? Боюсь, що пропадають листи.
Щодо відбитків, то про це з Вами балакатиме Ю[рій] С[ірий]. Я йому зараз пишу про це.