Тільки що получив разом два Ваші листи (од 20.VIII і од 11.IX) і спішу Вам одповісти.
Гроші, сто рублів, вислано Вам сегодня за сентябрь і октябрь ст[арого] стиля по сьому ж адресу.
Дуже радий, що вбачаю з Ваших листів у вас хороший здоровий настрій і що немає скарги на хворобу, на неможливість робити і пр[очеє]. Може, таки Ви знов прийдете в норму.
«Раду» Вам висилатимуть з завтрішнього дня, а «ЛНВістник» тоді, як Ви пришлете мені Ваш сталий адрес.
Професор охоче згодився посилати журнал і навіть охоче пошле Вам етнографічні матеріали, видані у Львові Науковим Т[оварист]вом.
Щодо тутешніх матеріалів, то в продажі їх тепер майже нема, у мене теж їх зовсім нема, окрім подарованих, з написами, а сих я вам не позичу.
Коли що роздобуду, то вишлю. Львівські матеріали не всі галицькі, там єсть багато наших, тільки виданих за кордоном. Найцінніші (історичні пісні) Ви можете добуть у Кузьми1.
Мову найкраще штудіровати по Кулішу і Марку Вовчку, і я незабаром вишлю Вам М. Вовчка і дещо Куліша, що вважаю написаним найкращою мовою.
Що стосується до наміру Вашого написати щось історичне, то мене се лякає. Щоб написати щось історичне добре, треба не тільки добре знати історію зверхню — (політичну), а треба перечитати масу шпар-галів того часу, щоб уловити дух того часу і по дрібницях уявити собі, а значить і змалювати живих людей тогочасних.
Я тої думки, що нам тепер найпотрібніша белетристика та драма іменно історична. Щоб читач захопився своєю минувшиною і набрався духу для праці в настоящому. Нам треба (скажу по секрету) такого високоталановитого брехуна і шовініста, як Сенкевич. Поки не буде сього шовінізма, то не буде справжньої й боротьби. Се й Ви якось висловлювали і се суща правда. Але для сього у Вас бракує знаній історичних і фантазії. Для белетриста історичнього вони конче потрібні. Талант белетристичний у Вас єсть, але талант белетриста-реаліста; як тільки Ви одриваєтесь од реального життя, у Вас счезає талант і все написане в іншому штабі виходить нудним, нецікавим. Правда, може у Вас змогла б і проявитись фантазія реалістична, якби Ви знали так історію, щоб по дрібним рисам, по бездушним описаніям, або по переписні якогось 17 чи 16 віку, змогли уявити і витворити тогочасних живих людей.
Історія наша, се сплошна боротьба за національне існування і вона має масу цікавих моментів, але не вірю я, щоб Ви тепер змогли написати щось захоплююче з історичних часів.
Якби Ви сиділи не в Парижі, а в Київі, або принаймні у Львові та штудірували старинні діаріуші, літописі, щоб Ви знали в дрібних рисах життя тогочасне, то справді Ви могли б написати щось добре, а тепер не сподіваюсь я, бо Ви окрім Костомарова, певне, нічого не читали, та може й Костомарова чи[тали] ще тоді, як були в гімназії. Щодо споминів Ваших з кріпостного життя, то не тільки Горький, а й я грішний давно радив Вам написати. Я певен, що вони вийдуть у Вас цікаві. Та у Вас цікаво вийшли б спомини взагалі з Вашого життя.
Мої спомини потрохи посовуються. Написав про своє життя з малих літ до 20 років, та й поки що залишив і взявся за спомини про перший рік існування газети.
Спомини мої цікаві не з літературного боку, а як матеріал для історії нашого руху. Я сам бачу, що вони написані конспективно, без всяких епізодів, які звичайно оживляють всякі спомини; але у мене
нема белетристичної жилки, а єсть тільки педагогічна. Я стрічав моїх колишніх учнів, яких репетірував мало не ЗО літ тому назад, і вони хвалились, що досі добре пам’ятають те, що я їм поясняв з фізики, алгебри.
Люде кажуть, що й «Розмови»2 мої написані з таким самим хистом. Недавно один агроном, а другий садовод признались мені, що обрізку винограда зрозуміли тільки тоді, коли прочитали мою книжечку, а до того часу ніяк не могли її зрозуміть по інших руководствах.
Я можу добре написати тільки популярні речі, які я сам добре розумію, а белетристичного хисту у мене нема, а через те і спомини мої сухі, фактичні і цікаві будуть тільки для історика. Я їх і не друкуватиму за свого життя3.
Ну, годі. Тепер одповім на Ваші запитання родинного характеру. Рана у Левка зажила, він знов жвавий і бадьорий. Хоч його й прийняли тут в університет, але він хоче їхать в Лозанну. Для Парижа я йому грошей не дам, бо знаю, що там він вчитись не буде, а в Лозан[н]і, може, й вчитиметься.
Пишіть частіше і питайте мене про все, що Вас цікавить, я охоче буду одповідать.
Ваш [Чикаленко]