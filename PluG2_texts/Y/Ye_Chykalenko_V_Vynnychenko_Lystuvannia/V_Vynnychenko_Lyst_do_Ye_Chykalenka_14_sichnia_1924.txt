Вітаємо Вас, дорогий Євгене Харламповичу, з новим роком. Хай Вам буде легко знести його на чужині й якомога менше розгубити здоров’я.
Не відписував Вам так довго, бо спочатку був хворий, то лежав у ліжку, то вихожувався. А потім вияснилось, що, здається, в Празі можна буде видати мою нову працю, й я кинувся її закінчувати1, бо через деякі обставини треба якомога швидче дати рукопис. Та через це саме не мав і не маю часу ще раз перечитати Ваші спомини. Але, як бачу з Вашого листа, вони вже друкуються2, то яка ж рація тепер робити нотатки щодо мови? Отже, я рукопис вишлю Ганні Євгеновні3, не роблячи ніяких нотаток. А щодо Вашої поправки «заможний» на «незаможний», то бог з нею, не в ній річ, а в усьому тоні. Тону ж Ви, розуміється, змінити не можете. Та й нехай собі буде так, як є.
Але ж і Івашечко4 аж двох дочок має. От тобі й справив машинку! — Дуже мені чудно: оттаким же хлоп’ям бачив увостаннє і раптом: батько, чоловік.
Чи й у Вас у Відні такі люті, негарні капцани німці, як тут? Не можна вже витримати, мусимо спродувати хутір і тікати звідси. Трудно тут жити. Міцно-міцно стискаємо Вам руку.
В. В[инниченко]