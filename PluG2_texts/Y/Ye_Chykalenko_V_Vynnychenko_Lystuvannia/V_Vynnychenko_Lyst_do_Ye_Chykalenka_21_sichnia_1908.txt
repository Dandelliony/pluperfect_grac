Ви, розуміється, уявляєте, Євг[ене] Хар[лампійовичу], мою радість з приводу Вашого листа1. Дуже-дуже дякую, делікатний, хороший «батько». Тепер я зможу і робити і купувати собі книжки. Будьте певні, Євг[ене] Харл[ампійовичу], що поки я почуваю в собі сили, я постараюсь зробити все, щоб прислужитись нашій національній справі. Всякими путями, всякими способами, а ми мусимо стати на рівні з передовими націями. Це мета, для якої варто жити й працювати.
Вам не подобається мій «символізм» або «гримаси»? А крім того, це, мовляв, позичене. Що ж робить, коли все гарне ми мусимо позичати. А що ся форма малювання гарна, то нема що й казать. Ви боїтесь, я знаю, що я зійду на тих російських кривляк, які гоняться за модернізмом
і жертвують навіть здоровим розсудком в своїх творах. Я не боюсь, бо відношусь з обережністю до всього нового і благоразумно стараюсь вибрати з його гарне, а погане залишити. А що життя завжди посувається вперед, то про це ми змагатись не будемо, я думаю. І як посувається життя громадянства, так мусить посуватися й життя умілости, життя і способів малювання і самого його змісту. Небезпека тільки в тому, щоб не перехилити палицю в другий бік. Буду обережним, але не можу уперто стояти на старих формах. Стиль, способи малювання Левіцько-го2 не можуть бути прикладом. Так само і Тургенев, і Золя, і Мопасан навіть оджили своє; і в свій час вони тим і були привабливі, що посувались вперед і шукали нового. Ваша правда, рабсько передражнювати інших не дуже «лєстно», але ж не варто передражнювати й старе, що було вже й встигло оджити своє й надокучити.
За «агітацію» проти «Щаблів» і не подумаю сердитись, навпаки, мені дуже цікаво послухати, як мене лаятимуть і наскільки ця лайка заслужена мною. Я певний, що ідеї «Щаблів» стоять міцно. Не берусь говорити про художність, бо це не стоїть гостро, та й не мені боронити цей бік справи. На таку сміливу думку мені дають привід листи й од-зиви, які я дістаю з різних кінців. Справді, з Петербургу, наприклад], пишуть, що «старі» дуже незадоволені і «мурчять»; але я ж і не покладав ніколи надій на старих, у яких світогляд так уже окостенів, що змінити його, значить зламати, а зламати, значить, загинуть. Само собою, що на таке я не претендую. Але молодь приймає співчуваюче «Щаблі» і не говорить, як д[окто]р Ю.3, що це «збірник скандалів».
«Отже»*, нетерпляче чекаю критики. Бажано б тільки було, щоб вона була не голословна, а збудована на певних наукових підвалинах, хай навіть стороння, але щоб розумна.
Сергій — комік. Чого він хоче? Невже він, справді, настільки не по-гожується в світогляді з «Радою», що не може писати? Мені не вірить-ся. Його надмірне самолюбіє запхне його в темний куток історії разом з його Грінченком. «Рада» — це велика епоха нашої історії. Коли він не хоче її, то й вона його не схоче.
Всього доброго! На днях збираюсь до «чикаленят»4 у гості**.
Передайте мою щиру подяку п[ану] професорові5. Я трошки вже очухався і хутко візьмусь до оповід[ання] до «Вістн[ика]».
Чи не міг би «Вістн[ик]» дати Володі якусь роботу, він тепер в дуже поганому матеріальному становищі.