Любий мій!
Покиньмо ми літературні суперечки, бо однаково ні до чого не договоримось — кожний з нас останеться при своїх думках, а краще поговоримо про те, що обидва ми визнаємо.
І Ви, а за Вами й я визнаю, що Вам на якийсь час треба одпочити од літературної праці. Ви пишете, що не можете писать, бо хворі, я кажу, що Вам тепер і не слід писать, треба пожити якийсь час не писавши.
Але чим жить? Я радився про се з деякими своїми приятелями, і ми ось що видумали. Один з моїх знайомих, що хоче бути невідомим Вам, буде Вам висилати щомісяця по 50 рублів, але не довше року, а тим часом ще не відомо — може він буде і довше висилать, але принаймні, дає обов’язок на один рік.
Напишіть мені Ваш адрес і гроші Вам висилатимуться.
А коли б Ви схотіли приїхать в Росію, то В. О. Піснячевський запрохує Вас в Петербург (адрес його з 1 сент[ября] Медико-Хірургічна академія). Він обіцяє Вас вилічити в академічній водолечебниці і сподівається найти заробіток. Хоч він Вас особисто і не знає, але дуже цінить і поважає, він прикладе всі старання, аби Вам жилось добре і спокійно, і певен, що йому се удасться. Хоч Ви родом і галичанин1, але такі галичане, як Старосольской, раз у раз стрінуть в петербурзьких земляків повагу до себе. Коли зможете працювати над наукою, то він обіцяє Вам спокій і уєді[не]ніє; і він зробить так, що земляки й не знатимуть про Вас і не заважатимуть Вам. Петербург, з своїми архівами, науковими інституціями, найбільш підхожий для наукових праць зо всіх міст Росії. Коли вибирать що в Росії, то, безперечно, треба вибрать Петербург або Москву, але краще перший, бо се справді центр науковий, інтелігентський і проч[еє]. Та таки там найшовся і чоловік, що всю енергію свою прикладе, аби обставити Ваше життя якнайкраще.
Коли ж Ви зможете жити і лічитись (на тих 50 р[ублів]) і за кордоном, то на мою думку, зоставайтесь, поки зможете, там, але покиньте й думку про працю. Колись, як видужаєте, як зможете працювати, то Ви сі гроші повернете тому добродію, який їх Вам дасть.
Що ж до «пам’ятника» і проч[еє], то се помилка Ваша — від незнання ситуації справи. Не така велика моя роль в сьому ділі, як Ви думаєте, і не мені належить і ся честь. Я в подробицях описав історію сієї справи за 1906 рік, коли (через багато літ) вона буде надрукована, то тоді виявиться, що моя роль в сьому ділі зовсім не така, як Ви собі уявляєте. Не сотворен я на перші ролі, ніколи їх не грав і не претендував на їх, а робив те, що мені давало моральне задоволення, а через те й заслуги мої не великі.
Та й клопочусь я не за будуще, а шукаю задоволення в настоящому. Не обходить мене те, що буде зо мною, коли я вже нічого не почуватиму. Та й слава Дон-Кіхота мене не зоблазняє!
Ваш Щирий2