Шановний Євгенію Харламповичу!
Знов з проханням до Вас. З цим проханням я звертався до Гру-шевського, але він мені одмовив. Чи не могли б Ви мені вислати зараз з «Ради» авансом рублів 120. Річ в тому, що я місяця два вже слабую на нерви від тутешніх туманів. Перше я не знав, у чому річ, а тепер тямущі люди мені пояснили; я сам бачу, що тумани мене вбивають. Через це я хочу поїхати хоч на місяць в Італію щось написати, бо чую, що вже давно пора. Грошей же у мене ніц, а крім того довги. Якби ще з книгарні прислали мені рублів ЗО, то я зміг би розщитатись з довгами і поїхати на Капрі, куди мені найбільш радять їхати. Зараз я пишу вже до «Ради» оповідання, тільки погано йде, бо голова важка весь час. Попередні оповідання написані в ясну погоду, якої тут зараз дуже рідко. Одже, коли можете це зробити для мене, то телеграфуйте «добре», коли ні, то «ні», щоб я знав, чи мені лишатись на квартирі і платити за неї, чи ні. (А строк 1-го (н. ст.)). Гроші ж, будь ласка (якщо згодитесь), пришліть в заказному листі з чеком на якийсь банк (так іде швидче). Дуже прохаю не одмовити, бо просто пропадаю, а там, під сонцем, може, зможу щось написать.
Щодо Ваших умов не писать нічого до «Р[ади]» в жанрі «Щаблів», то скажу, що ви робите негарно щодо мене, бо самі і лаєте мене, і висловлюєте свої погляди, а мені цього не даєте робить. Це — насильство. Якби Ви не висловлювались самі, тоді мали б ще підставу не дать і мені висловитись. А вилаявши і навіть перекрутивши мої думки (устами Гехтерів), не даєте навіть оборонитись. Це негарно. «Вістник» теж зробив мені таку саму пропозицію. Я думаю, що насильством важко кого-небудь переконати або примусити мовчати.
Що ж до критики, то її ще не було, була злякана лайка. Корисного від неї мало і Вам, і мені. У нас тут цілий тиждень тяглась дискусія з приводу «Щаблів», і уваги Левка я вважаю далеко ціннішими, ніж
Гехтерів і Симонів1, хоча Левко вже покаявся і відсахнувся від мене. «Могій вмістити да вмістить»2.
До уваг і критики відношусь серйозно й уважно, без сторонности і бажання що б там не було довести своє. Але досі, мушу сказати, в моїх поглядах ще ніхто не міг мене збити. Чекаю Сергієвої ст[атті]3, а потім уже буду всім відповідать. Чекаю телеграми. Всього найкращого.
В. В[инниченко]*
Будь ласка, коли будете посилать гроші, візьміть і в книгарні і разом пошліть. Чи не можна б, щоб книгарня мені місячно виплачувала?
ВИК Є. ЧИКАЛЕНКО — В. ВИННИЧЕНКОВІ