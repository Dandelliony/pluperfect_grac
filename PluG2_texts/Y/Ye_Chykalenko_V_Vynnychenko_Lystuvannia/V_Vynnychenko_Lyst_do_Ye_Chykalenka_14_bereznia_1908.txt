Дуже дякую, Євг[ене] Харл[ампійовичу], за гроші. Завтра виїж-жаю на Капрі, там, кажуть, найкраще для нервів. Зараз же, як приїду, буду кінчати оповідання для «Ради», яке давно вже почав та ніяк не міг кінчити.
Читаю Сергієву статтю1. Я знаю, Ви назвете мене і впертим, і засліпленим, і хворим, але, їй-богу, Сергієва стаття нічого не дає мені, нічого не доводить, не доказує, через що негарні ті тези, які виставляє Мир[он] Ант[онович]2. Він повторює те, що говорить М[ирон] Антонович] і від себе додає: «бачите, люди добрі, що говорить цей дурень, паскудник, дегенерат, наївний і т. д.». А через що? Якими науковими доказами, теоріями, міркуваннями він доводить, що Мир[он] Антонович] говорить паскудства? Нічим. Жаль, це мене ще більш переконує в своїй правоті.
Ви маєте мене за хворого і через це не хочете друкувати виявів хворобливосте? Хто ж Вам дав право рішати, що я хворий? Я таке саме, а ще й більше право маю вважати вас усіх хворими, а тим часом ніколи не заборонив би вам писати, висловлювати свої хоча б і хворі думки. Як бачите, мене це дуже вразило, що я так багато говорю про це. Для мене це дуже серйозне питання, бо з цим у мене зв’язана дальша
діяльність серед українського] громадянства. Через одні лайки і крики я, розуміється, не одмовлюсь від своїх поглядів. Поки що мінять їх не маю підстав, навпаки, як і всяка людина, буду проводити їх в життя. Хочу робити в тій среді, яка виховала мене, хочу проводити свої думки на тій мові, яку вважаю своєю, рідною, любою мені. Цього мені Ви не хочете дать. Добре, коли буде існувати «Дзвін» (але на це надій мало), в йому я зможу притулити свої «преступні» роботи. Коли ж цього притулку не буде, то я мушу йти в російську літературу3. Не подумайте, ради бога, що я хочу налякать Вас. Ні, говорю це з сумом і болем, бо боляче, що така наша доля: навіть проти своєї волі мусять робітники покидать рідне поле. Знаю також, що мене назвуть і ренегатом, і зрадником, але я свідомо вибіраю ці прізвища, ніж маю поступатися своїми думками. Во всякому разі, буду зо всіх сил старатися продовжити «Дзв[ін]», де зможу говорити те, що думаю і хочу говорити. Ви кажете, що через «Щаблі» між нами стало щось холодне й чуже4. Я знаю, що через них з багатьма людьми у мене порвалось щось близьке й тепле, я знаю, що прихильників моїх небагато у мене, і я навіть не знаю їх, знаю і бачу, як майже всі ті, що досі були близькі до мене, поодсовувались і холодно й вороже зустрічають мене. Все знаю і все-таки не можу змінити своїх думок. Я думаю, що тут може один тільки час виявити, на чийому боці життя і правда, а на чийому засліпленість і хворобливість. Вас особисто во всякому разі не перестаю щиро і глибоко поважати, розуміючи Вас, і Ваші погляди, і те, що породило їх. Бувайте здорові!
В. Винниченко