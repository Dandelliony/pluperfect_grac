Пишу Вам нашвидку, бо дуже заклопотаний — сегодня виїздю на довгий час в Херсонщину, принаймні на тиждень.
Газету редактірує тепер Матушевський, бо Павловський одсижує в тюрмі за чужі гріхи1, то я сміло можу виїздити тепер з Київа на довший час.
Ви пишете, що несправедливо вимагати від Вас виключно юморис-тичних оповідань, коли іншим двом-трьом таких умовин не ставимо, а плататимемо також по 10 к[опійок] за рядок.
Не знаю, звідки Ви взяли, що окрім Вас ще комусь плататимуть по 10 к[опійок], бо я Вам писав, що постановлено двом-трьом тільки підвищити гонорар, але цифри я не писав. Досі ніхто більше 3-х копійок в «Раді» не діставав, окрім Пригари, якому платимо по 5 к[опійок] за рядок. Але, на жаль, він дуже мало пише, бо хворий.
Ви пишете, що 10 к[опійок] за рядок Вас не може задовольнить, я се розумію, голубе, але кажу Вам, що приплачуючи до «Ради» по 20 тисяч рублів щороку, ми не можемо платить більше того, що платим; та ще питання — чи довго тягтиметься змога платити і так?
Ми розцінюєм веселі оповідання, фельєтони дорожче за інший род писання, бо се більше приваблює читача. Всі дорікають нам, що газета нудна, занадто суха, що в якій-небудь «К[иевской] Мысли» щодня по три фельєтони, а у нас ледві раз на тиждень. Всі вимагають веселого сміху, бо настраждались за сі роки, а ми даєм сухий, нудний матеріал. Так само стоїть діло і в театрі: мають успіх, приваблюють публіку тільки веселі комедії, жарти, фарси, а на серйозну п’єсу ніхто не йде.
Виходючи з сього, я й писав Вам, що за веселі оповідання плататимем по 10 к[опійок] і сим самим сказав, що іншого роду оповідання остаються по тій же ціні. Само-собою, що часом Ваші оповідання можуть бути мішані, т. є. пересипані юмором, то розцінювать їх прийде-ться переважно по 10 к[опійок] за рядок.
Гірко мені писать Вам про се, бо знаю, що Вам ще гірше про се писать і читать, але що ж зробиш, коли таке злиденне становище нашої преси. Взагалі діла наші — швах! Живем, як віл під обухом.
Ваш Є. Чикаленко