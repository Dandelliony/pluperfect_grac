Спочатку прочитав я п’єсу «Дорогу красі» сам і записав свої вра-жіння, а вчора Садовський не грав, то я запросив його до себе почитать Вашу п’єсу. Зібралось слухачів душ до двадцятка, все таких, що бувають у мене по понеділках на журфіксі.
Поперід я Вам напишу те, що я собі записав с поводу п’єси.
Вся хиба п’єси та, що вона не випливає з життя, а автор вигадав обстанову для проведення своєї тенденції. Тенденція стара, тільки прилажена до нових обставин, а обставини, кажу, вигадані, а через те вражають нереальністю, неправдивістю. Наприклад]. 1) Слабого можна було помістити в земську, чи городську психіатричну лікарню, тоді не треба б збирати на його грошей. Та й навряд, чи клопоталося б громадянство про якогось невідомого Михайла? Друге діло, якби се був письменник, художник, якийсь громадський діяч, що прислужився громадянству, а тепер захворів.
2)	Всім відомо, що друкарня не вимагає всіх грошей вперед, досить і невеличкого задатку, щоб почати друкувать. (Згадайте «Дзвін»).
3)	Коли книжка зробила таке надзвичайне вражіння на публіку, що в рецензіях кажуть, що така річ з’являється тільки раз в століття, то всякий книгар (навіть Степаненко) дав би авансу, або закупив би з уступкою 50 %, і можна було б зараз повернуть гроші.
Ці недоладності кидаються в вічі і роблять вражіння «натяжок».
Проте персонажі наче живі люде, окрім Інни та Михайла. Інна — ходяча мораль, а не жива людина. Михайло наче вигаданий автором, у читача являється сумнів — чи може бути такого рода хворий.
Марта людина жива, Тихон теж живий, але трохи трафаретний (Омелько з «Мартина Борулі»1 та інші); Остап живий неврастенік; Крамаренко неясний, невиразний: не можна твердо сказати — чи він по принципу стоїть за Інну, чи тільки з любови до неї.
Власне, живі персонажі і роблять цю п’єсу цікавою, але треба наполовину поскорочувать розмови. Михайла зовсім викинуть з 1-ої дії (вона і так має аж 17 листків) і на половину скоротить розмову Інни з Мартою. В 2-ій дії сторінки 35 б і 36 а і б, скоротивши, перенести трохи вперед, щоб дія кінчалась покушенієм Михайла на самоубийство. 4-а дія найкраща, але розтягнута, треба, щоб Михайло швидче себе застрелив.
П’єса, на мою думку, великого успіху не матиме на сцені, але все-таки інтелігенція дивитиметься її з інтересом.
От, все що я записав, після того, як прочитав п’єсу сам.
Садовському п’єса не сподобалась. Він сказав, що се не п’єса, а філософський трактат на тему — чи можна украсти для високої мети, чи ні.
Коли я завважив, що режисьорським карандашем можна привести її в приємливий вид, то він з сумнівом похитав головою і пішов з хати, бо поспішався в театр, а було вже 11 Уі годин ночі, а почали ми читать в 9 годин, значить, читали 2 Уі години.
Публіка, що вислухала п’єсу, висловлювалась не однаково, але всі одноголосно сказали, що п’єса цікава, але на сцені успіху не матиме.
Кажуть, що у Вас нема хисту до писання сценічних п’єс і що Ви хоч би схотіли, то й «Пана Штукаревича» не змогли б написати, бо у Вас тенденція забиває художественність, а через те виходять філософські трактати, а не п’єси для сцени.
Найбільше подобалась «Дорогу красі» Олесеві, він тієї думки, що п’єса матиме успіх, якщо Ви її зробите більш компактною. Одним словом, тільки я з Олесем вважали, що варто над нею попрацювать, щоб приспособити її до сцени, решта ж тієї думки, що п’єса з інтересом прочитається в журналі, але до сцени вона не здатна і що взагалі Вам не слід братися за писання п’єс. Публіка складалась з співробітників «Ради», «Української] Хати», «ЛНВістника», «Села» та інших, «видатних критиків» не було, окрім Шаповала, що пише в «Українській] Хаті» під псевдонімом «Сріблянський».
Не знаю, що Ви зробите з п’єсою, а, на мою думку, її треба приспособити наскільки Ви зможете до сцени, і послать її до «ЛНВістника» з проханням надрукувать поперід «Базару», щоб швидче можна було послати одбитки в драматичну цензуру, бо «Базару» все одно не дозволять до вистав, а «Дорогу красі» не має нічого нецензурного.
А тим часом, може, цензура побачить в ній оправданіє, санкцію всяких експропріацій, злодійств та інших антигромадських вчинків, проти християнської моралі. Всяко може буть.
Жалкую, що Ви мене не послухались і таки рішили друкувать «Чудний епізод». Над темою цею треба було б Вам попрацювать: треба було зупинитись найдовше на психології її; треба було змалювать художественно бажання її буть матер’ю, не бажання мати чоловіка, але й вагання супроти прийнятої моралі.
Тоді вийшло б цікаве оповідання, а тепер тільки — порнографічний нарис.
Попробуйте ще своїх сил на комедії-шаржові, може, тут Ваш природній талант візьме гору над тенденційністю. «Щирий та поміркований» свідчать, що у Вас єсть природний юмор. Пробуйте — може таки Ви попадете на сцену.
Ваш Є. Чикаленко