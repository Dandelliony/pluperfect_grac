
Шановний Євгенію Харламповичу, Ви не сердитесь на мене, що я не виконую своїх обіцянь, не присилаю й не пишу дописів? Вчора послав оповідання1. Зараз же берусь за друге, хочу надолужити цим. Будь ласка, сповістіть мене, чи годиться воно вам і як Ви особисто находите його, бо, Ви ж знаєте, я Вашу критику дуже ціню.
Щодо покриття позики «Ради» (150 р[ублів]), то я прохав би, коли можна, одбірати з мого гонорару тільки половину, а другу половину присилати мені. Таким способом я, може, й виплачу позичене.
А як з Думським відділом?2 Дуже жаліється п. Катерина, що тяжко їй і боїться, що так і загине на коректурі. Якщо буде яка-небудь можливість, Євгенію Харламповичу, то не забудьте, що цією можливістю Ви обіцяли дать скористуватися п. Катерині. Для її здоров’я коректа — отрута, я це ще й тоді казав.
Чую, Євгенію Харламповичу, що надокучив я Вам своїми всякими проханнями, але що маю робити, коли своїх сил не вистача для боротьби з обставинами!
Чекаю відповіді.
З глибокою повагою
В. [Винниченко]