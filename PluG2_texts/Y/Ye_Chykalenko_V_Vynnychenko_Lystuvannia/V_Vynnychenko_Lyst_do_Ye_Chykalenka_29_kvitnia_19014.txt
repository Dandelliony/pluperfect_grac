Дорогий Євг[ене] Харламповичу!
Давно вже я не маю ніяких чуток про Вас. Думаю, що Ви тепер в Київі і напишете мені кілька рядків у відповідь на цього листа.
Посилаю Вам «Листа до редакції»1. Мусив написати його (власне, треба було давно це зробити), бо брехливі чутки, очевидно, роблять своє. Може, цей лист трохи припинить писак і юнаки вроді томських2 не будуть по дурному псувати собі крови обуренням на мене.
Що чувати у Вас про мій поворот? Сказати правду, я вже махнув рукою на цю мрію. Хоч Вілінський і щось там довідується3, але якось діло йде, як мокре горить. Чи був він у Вас, як я ставив йому умовою?
Я живу тепер в Італії, де пробуду ще тижнів три-чотири. Потім рушу десь далі. Між іншим, балакав я з Фед[ором] Федоровичем] і він мені рішуче сказав, що їде в Кошарбадські місцевості (біля Берліну)4 за матеріалом для своїх робот. Жінка його також їде з ним, так що Ви напевне побачитесь з ними в Берліні місяців через півтора. Чи, може, Ви в цей час уже не будете в Берліні? Напишіть, я хотів би знати, чи Ви побачитесь. В Берлін Фед[ір] Федорович мусить заїхати хоч на пару днів, хоч це йому й незручно дуже. Мабуть, вперед туди приїде жінка, приготує йому квартиру і все потрібне, а тоді вже він. Ви ж знаєте, який він вибагливий з цього боку. Він дуже радіє побаченню з Вами.
Де Левко? І де він буде через місяць? В Петербурзі? Там має бути один мій близький приятель, я хотів би, щоб він побачився з Левком і переказав йому мій привіт.
А поки що бажаю всього найкращого.
Ваш В[инниченко]
Адреса: Sign. Е. K[ossevitch]
Cavi di Lavagna
(pr. Di Genova) Італія
Будь ласка, скажіть в конторі, щоб мені припинили висилку «Ради», бо я її все одно не одержую, а крім того, їздитиму і не матиму адреси.
