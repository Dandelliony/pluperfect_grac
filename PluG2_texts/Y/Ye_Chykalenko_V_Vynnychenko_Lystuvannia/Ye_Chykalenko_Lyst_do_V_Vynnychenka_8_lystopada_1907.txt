Тільки що прочитав, любий мій, Ваше оповідання1 і надрукую його в неділю на «десерт», чи на «сладкое», яке буває по неділях в «дрібнобуржуазних» родинах (у справжніх буржуазних домах щодня «сладкое»). Вчора се оповідання читали гуртом (був і Сергій і доктор2), але мене не було, бо я був на хрестинах у Фед[ора] Павловича3. Сегодня, коли дали мені Ваше оповідання, то сказали, що воно занадто еротичне, в арцибашевськім штибі, але я бачу, що вони помиляються. Ви зовсім не переступили міри, і я не в сьому бачу хиби Вашого «Момента». Якби Ви були ближче, то я посварився б з Вами трохи за малоймовірність факта; за те, що Ви виставляєте революціонерок якимись «искательницами приключений», або просто якимсь метеликом — «ночною бабочкою», тільки з інстинктом «кузки». Взагалі, во всім оповіданні сквозить проповідь «свободной любви» при малоймовірних обставинах. Ну, та нехай Вас критикують присяжні критики, а я надрукую його з великою охотою, бо написане воно гарно, навіть захоплююче. На редакційних критиків не вважаю, бо вони, наприклад], не надрукували найкращого з дрібних Ваших оповідань — «Голод», яке я отеє недавно прочитав і страшенно жалкував, що Ви не дали мені його перечитать в рукописі.
Хотів я було одповісти на Ваш попередній лист, але десь уткнув його так, що тепер сам не знайду. Певне, знайдеться тоді, як шукатимуть незванні гості. Се раз у раз так трапляється. Але загальне вражіння сього листа пам’ятаю. Я не можу сказать твердо, як я Вас люблю — чи як письменника, чи як людину. Мене щось тягло до Вас ще тоді, коли й не думалось, що Ви будете письменником, і я робив заходи, щоб Ви у нас бували. Володя не письменник4 і поглядів не «буржуазних», т. є. неоднакових зо мною, а я його теж люблю як рідного. Щодо «охлаждения» до Вас, то се помилка з Вашого боку, бо такі моменти бувають у мене і з Левком5, а загальне почуття зостається завше.
«Сердитого» листа я написав Вам не зараз, як одібрав од Вас телеграму. Тоді я, не вагаючись, зараз вислав гроші, бо знав, що крайність Вас заставила «телеграфно» просить, щоб я «телеграфно» вислав. А потім вже, коли доктор, буцім шуткуючи, сказав: «брешуть вони, с[укини] с[ин]и, вони самі всякого обкрадуть»6. 1 коли «мікрофоб»7 чи по-Ан-дрієвому8 «бернштейніанець» корив мене за «лехкомисліє», я написав Вам не «сердитого», а «ділового» листа. Погашеніє довгу будем робить, як пишете (у Вас єсть ще трохи старого), а коли буде крайність, то вишлемо й більше. Будьте спокійні духом і знайте, що у Вас тут єсть людина, яка Вас щиро любить.
На думський одділ зайвої людини не брали, а через те п. Катерина мусить оставатись коректором.
Ваш Є. Чикаленко