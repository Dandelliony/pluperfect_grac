Дорогий Євг[ене] Харлампов[ичу].
Так я й не зібрався приїхати до Вас. Та вже й не зможу тепер, бо маю тут деякі справи, котрі не дозволять одлучатися з Москви. Через що саме приїхати не міг, не буду писати, бо все одно не виясню як слід. Колись, як побачимось, розкажу, а Ви напевне згодитесь зі мною, що я добре зробив. А хотілось мені дуже подихати степовим повітрям. Повірете: ті три тижні, що я пробув на Україні, дуже й просто помітно підживили мене. А приїхав сюди (днів три тому) і знов почуваю, що на чужині. Знов мене тут усе дратує, злостить, викликає несправедливі й навіть глупі думки та осуди. І коли кінчиться це тиняння по чужинах? їй-богу, страшенно вже остогиділо. Хочеться мати певносте хоч на рік, що не зміниш місця — і того нема. Ну, та що тепер про це говорити!
Як Ваше здоров’я? Ради бога, не хворійте й не витрачайте сил, бо вони хутко так потрібні будуть. А що будуть потрібні, то про це, мабуть, нема серед укр[аїнців] двох думок.
Хотілось мені пожити з Вами, поговорити, помріяти. Бачите, Єв-г[ене] Харл[ампійовичу], як за наших часів трудно бути пророком, — нічого не вгадаєш. Найнеможливіше стає можливим і навіть таким звичним, що не викликає вже ніякого почуття, так наче й слід. А колись «праву руку» давали! Я знаю, Ваш скептицизм уже має відповідь: а побачимо, що далі буде! Я відмовляюсь від ролі провидця й не берусь уже
ні на що відповідати. Знаю тільки, що чи так чи сяк, а нам потрібні будуть, як ніколи, сили, а особливо такі, як Ваші.
Мені писати можна на ту останню адресу, що Ви маєте. Вітаємо Вас і Ю[лію] М[иколаївну] від всього серця.
Ваш [Винниченко]