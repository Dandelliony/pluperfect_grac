Ви пишете, що Вас не переконала й Сергієва стаття1, та тим паче не переконає й Леонтовичова, що друкується в 3-й книзі «ЛНВістника»2, бо обидві сі статті написані людьми різних з Вами поглядів взагалі. Не переконали Вас і статті людей, що держаться одного з Вами світогляду, тобто соц[іал]-демократичного. Правда, я давно Вам казав, що Ви ес-дек тільки «по недорозумению», то само собою, що люде з ес-децьким світоглядом Вас не переконають. Вас переконає тільки час, і я в се твердо вірю. Мине в російській] літературі ся хороблива течія, і російські видавництва не схотять друкувать таких речей. Я, здається, не раз Вам казав, що твори, написані з одного якого-небудь штандпунк-ту, — недовговічні. Недавно ще все розглядалось з штандпункту жолуд-ка, з «матеріалістичного» світогляду, тепер сей штандпункт понизився і все розглядають з висоти лобкової кости, але й се швидко минеться, тоді й Ви вернетесь на вірний шлях... Пробували ж Ви натягать свої писання на ес-децький копил, але вони вийшли найслабшими; те ж саме і з Вашими «Щаблями» вийшло, навіть в багато раз гірше, бо Ви дописались до абсурдів, до нонсенсів, які, як Ви кажете, порвали у Вас з людьми «щось близьке і тепле». Се Ви самі порвали, а не хто інший. Ви не переносите негативного відношення до Ваших творів, вони Вас обурюють, і Ви починаєте вороже дивитись на тих людей, що так критикують Ваші писання. Я добре пам’ятаю вираз Ваших очей, коли я критикував «Щаблі». Вони виявляли ненависть, презирство, ворожнечу до мене. Я се добре помітив і не помиляюсь, що в той момент се було так. І Ви довго не могли забути тієї моєї критики. Я певен, що й статтю Єфремова Ви читали з тим самим виразом в очах, а значить, і з тим по-чуттєм в душі. А тим часом, і я, і, напевне, Єфремов любим і дорожимо Вами більше, як хто. Мені страшенно болюче, що доводиться Вас так критикувать, що доводиться Вас обмежувать у свободі слова, але я вважаю, що се роблю в інтересах Ваших, в інтересах нашого письменства. Я не розумію Вашої упертості. Чого Вам непремінно хочеться навмисне говорити про те, чого не хотять люде слухать, коли Ви можете говорити і про щось цікавіше для людей. Ви кажете, коли не хочеш слухать отсієї моєї пісні, то я тобі нічого й не буду співать, а буду співать те, що мені хочеться, чужим людям. Що ж робить? Заставить я Вас не можу, але я вправі не дать Вам співать в моїй хаті те, чого мої сожителі і я не хочем слухати. Ви попрікаєте мене тим, що я над Вами роблю насильство, що я стісняю Вашу свободу, що не даю Вам висловлюватись,
а тим часом даю місце устами Гехтерів, а тепер Єфремових лаять Вас. Голубе мій! Се ж не тільки мій голос і не тільки моїх сожителів, а голос і Ваших «товаришів». Я не просив Гехтера та Петлюру писать і лаять Вас, вони се зробили по своїй ініціативі3. Та й Сергій не написав би того, що я прошу, коли він зо мною не згоджується. І Леонтовича ніхто не просив, він сам се написав і, по моєму, найрозумніше, з чим і Ви певне згодитесь, хоч його Ви й особисто не любите, а не тільки за його світогляд. Як бачите, загальний голос, «глас народа», а значить і Божий, т. є. справедливий, висловлюється проти такого писання, то я вважаю себе морально правим, не даючи місця в «Раді» таким Вашим писанням. Якби критика одноголосно Вас розхвалила, а я не давав би місця Вашим писанням, то я був би не прав, тоді мене можна було обвинувачувать в тім, що я, користуючись своїм монопольним становищем, стісняю Вашу свободу, насилую Вас. Якби я з Вами принципіально був би згоден, то я Вас піддержав би вопреки всьому загалу, як се вже й було, коли Ви виступили на письменницьку дорогу. Ви знаєте, що ми з Фед[ором] Павловичем наперекір всім одстояли Вашу «Красу і силу»4. Я тоді скористувався своїм матеріальним становищем, щоб зробить пресію на загал, бо значіння Федора Павловича] там було дуже не значне; він навіть не був членом ред[акційного] комітета, а тільки временно заміняв секретаря Єфремова. Через Вашу «Голоту» я не побоявся розірвать з людьми, з якими я багато літ працював вкупі, бо я вважав, що я був правий, коли вимагав для «Голоти» першої премії. Я все отеє розказую не для похвальби, а для того, щоб Ви бачили, що я маю нюх на все художественне і не боюсь іти проти загалу, коли чую свою правоту. В даннім разі, т. є. щодо «Щаблів», то всі Ваші критики написали майже те саме, що я Вам казав в той вечір, як Ви мені їх прочитали. Правда, вони се зробили докладніше, краще, але в основі думки висловили ті самі, що й я. Тут уже я з загалом йду проти Вас, бо вважаю, що на стороні нашій правда. Я бачу, що на Вашій стороні тільки «пістолети» та «савраси», і ні одного розумного Вашого защитника я не стрічав. Я твердо вірю, що Ви вернетесь до художественного творчества. Тільки, ради Бога, одкиньте злобу, упертість, пересильте Вашу стихійно-бурну вдачу і погляньте холодним оком. Всі Ваші критики (окрім, може, Петлюри) раз у раз до Вас відносились з любовію і навіть величались Вами. Принаймні, я сужу по собі.
Ваш всім серцем Є. Чикаленко*
Зараз у нас гостює Галя5. Довідавшись, що я пишу до Вас, вона просить Вам сказать, що вона почула од Левка, що Ви ображені на неї за те, що вона буцімбито погано говорила про Вас якимсь Вашим знайомим.
Вона просить сказать Вам, що вона ні перед ким і ніколи не казала такого, чого не сказала б Вам в очі і що свідками тої розмови були Вітя і Левко.
Аж шість «що» наговорила Галя. Не знаю, чи переконає Вас се, чи Ви все-таки вважатимете себе ображеним, чого їй дуже і дуже не хотілося б.
Коли треба буде грошей, то з магазина можна вислать хоч і всі разом!