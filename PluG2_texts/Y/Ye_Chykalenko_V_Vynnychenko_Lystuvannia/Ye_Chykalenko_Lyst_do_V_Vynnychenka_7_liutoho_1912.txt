Тільки позавчора я вернувся з Петербургу і спішу подякувати Вам, дорогий, за чудове оповідання, яке сьогодня передав мені С[ірий] і яке отеє тільки що прочитав я. От, в таких речах Ви справжній художник та ще й першорозрядний! Завтра понесу се оповідання в редакцію і, якщо нема набраного великого запасу, то зараз же й надрукуємо його і вишлемо гонорар. Ваш «Кузь»1 і «Федько»2 воочію показують, що наш Винниченко ще живий і всякі, як Ви кажете, «поховальні» голосіння ще передчасні. Ви не повірите, дорогий, який я радий. Я одним духом перечитав «Федька»; я по почерку стежив за Вашим творчеством, я бачив, як Ви хапливо писали те місце, де Федько перескакує з криги на кригу, я сам так захопився, що очі попереджали мою увагу. Не знаю, може, й мають рацію ті, що докоряють мені, що я пристрастно ставлюсь до Вас, що занадто люблю Вас. Але ні, якби вони знали, що «Чесности з собою» я не міг дочитати до кінця, то не сказали б, що я пристрастний до Вас. Справді, не міг дочитати, така вона мені здалась не художня, навіть не літературна, навіть гірша за оту п’єсу, де герой умисне заражає себе сифілісом (я раз у раз забуваю її заголовок), навіть гірша за «Щаблі життя». Я вже злякався був за Вас, але тепер, після «Кузя» та «Федька», можна сказать, що то була якась полоса темна в Вашій творчості. Знаєте, як у нас в степу буває: сонце закриється хмарою і частина степу темна, а друга полоса ясна, ясна. Отаким мені уявляється Ваше творчество.
Ну, годі, слава Богу, що я побачив ясну, ясну полосу!
Позавчора я вернувся, кажу, з Петербургу, де 15 день лазив по депутатах, міністрах — клопотався за Левка3, тільки до останньої і головнішої інстанції — Распутіна, не дійшов. Кажуть, якби той слово сказав, то все зробили б. Чи чувано отаке в XX столітті, щоб якийсь «корявий» мужичонко став такою особою, що коли газети «непочтительно» про його висловились, то їх поконфісковано, навіть 3-тя Дума обурилась і зробила запрос. Ні, мабуть, правду каже нова приказка: «Росія — тільки од Олексія до Олексія»! А там знов буде Москва, Польша, Україна і проч[еє]. Дивнії дива робляться! Якесь свято російського] націоналізма! При таких умовах жити важко, а не то що газету видавать — всі бояться передплачувати, бо начальство забороняє. Передплата страшно впала. Можливо, що й заборонять пресу. В Петербузі мені розказували як факт, що коли депутація од комітета, що організує гігієнічний з’їзд, пішла до міністра Внутрішніх] справ4 спитать — чи допущені будуть реферати на українській] мові, то він сказав: «Нет, если допустить рефераты на этом наречии, то значит признать его языком науки, прессы, а это не входит в задачу рус[ской] государственной политики». — Но в России есть же укр[аинская] преса, кажуть йому. — «Нет, вы ошибаетесь, это в Австрии есть, а у нас нет. К нам из Австрии доходят газета на укр[аинском] яз[ыке]». Йому кажуть, що в Київі, здається. єсть укр[аїнська] газета, а він отповіда: «Нет, я служил в Киеве и прекрасно знаю, что нет. Да и не может быть, потому что это противоречило бы задачам рус [ской] государственности». Прямо не віриться, що це не анекдот. От, як дознається міністр, що є «Рада», то тоді каюк! Тоді я з спокійною совістю поїду в Херсонщину розводити овець, бо на старість вже рвусь туди душею. Левко, певне, поїде в Париж.
Ну, цілую Вас.
Євген [Чикаленко]*
Одпишіть зараз, хоч карткою, чи получили сього листа. Може Вам зробити відбитки, пишіть скільки? (Але на Ваш кошт, коли більше десятка).
