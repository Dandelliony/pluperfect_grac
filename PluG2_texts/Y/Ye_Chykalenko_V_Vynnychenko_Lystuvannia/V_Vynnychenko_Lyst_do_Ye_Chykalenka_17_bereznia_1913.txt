Дорогий Євгенію Харламповичу! Хоч Ви й не одповіли мені на мого останнього листа, все ж таки я думаю, що се трапилось не через те, що Ви не хотіли одповідать, а через щось інше. Хоч одночасно з сим і «Раду» перестали мені висилати. Я не писав у редакцію, бо, признаюсь, чекав амністії1. Думав, що на місці вже передплачу, як оселюсь десь на Паньківській2, щоб конторі роботи меньче було з переміною адреси. А тут виходить, що ще треба трошки почекати. Ну, що ж? Так і буде.
Як же у вас там тепер? Я зовсім загубив зв’язки з Україною. А тепер саме вони мені якнайбільше потрібні. Як я Вам колись писав, я пишу тепер великий роман з життя українського сучасного громадянства. Отже, самі розумієте, зв’язки дуже потрібні. Колись я Вас прохав дати мені деякі інформації. Але Ви вимагали докладних питань і на сьому у нас стало. Недавно мені довелося читати один безглуздий лист українського есде-ка з приводу мови в журналах і газетах. З сього листа я бачу, яка безпросвітна темрява, яке обивательське міщанство панує там у вас, на нашій славній Україні. Сей же лист нагадав мені ті сотні листів, які мала за час свого існування «Рада». І рішив звернутись до Вас з проханням переслати мені хоч частину сих листів. Я їх уживу як матеріал. Може, вони мені дадуть якусь нову точку погляду на якесь явище. Але, коли згодні і можете мені прислати, то зробіть, будь ласка, якомога швидче, бо роман уже пішов у друк («Заветы»3 і «Дзвін»). Перші випуски з’являться,
певно, у мартовських книжках. Але поки будуть іти початкові розділи, я оброблятиму дальші і мінятиму те, що треба буде. Я знаю, що завдаю вам клопоту, але Ви зробіть це не для мене, а для спільної справи. Роман друкується в великому російському журналі, який читатиметься тисячами росіян. Дуже важно, щоб наш рух не вийшов однобоко змальований. Я стараюсь бути об’єктивним, але се не так легко, як здається критикам і читачам.
Щодо особистого мого життя, то тут не багато можу Вам сказати, коли цікавитесь ним. Працюю, працюю і працюю. Більше нічого тепер не роблю і не хочу робити. Радий же цьому надзвичайно, бо тільки тоді себе і почуваю людиною, коли працюю. Днів два, правда, мріяв про амністію і не міг робити так, як треба було б. Мріялось пожити нарешті хоч трохи дома. Так надокучило все життя бути чужинцем, — чи у себе, чи тут. І, головне, треба мені бути дома, серед людей, треба обов’язково. Інакше хутко і працювать не зможу. Але коли те буде? Щось «на довше у вас заноситься», як сказав би всякий порядний галичанин.
Як же Ви, Євгенію Харламповичу, живете? Як стоїть «Рада»? Коли перестали мені висилати її, я подумав, що вона вже померла.
А як Вам подобається наш «Дзвін»? Невідомо, чи довгий буде його вік, а шкода буде, як почнуть чіплятись.
Де Левко тепер? Так і не приїхав сюди! Ну, та, звичайно, що тут доброго? Я, принаймні, з великою охотою поміняв би світову столицю на яку-небудь столицю одного з наших повітів, — розуміється, з правом заскакувати часом і в більші столиці!
Чи не маєте Ви на думці побувати вліті десь за кордоном? Може, побачились би. Я дуже хотів би того.
Ну, бажаю Вам всього доброго, найкращого з того, що можливо тепер у вас!
Ваш В. В[инниченко]
Чекаю листів ваших кореспондентів! Я їх можу повернути всі. Може, якісь інтересні факти сталися тепер у вас?
А «Раду», може б, мені висилали? Коли трудно дурно, то я пришлю передплатні гроші. От тільки біда та, що я все міняю місця. Жінка, здається, в сьому році скінчить медицину4 і треба буде кудись інде їхати. Ну, та це ще через три-чотири місяці буде відомо.
