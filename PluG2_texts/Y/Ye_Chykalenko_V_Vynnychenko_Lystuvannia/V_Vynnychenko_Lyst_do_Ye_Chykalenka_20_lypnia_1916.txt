Мабуть, нам не доведеться приїхати до Вас. Непевність паралізує бажання. Будемо якось моститись у Москві, хоч вона мені остогиділа страшенно. Я гадав, що ви, як колись казали, цю зиму без виїзду пробудете в Перешорах. Тоді б можна було кинути й посаду й закопатись на хуторі. Та й вам, може, веселіше було б зимувати. Ну, а як збираєтесь на північ, то, розуміється, це для вас краще, — Ви кожного разу набираєтесь там трохи сил. В такому разі просимо до нас, якщо ми будемо в Москві чи під Москвою. (Є маленька надія на можливість знайти квартиру).
Ну, Євгенію Харламповичу, Ви на сей раз, здається, зовсім уже без вини вилаяли мою нову п’єсу1. Вилаяли за те, чого в ній нема, та не тільки нема, а проти чого й написано п’єсу. Докоряєте за дидактичність, за писання на тему. Ви мені цим нагадуєте мене самого. Пам’ятаєте, я Вам, здається, розказував, як колись штурхнув у бік людину за те, що сам винний був. Це було тоді, як я жив в одній хаті з Сер[гієм] Олександровичем] і В[олодимиром] Степанківським. Я мав дуже поганий сон, не міг спати, як хтось хропів. Через це мої сожителі розрішили мені мати в себе на ліжку довгу палицю, якою дозволялось
мені штурхати в бік того, хто хропів. От раз я прийняв велику дозу ве-роналю і міцно заснув. Але тут же мусів прокинутись, бо хтось у хаті страшенно хріп. Звикнувши до палиці та до того, що хропіння йшло від Степ[анківського], я схопив палицю і зі сну штурнув його в бік. Він страшно здивувався й обурився, бо спокійно сидів на ліжку й читав. Хропів же, виявилось, я сам.
Оттак, здається, й Ви тепер штурхаєте мене, а самі хропите. Ви звикли штурхать мене за дидактичність і як тільки зачули, що щось хропе, то зараз же мене. А це несправедливо, бо я якраз написав цю п’єсу «не на тему», а проти теми. Себто життя душить і ламає всякі найкращі принципи. От людина вимудрувала собі якусь теорію, виснувала, як павук павутиння, якусь систему, а життя війнуло, як пройшов випадком хтось повз павутиння, і все зруйнувалось. Те ж і в п’єсі. Здається, все добре: пробний шлюб можна робити. Але життя показує, що вся теорія в цих обставинах нічого не варта. Людина кінчає з життям. Чи, може, тут дидактичність, що помирає, а не живе? Не думаю, щоб Ви в цьому побачили дидактичність. Мені здається, що у Вас «дидактичність» в вишукуванню у мене дидактичності, і через те Ви й побачили те, чого немає.
Ну, всього найкращого, вітаємо Вас і Ю[лію] М[иколаївну] дуже. Цікаво, як то Ю[лія] М[иколаїна] буде там працювати. Напишіть, як матимете охоту.
Кланяюсь Левкові та його жінці.