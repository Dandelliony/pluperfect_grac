Уявіть собі: забув прізвище Вашої хазяйки та й ніяк не міг пригадати. Назву станції добре запам’ятав, бо всю увагу звернув на це, а прізвище через це забув. Отже, посилаю тепер листа навмання, не будучи певним, чи одержите. Та ще чи Ви й у санаторії. Мабуть, уже поїхали, хоч ще нема трьох тижнів.
У нас нічого нового. Р[озалія] Я[ківна] працює вже в лазареті, а я збираюсь робити. Та як робити, коли... мене, власне, нема на світі, коли я не існую і коли навіть назва українець є злочинна? А не робить не можу, мушу. Ну, та якось буде. Ось приїду в Перешори та як ушкварю якусь камедію, щоб і з піснями, з танцями, з пожежою, з божевіллям1. Ні, серйозно, я таки хочу виконать обіцяння. Тільки ж, може, і це буде упразднено. Може, скоро й гопак стане нелегальною річчю. А що Ви думаєте? І гопак, і борщ, і вареники. І нічого, власне, нелогічного або абсурдного
не було б в такій тактиці, все ж таки і борщ і гопак нагадують про щось живе, що повинно вмерти. А раз нищить живе, то нищить до кінця, — систематично, послідовно. Ого, ми ще багато цікавого побачимо на своїм віку! І хіба, дійсно, не цікаво жити? Я — трошки шахматист. В цій грі мене особливо вабить, захоплює непевність, непередбаченість ситуацій, вічна мінливість позицій. От так і з нами тепер. Трудний нам «шах» дали, але все ж таки не «мат». І от страшно цікаво, як, якими способами ми гратимемо далі. «Аби Бог дав здоровля, гей той казав». А там усе ще не так страшно, як його малюють.
Напишіть, як себе почуваєте і сповіщайте часом, де перебуваєте і як писати до Вас.
Р[озалія] Я[ківна] дуже-дуже вітає Вас, бажає побільше здоров’я, а я прилучаюсь до неї.
Ваш В[инниченко]
«Бос[як]» піде в «В[естник] Е[вропы]»2. В «Суеверных] 3[аписках]» не погодились, — переклад! По-укр[аїнськи] випустимо окр[емою] книжкою3 з позначенням, що переклад на російську] мову друкується в «В[естнике] Е[вропы]».
