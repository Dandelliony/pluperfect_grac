Не погрожуйте, але дайте змогу жити!
Зприводу протиукраїнських резолюцій, що їх ухвалили недавно польський „Союз Резервових Офіцерів” та „Звйонзек Оброньцуф Львова” – перемиський „Український Бескид” пише:
Рідко трапляється, щоб в якійсь українській установі звільнилася якась посада. А коли таке трапиться, то хоч посада мізерненька, напливає стільки прохань, що управа тої „щасливої” установи стає безрадна у своїй можности великого вибору. Це свідчить наглядно про велике безробіття серед української інтеліґентної молоді. Та такий стан є не тільки серед молоді, але й багато старших інтеліґентів з дипльомами, а навіть з довголітніми судейськими, чи професорськими практиками живе в нужді без можности постійного заробітку.
Щоправда буває безробіття й серед інших народів, одначе там не доходить до так катастрофального стану. У державних народів всежтаки щонебудь в тій справі робиться і як-не-як якийсь відсоток тої безробітної інтеліґенції відпливає на державні посади.
А в нас?
Були з початком нової „нормалізаційної ери” обіцянки на державні посади, а тепер вже нема навіть обіцянок.
На сторінках преси появилась вістка, що потрібно 50.000 учительських сил. – Чи принаймні пятьдесять українців, чи українок може надіятися на прийняття?
Нема обіцянок, нема й надії. Є зате нужда! Чи справді нікого не цікавить доля тих людей? Адже ті люди мусять з чогось жити! Мусять теж нагодувати й зодягнути родину!
Є щоправда якісь фонди для безробітних, але тим безробітним інтеліґентам не прислуговує право користати з тих суспільних благ. То щож вони мають робити? До кого звернутися за допомогою?
Коли справді приглянутися тій безпросвітній нужді, то жах огортає і здивування, як можна так жити. В той час, коли простолюдин – мучений голодом не завагається в крайности витягнути руку за милостинею, то такий інтеліґентний нуждар радше згине з голоду, а не відважиться піти за жебраним хлібом. І тому ця нужда є найжахливіша!
Тих інтеліґентних нуждарів не один десяток, а сотки, ба й тисячі.
Куди їм подітись?
Вернути на село, якщо селянський він син? Адже на селі тісно і також нужда. Адже на селі родяться діти, множаться. А клаптики батьківської землі щораз роздрібнюються. Землі не прибуває, бо двірські обшари йдуть в руки кольоністів зі Заходу. А вслід за тим і заробітків по дворах не стало. І до Прус, чи до Франції, ані до Америки на заробітки не беруть. Тож на селі тісно та і нужда!
Куди подітись? Шукати нових варстатів праці? Правда, багато таким чином собі помагає. Та не всякий має до того хист і звичайно нема ні ґроша на початок, а часто трудно за концесію, за всілякі дозволи...
Жах і чорна розпука огортає тих нуждарів, а помочі нізвідки. Зате вічні якісь погрози, немов на глум.
Після того наведені згадані резолюції, і стаття кінчиться так: 
Щож можна дочекатись після таких погроз? Напевно не здійснення нормалізації, а хіба погрому.
Попросту коли читається про такі вістки, не хочеться вірити своїм очам. Це справді хіба надходять антихриста дні! 
Вперед жадали приречення льояльности. Дістали приречення найбільшої і найльояльнішої льояльности устами та руками наших послів. Та це видно ще замало! Бо в заплату зате спливають „блага” в виді таких резолюцій з погрозами.
Не погроз, а можність жити дайте, якщо признаєте, що Бог є на небі. Не доводіть до крайної розпуки розпучливих нуждарів та не викликуйте вовка з ліса.
