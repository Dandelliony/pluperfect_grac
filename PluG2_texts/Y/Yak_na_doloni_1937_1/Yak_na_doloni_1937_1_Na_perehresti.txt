На перехресті
(Воєнне оповідання)
На одному роздорожжі, де сходяться три шляхи, серед нашого славного Поділля, стояла ще до війни величезна будова, що складалася з трьох великих хат, а кожна хата звернена вікнами в напрямку одного шляху. Між хатами величезне подвіря, а це все обгороджене високим муром. Лише однією брамою, з вирізаними в ній дверцятами, можна було дістатися до цієї „твердині”. Довкола був ще й глибокий рів, зарослий колючим терням.
Це був колись великий заїзд, коршма, а жив у ній Мошко з численною сімєю. Та коли настала революція, жидів мов корова злизала і цілий заїзд опустів.
Однієї гарної осінньої днини 1918 року наїхала до цієї будови сотня гайдамаків. Розіслали кінні стежі на всі сторони, а в брамі поставили скоростріл. До муру приперли драбину і на ній став молодий юнак, що мав зорити навкруги. Невисокий, широкоплечий, з сухорлявим обличчям, та з хижо-бистрими очима.
Внизу сиділи три його товариші, звязкові, що мали повідомляти бунчужного про помічення зорця.
– Ну, Проклятий! Нічого?
– Нічого не видати, Іване!
– Ех, Проклятий, Проклятий!... сказав, наче зідхнув, один з товаришів, а в голосі його було чутно прихильність і навіть подив...
– Чи ви знаєте, звідки взявся в нас цей молокосос, що прозвав себе Проклятим? – звернувся Іван до своїх товаришів.
– Та щось чували, та не докладно.
– Ото ж я вам скажу, бо я з того села і він мені з усім звірився. Його батько – то пан-отець у недалекому селі. Таки з нашого роду й плоду, селянський син. Та як післав його батько до семинарії, то той геть зрусотяпився і про свій рід забув. Став москалем-батюшкою тай годі! Про свій нарід чи Україну й слухати не хотів. І так до революції й до оцієї війни. Та синок його, оцей Миколка, інший вдався. Що з ним батько не мав мороки, щоб і його перекрутити на своє, та не вдавалося. Мабуть мати стала цьому на перешкоді! Вона свідома жінка і добра як ангел. І виховала свого синка на українця. Знав я про це – і тому, коли ми збиралися в похід, завернув я й до свого Миколи. Коли його мати побачила мене на подвірї, на коні, в повній зброї, то аж ахнула з дива й радости.
– А куди ви, дітоньки, рушаєте? Невже і мій Микола з вами пристає?...
В той час появився Микола на порозі, в гайдамацькій одежі.
Мати заплакала – та благословляючи його, сказала сумно:
– А з батьком, сину, попрощався ?
Микола завернув до хати – і довго-довго не виходив. А коли нарешті вийшов, то вибіг за ним батько й крикнув несамовито:
– Проклятий, проклятий будь!
Потім уже сказав мені Микола, що батько не пускав його в гайдамаки і казав підождати на „білих”, бо десь на Денікіна надію має...
Приїхали ми до курінного і вписуємося в реєстр.
– Як тебе звати, хлопче? – питає курінний отаман Миколу.
А він:
– Микола...
І чомусь застановився.
А я за нього кажу:
– Та Фесенко він!
– Ні, не Фесенко! – каже Микола. – „Проклятий” пишіть!
– А віри якої?
Микола тільки показав срібний хрестик на грудях.
Стиснув йому руку отаман та й каже:
– З тебе козак буде, бо мало говориш!
Ну, а який це Проклятий вояка, то ми знаємо. Не одного старого засоромить. Оноді, якось під Бердичевом...
Не договорив Іван, бо раптом усі три почули короткі слова Миколи з муру:
– На шляху, що на Бердичів, наша стежка зустріла ворога. Большевики. Наші відступають. Ворогів багато. О, там за ними ще їм підмога йде...
– Поготібля! – скомандував бунчужний.
День і ніч триває бій. А над ранком утихло. На полянці біля ліса лежить кількадесять гайдамаків, а між ними один клячить, наче молиться. Що це? Чи сплять вони? Сонце заглядає цікаво... Ні! Поснули вони на віки. І той, що клячить, не молиться, тільки в небо дивиться погаслими очима.
Тихо довкола. Так минуло пів дня. Аж ось затуркотів віз, на возі їде хтось окружений гайдамаками. Приїхали.
– Помоліться, пан-отче, за їхні душі; бо хочемо поховати та йти вперед! А найбільше моліться за того, що ось, клячить біля скоростріла... Він бився за десятьох і завдяки йому ми перемогли...
Батюшка неохоче злізає з воза, понуро дивиться на гайдамаків, з рукава виймає молитовник і паде на коліна. Завернув голову кудись догори, і не гляне на погибших. Починає говорити слова молитви, але нещиро, несвідомо, з примусу.
– Бідний „Проклятий”... Шкода його... шепнув Іван до другого гайдамаки, що стояв біля священика.
– „Проклятий” певно вже в раю... відповів йому товариш.
. . . Проклятий... Проклятий… Тільки про нього всі шепчуть довкола, аж почув це пан-отець. І раптом стало з ним діятися щось дивне. Як дивився бездушними очима просто в небо, так поволі знизив їх до хмар, а далі до ліса, а вкінці обкинув недовірливим поглядом поляглих – і раптом зір його спочив на юнакові, що клячав біля скоростріла і так застиг, дивлячись кудись мертвими очима. З тими очима зустрівся зір пан-отця і враз привиділося йому, що ті мертві очі наче порушилися і з них потекли дві гарячі каплі... Сльози? Ні! Кров!
– Сину мій, сину! кликнув пан-отець Фесенко, схопився з місця і кинувся мертвому на шию.
Довго-довго витався батько з сином – і всі довкола заніміли. Аж раптом поцілував батько сина в біле чоло – і став на ноги.
Його очі І все обличчя горіло дивним огнем.
– Давайте мені коня! Давайте зброю мого сина! І впишіть мене до реєстру!
А коли ніхто не рушався, кликнув у друге:
– Давайте, кажу! Я йду з вами! Відпокутувати свій гріх! Відплатити ворогам за мого сина! І молитися за вас і за Україну – додав уже тих тихішим голосом.
Поляглих поховали і в хвилину потім рушив відділ гайдамаків шляхом на Бердичів. А між ними пан-отець Фесенко. В гайдамацькій зброї і з хрестом у руці.
З перехрестя, на якому стояв досі, пішов простим шляхом на службу рідному народові.
