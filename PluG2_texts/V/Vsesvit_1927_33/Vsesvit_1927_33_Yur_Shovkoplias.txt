ПІСЛЯ БУРІ
Тиша
ПЕРЕД тим, як засвітити лампу, старий Шольт вийшов з маяка, щоб уважно подивитись на небо з останніми відсвітами зорі, на порожнечу океана і жовтуватих пустельних бугрів берега. За п'ятнадцять літ свого життя тут, він звик кожного вечора спостерігати навколишні знаки — краще як барометр вони говорили йому завтрішню погоду. Сьогодні зорю уже було погашено сірою млою, що застелила все небо. Було надзвичайно тихо — навіть свіжістю не тягло, хоча й морщився, як завжди, океан хвилями,— і од цього було дихати важче. Прикмети були грізні і старий Шольт покачав головою.
Глибокі зморшки на лиці, суцільна сивизна навкруги їх. Але він бадьорою, майже молодою ходою спустився до берега. Там біля самої води молода дівчина уважно стежила за довгою нерухомою смугою диму на обрії. Далекозорі від старости очі Шольта розгляділи чорну крапку судна, що розгортало цю темну смугу і відтінь суму на лиці дівчини.
— Да, — він хотів був затримати зітхання, — багато пароплавів проходить повз нас… Хіба ти не звикла до цього, Гедо? Навіщо ж ти дивишся їм услід, доки дим не ростане. — Ні один же з них не заходить сюди.
— Ну так що ж. Більш як п'ятнадцять років ми живем отут і ти не бачила людей крім матросів з пароплава, що привозить нам харчі. Значить, не знаєш, що всі кораблі вештаються по океанах через жадність і жорстокість людську. Подивись, який спокій тут. А хіба треба нам щось іще крім спокою.
Багато дав би Шольт, щоб голос його звучав суворо і переконуюче. Але за останні два роки він повторював ці слова надто часто і зараз вони здавалися звичайними. Щоденна нудьга його дочки за людьми, їх словами і сміхом, — а вона ніколи їх не знала, — надто велика, щоб заглушити її розмовами про принади ненависного спокою пустелі.
Геда повернулася до батька, зустріла знайомий турботний погляд і зморшки розуму на чолі. Шольт забув, що час уже світити лампу:
— От що, Гедо... За два тижні прийде сюди провіянтський пароплав. Грошей я нікуди не витрачав — для тебе їх вистачить. Коли хочеш — їдь. Там у мене залишилися друзі. Мабуть вони пам'ятають ще мене. В них ти знайдеш підмогу.
— А ти?
— Ну, куди вже там мені тягтись. У мене рахунки з житям закінчені, а знову його починати тепер не під силу.
— Тату, не треба розмовляти про дурниці. — Лице її засвітилось посмішкою, відразу відбитою зморшками ІІІольта. — Знаєш ти, що тебе одного я не кину тут, навіщо ж отруювати себе розлукою. Ходім краще звідсіль: вечірня вохкість небезпечна для тебе. Та й темно вже: давно час світити маякові.
— Старий дурень я, Гедо. Набридаю тобі своїми старечими зайвими розмовами, а сам забув, що сьогодні маяк повинен відмінно яскраво горіти. Ось-ось налетить буря: багато кораблів ми спасемо од наших рифів.
Шольт хутко пішов до маяка. Заспокоєний він не помітив, як пильно поглядали на океан очі дочки, хоч смуга диму давно зникла за сивою завісою вечора.
Пошматовне бурею вітрило
Буря розлютувалась перед світанком. Під її натиском висока вежа маяка забилась у безпереривних здріганнях. Це розбудило Шольта і він почув, що заснути знову не зможе. Прибавив світла в напівзагашеній лампі. За мурами ввесь світ наповнився диявольським свистом і виттям, дрібний і гострий дощ гучно, скажено дзвенів шибками, а Геда міцно спала, наче була в якомусь іншому світі. Від цього радість, залишена вчорашньою розмовою, відразу зникла: навіть хуртовина безсила подужати її мрії, що зараз перетворились у сни.
З щільно насунутою на голову шапкою він вийшов на тремтячий балкон, щоб побачити шалений океан. Лютий порив ледве не скинув його вниз на каміння, але він чіпко вхопився за поруччя і обернувся в нерухомий силует, що освітлювався химерно то червоним, то блакитним світлом.
За 15 літ можна звикнути до негод, але від безугавного реву хвиль, що невидимо розбивались на березі, все ж було моторошно. А дощ, перемішаний з водяним пилом, підхопленим з розбитих хвиль, встомлявся в шкіру лиця й рук і їв очі сіллю. Шольт стояв довго, ще раз люто і гостро, наче це було вчора, переживаючи свою останню бурю — ту, що викинула його з дочкою на цей пустельний беріг... Дощ, здутий бурею, вгамувався відразу, зайняв його місце сірий світанок.
Закляклий Шольт одірвав був руки від поруччя, щоб піти з балкона, але несподівано блакитне проміння, що тепер плавно порхало по далекому обрію, намацало в сутінках щось біле, підхоплене бурею. Це пошматоване бурею вітрило. Буря жене його до берега. Шольт зміг роспізнати рештки того, що було колись тендером або яхтою.
Шольт не зворухнувся б, коли до нього долинули б звідтіль крики про допомогу, він з радістю подивився б, як розбивається судно об набережні підводні рифи. Адже люде прийдуть сюди тільки для того, щоб знадити у нього Геду. Та він знав, що на такому розбитому судні не може бути нікого — його давно залишено на здобич бурі й хвилям. І спокійно стояв, поки не зникло воно за недалеким горбкуватим виступом берега — за ним океан вищерив свої зуби йому назустріч.
Двоє і третій
Коли сірий ранок зовсім роспустив у собі проміння маяка, втомлений безсонням Шольт загасив лампу і спустився в кімнату. Геда вже встала — все навколо було прибрано, а через одчинений люк лилось тепло запаленої груби і дзвін посуду. До сніданку ще далеко, й Шольт одразу заснув, тільки голова доторкуналась до подушки.
От чому він не почув бучного стукотіння в двері і людського крику, що на хвилину покрив скигління бурі і гуркотнечу прибою. Але Геду він одірав од плити, примусив хутко спуститись до виходу. За дверима ледве трималось на вогах два привиди, а не люде: сині, із зведеними холодом пальцями, в подертих, мокрих до останньої нитки і щільно притиснутих вітром до тіла морських убраннях.
— Нарешті, чорт вас візьми! Можна хутчіш повертатись, коли біля вашого порту люде гинуть!
Ці несподівано грубі слова наповнили Геду жахом. Не знаючи, що їм сказати, вона відступила від дверей, щоб пропустити їх повз себе. Впускаючи бурю в незачинені двері і не звертаючи уваги на Геду, вони хутко збігли по сходах, а вона довго силилася замкнути міцно захоплені бурею двері. А коли піднялась у кухню, безцеремонні гості сиділи вже біля груби. Один з них, оголивши до пояса молоде і сильне тіло, викручував
одяг, заливав підлогу брудними струмками води. Підігнана вовчим поглядом спід насуплених брів другого, Геда хутко піднялась до батька, щоб злякано ухопити його за плечі.
— Прокинься, тату! Там прийшло двоє... мокрі... і злі…
— Хто? — Шольт різко підвівся на лікті, вліпивши сонні очі в дочку. — Люде?
— Так. Вони вимокли й замерзли — сидять біля груби. Їх, мабуть, бурею викинуло.
Зморшки на чолі Шольта стали глибше; повільно встав з ліжка і, нервово натягаючи куртку, де-кілька разів пройшовся по кімнаті. Геда, що обережно йшла за ним, здивовано побачила, як його ноги приросли до сходів, а очі раптом широко росплющились од незрозумілого жаху, коли його погляд зупинився на сідих бровях гостя. Полотніючи від напруження, Шольт узяв себе в руки і підійшов до них.
— Значить, ви були на тій яхті, що її сьогодні на світанку було викинуто на рифи?
— Так ви її бачили? — різко повернувся до його молодий. — І не постарались узнати, чи є на ній люде, щоб подати їм допомогу?
— Судно було зовсім розбите, що його можна було вважати закинуте командою.
Здавалось Шольт говорив спокійно, але на чолі налились жили і він не одривав очей від другого гостя, наче розмовляв тільки з ним.
— Але, невже вас було тільки двоє?
— А вам що до цього?
— Нічого. Тільки двох надто мало для керування яхтою. Де ж останні?
— Нас було шестеро — відгукнувся надтріснутий голос другого. — Троє утопло, а нас і машиніста винесло на беріг, тільки хвилею кинуло на каміння й він розбив собі голову... А чи не здається вам, що цей допит можна відкласти, а нам дати зараз сухий одяг і снідати. Ваші витрати буде, звичайно, мною оплачено.
— Ви певні, що він умер? — не втримала питання Геда.
— Так... Коли ми пішли, він уже конав. Тягти його сюди не було рації. А помогти йому ми нічим не могли.
— Де ж він?
— Нас викинуло за кілометр звідсіль: та тому боці рогу, як раз навпроти рифів. Він там, мабуть, зараз, як що його не змило хвилею.
Приголублений теплом груби, гість росправив свої сиві, сердито нахмурені брови й розглядав Геду з іронічною посмішкою, не помічаючи пильного Шольтового погляду. А молодий, схилившись до плити, жадно дихав паром з кастрюлі.
— Тату — Геда доторкнулась до рукава Шольта — ти підеш?
— Що? — він повернув до неї напружений погляд.
— Може бути, що він ще живий. Треба допомогти, піти до нього, принести його сюди.
— В отаку бурю? — В очах його блимнуло сердите нерозуміння. — І з якої речі, коли вони сами не притягли його сюди. А поховати встигнемо й після бурі.
За хвилину Геда, тепло вдягнена, ні на кого не глядючи, хутко пройшла до люка, що вів униз.
— Ти куди? — зупинив її Шольт.
— Раз ти заразився від них жорстокістю, я йду до берега сама. — І не чекаючи відповіди зникла в люкові.
Шольт збіг на гору за одягом і прошмигнув за Гедою, застібаючись на ходу і наче не почув голосної лайки одного з гостей. На хвилину тільки затримався в хижі, щоб витягти спід безладно наваленого мотлоху ноші.
Але наздогнав її майже біля рогу й зупинив на мить несподіваним питанням, крикнутим, щоб вона чула, на вухо:
— Геда, ти пам'ятаєш свою матір?
І не дочекався відповіді — пішов уперед, докоряючи себе. Адже їй було тільки два з половиною роки, коли Шольт почав своє життя тут, а то було за рік до цього.
... На машиніста з розбитою головою вони наткнулись раптом: він лежав на цьому боці під бугром, устромивши голову, аби як завязану мокрими ганчірками в Колючу траву... Ця незвичайна воля до життя, що примусила його під ударами бурі перебратися через пасмо крутих бугрів, була справді дивовижна. Шольт мимоволі почув повагу до нього.... Під рукою Геди, що стала біля машиніста на коліна, уперто билося серце. Вона повернула до батька повне обурення лице і по рухах губів Шольт угадав вигук:
— Які вони поганці!
Посміхнувшись чомусь, він розгорнув ноші і поміг їй укласти на них пораненого.
Про молодість
Поранений лежав на ліжку Геди непритомний. Вона майже не відходила від нього, полохливо стежучи за його переривним гарячим диханням, чекаючи, що підіймуться вії на зовсім ще молодому, але виснаженому обличчі, а смаглі губи зворухнуться. Не помічала, що Шольт — його переслідувала якась невідвязна думка — блукав по маяку, то зупиняючись біля ліжка, щоб важким поглядом упертись в обличчя дочки й пораненого, то знову спускаючись у кухню, але майже не розмовляючи з тими двома. Тільки перед вечером важко сів біля Геди, щоб змінити її, поки вона буде поратися з обідом.
Ранком буря вщухла — сонце, пробившись крізь рештки подертих хмар, освітлило мертві брижі незаспокоєного ще океана і розбудило Геду. Вона хутко підвелася, перелякана нерухомою постаттю переможеного нарешті сном батька і широко росплющеними очима раненого, що дивились на неї з невимовленим благанням.
— Води, — тихо прошепотіли пересохлі губи.
Він сам тремтячою рукою взяв у неї шклянку і, проливаючи воду на лице, жадно притулив до рота, щоб випити великими ковтками. За хвилину ці очі з цікавістю оглядали Геду, а руки повільно й обережно мацали стиснуту перев'язкою голову.
— Я й батько найшли вас на цьому боці рога, що біля нього розбився ваш корабель… Як це ви змогли перебратись через бугри? Адже вони сказали, що залишили вас ледве не мертвим.
— Хто це?
— Ті, що спаслись вкупі з вами: один молодий — другий такий же старий, як ось батько.
— А-а.. хазяїни. — Губи його пересмикнулись посмішкою. — Цей молотий блазень думав, що він гарний капітан. І угробив яхту, потопивши всю команду... Отямившись я побачив, що вони пішли. Кричав, кликав, щоб помогли йти і мені. Не повернулися, хоч вітер ніс мої крики наздогін. Тоді я почвалав за ними. Голову аби як зав'язав шматками одягу на ходу. Кров'ю заливало очі. А потім буря збила таки мене з ніг... А на каміння я попав через старого. Його несло на них. Я допоміг йому, але сам не здужав виплисти. Хвиля сама стукнула об каміння й викинула на беріг.
Потім весело посміхнувся на її піклування за ним і сказав:
— Мені зараз важко говорити про все. Шумить у голові... і сильна втома неначе... Я зараз засну. Ви не турбуйтесь. Я знаю — обісплюсь і буду здоровий.
Заплющив очі і, злегка перекривившись од болю, повернувся на бік — до стіни. За хвилину Геда почула його рівний і спокійний подих.
Тихо відійшла від ліжка, повна гордою радістю: адже це вона принесла його напівмертвого сюди і тепер побачила посмішку замісць грубих слів, що їх з жахом чекала.
Ті двоє теж не спали вже, — коли Геда прийшла в кухню вони сиділи на мотлосі, притягненім з хижі, і тихо розмовляли.
Але вони відразу затихли, як тільки її побачили. Молодий пересів до груби.
— Ну як там наш Ден... Не вмер ще?
— Йому краще, — ніби спокійно відповіла Геда, — Зараз він спить.
— Міцна в нього голова... Проте: дивуватись нічого, у них усіх прямо звірячий інстинкт до життя. Чи не здається тобі батьку, що цивілізація, відібравши його в нас, надто мало дала замісць нього. Це на мою думку несправедливо... Як несправедливо й те, що Ден нас збавляє вашої присутности. Чорт забери, я згоден помінятися з ним місцем. Почувати дотики таких пальчиків і бачити біля себе великі очі, що намагаються відгадати кожне твоє бажання.
Для цього, слово чести, не жаль пробити дірку в голові.
Він нахилився, щоб упіймати її погляд, але Геда нічого не відповіла, ніби не чула його слів. По іронічній усмішці старого він зрозумів, що говорить не те і знову звернувся до неї:
— Скажіть, ви давно вже тут живете?
— П'ятнадцять літ.
— І ніколи не від'їжджали звідсіль?
— Ні.
— Якже це можливо? Ви, виходить, не знаєте, що в світі є міста, театри, автомобілі? Ви ніколи цього не бачили і не чули навіть про це? Ви не знаєте, як прекрасно одягаються женщини? Адже так можна вмерти від нудьги…
— Я знаю про все це, — байдуже відповіла Геда. — У нас багато книжок.
— Боже мій, які ви наївні! Не знаєте, що книжки це єрунда і брехня. Поїдемо з нами і ваше життя буде безхмарна насолода.
Геда поставила на плиту чайник і спокійно вийшла, не поглядівши на його збентежене лице і не звертаючи жодної уваги на дрібний сміх старого.
— Ти ще дуже молодий, — сказав він молодому, — а тому й дурний, мій друже. Коли дівчина одягнена в старомодню сукню, так це говорить про її незіпсованість і наявність багатого запасу дурниці, що зветься сантименталізмом.
Старий раптом зробився серіозним. 
— У таких женшин багато цікавих несподіванок — вони, сами того не знаючи, вміють у хвилини близости робитись оригінальними. Ти, я певен, не стільки наївний, щоб вважати свого батька святим і не признавати за можливе близости до других женщин, крім твоєї матері. Дочка цього напівбожевільного дідка живо мені нагадала одну женщину того часу, коли я був шкіпером на чотирьохщогловій шхуні і тільки мріяв про міліони Вона була жінкою одного з моїх матросів і наскільки я зрозумів, про життя уявляла собі мов якийсь затасканий роман. Її доброчесність обійшлась мені незадорого: намисто з фальшивих перлів і півтори години у другорядному кафе. Щось коло півроку ми втішалися приємним гараздом. А потім — ти пам'ятаєш я провалявся два місяці з простріленими грудьми. Це її чоловік помилився від обурення, коли цілився. І ухитрився так замести сліди, що жодна нишпора його не знайшла... Ти в цьому відношенні можеш улаштуватись спокійніше — чоловіка у неї на твоє щастя нема, а твій біжучий рахунок одразу обеззброє батька... Але ось що дивно: цей дідуган…
По сходах застукотіли кроки Геди і він, підморгнувши на неї синові, замовк.
Шрам над правим оком
Голова Дена була цілою, гостий кінець підводної камінюки тільки зірвав шматок шкіри на тім'ї але на його думку невелика плішина була недорогою платою за життя... Ті два, оправившись од жаху після бурі, тримали себе спокійно й терпеливо чекали провіантського пароплава.
Як би не батько, Геда була б щасливою: короткі розмови з Деном були краще, ніж нерухома сидьня з багато раз перечитаними книжками на березі. Але ці дні чудно й незрозуміло змінили Шольта — ні разу вона не піймала в його погляді звичної ніжности і це отруювало її неспокоєм. Він увесь був захопленний якоюсь думою, що робила його лице непривітним і похмурим.
Він старанно уникав зустрічи з тими двома, тільки здаля уважно стежив за ними, коли вони ходили по березі з надією побачити пароплав, що плив би сюди. Коли Геда говорила до нього, він поволі підіймав на неї очі — вони лякали її — невиразно щось мимрив собі під ніс... Перший раз за все життя вона бачила його таким.
Ден бачив її тривогу за Шольта і думаючи, що все її життя пройшло в безперервних турботах за батька, намагався розважити її... Одного разу, коли Шольт згорбився біля столу, підперши голову кулаками, Ден, сидючи на ліжкові, росказував їй про ту пору, коли він був хлоп'ятком і мріяв про подорожі й пригоди.
— Коли мені було років шість або сім, до нас часто приходив щирий друг мого батька, теж матрос, із своєю дочкою. Вона була зовсім маленька і мені було весело панькатися й бавитися з нею. Більш за все вона любила перетворювати мене в коня і їздити по кімнаті на моїй спині. Якось я спіткнувся й бебехнувся з нею на підлогу — розбив собі коліна, а їй об одвірок розсік до крови чоло. Сам я відразу розревівся а вона поперед сказала: — Нічого Ден, мені не дуже болить. А ти тепер будеш дивитись під ноги, — і тільки після цього заплакала... Але ця дружба була недовго: батько помер скоро підчас плавби, а його друг з дочкою зник. Тепер вона може скидається на вас: у неї були такі ж світлі очі, така ж хвиля темно-каштанового волосся...
Вони не помітили, як повернувся Шольт до них, з болісним питанням дивлячися в Денове лице і раптом перебив його майже криком:
— Ім'я? Ваше ім'я?
Ден здрігнувся від несподіванки і здивування:
— Ден Фолей…
— Син боцмана Берта Фолея? — з радісною посмішкою Шольт хутко підійшов до його ліжка, щоб поближче вглядітись у його лице. — Не пізнати тебе відразу! Адже ти прямо Берт. Я старий дурень, і ніколи собі цього не прощу... Але чого ж ти витріщився так на мене? Моя сивизна не дозволяє тобі пізнати Шольта? Невже ти до цього часу не бачив оцього?
Шольт одкинув з чола Геди пасмо волосся і Ден побачив ледве помітний шрам над правим оком...
Шольт стріляв добре
Ця подія відразу заспокоїла Шольта — весь день він говорив Денові про минуле: про свою плавбу, про боцмана Фолея, про свою дружбу з ним, що тяглась багато років. І посміхався Геді, хоч і знав, що ці оповідання нові для неї і збуджують у неї нудьгу за світом. Ден усе слухав його лише краєм вуха: надто дивна була ця зустріч. Він майже весь час дивився на Геду, наче хотів узнати, чи пам'ятав вона про своє життя до цього пустельного берега. Коли Шольт замовк, він повернувся до нього з запитанням:
— Чому це ви нічого не говорите про те, як умер мій батько?
— А хіба ти сам про це нічого не знаєш? — Шольт пильно подивився йому в очі.
— Я знаю дуже мало. Моя мати не хотіла, щоб я був моряком і постійно нагадувала мені, що батько, хоч і був добрим матросом, а все ж таки упав із щогли на палубу... Але як це скоїлось? Адже ви з ним були на одному кораблі.
— Вона, чого доброго, тільки це й могла тобі сказати, навіть у шканечному журналі „Юнони” показано, що так само вмер боцман Берт Фолей... Але це було не так. Тільки вистачить у тебе сили вислухати?
Ден стиснув плечима. Шольт підвівся і, наче придавлений вагою, згорбившись пройшов по кімнаті. Потім знову сів на ліжко Дена і задумливо подивився на обох.
— Слухай, Гедо, й ти, бо нічого не знаєш про свою мат'р, а я ніколи не говорив тобі про неї... Капітан „Юнони” не полюбив мене за те, що я різко попрохав його припинити залицяння до моєї жінки. Я був дуже гарячий і загрожував йому розкров'янити його пику, коли ще хоч раз побачу його близько від свого дому. Через це він почав чіплятися до мене з усякої причини. На шхуні була його влада й він не давав мені дихнути спокійно. Якось раз, коли ми були далеко від берега, він, за те, що вітер вирвав у мене з рук кінець і вітрило заполоскало, кинувся на мене і кийком так огрів по голові, що я впав. Біля мене був Берт і, не кажучи зайвого слова, відповів капітанові своїм могутнім кулаком під око — за мене. Той гукнув свого льокая мурина і вони так побили нас, що обох непритомними було однесено на кубрик. Батько твій так і не отямився... А суворість Берта до того злочинного наброду, що звався командою, і пляшка спірту з боку капітана зробила те, що вони вслід йому запевняли, що боцман упав з щогли через мою необережність. І це допомогло капітанові уникнути суда після повернення, не глядючи на всі мої докази, що тут було душогубство. Мені залишилось дістати револьвера. І от — це було пізно ввечері, коли я по порожніх провулках вертався до дому — я побачив капітана, він виходив з моєю жінкою — з твоєю матір'ю, Гедо, з якогось брудного готелю. Я стріляв добре, тримаючи його за плече другою рукою. Підчас пострілу у мене, мабуть, дуже тремтіли руки від обурення й огиди. Його лице було біле з переляку, а губи шепотіли про помилування. Тому Бортінг залишився живий, а я ховаючись, через Геду, від суда, п'ятнадцять років просидів на цьому березі.
Шольт повільно підвів голову і побачив широко розплющені від хвилювання очі і готове до стрибка тіло Дена і бліде, як у мерця, повне жаху і горя лице Геди.
— Бортінг мій хазяїн! — прошепотів нарешті Ден.
— Твій хазяїн, Ден...
— І я ще до цього часу не вбив його... — Пальці Дена бгали вкривало.
— Я теж про це думав, — казав Шольт. — І…
Стриманий крик Геди не дав йому закінчити. Нетвердими кроком вона підійшла до багатькового ліжка і впала на нього здрігаючись від ридань. Переляканий Шольт підбіг до неї і почув:
— П'ятнадцять літ... П'ятнадцять літ...
Ганьба матері
Здавалося — життя п'яти чоловік, химерним випадком зведених під невеличкий дах самотнього маяка, тече спокійно, але для Геди дні стали надто довгими і болісними. Батько, як завжди, кождого дня старанно витирав і без того прозорі лінзи лампи, накачував масло в її резервуар. Кожного вечора виходив на беріг подивитись погоду, спокійно розмовляв з Бортінгами про провіянтський пароплав. Його чекали десь у день. Але Геда бачила, що він уникав її. Ден зовсім поздоровішав і тепер мовчазливо і похмуро міряв кімнату важкими кроками, намагаючись бути веселим при розмовах з нею. І не раз Геда застукувала його й Шольта за тихою жвавою розмовою. Вони не ховали від неї погляди, що горіли ненавистю, коли вони через вікно стежили за двома постаттями на березі.
Прямуючи якось до виходу, в сутінні хижі вона побачила їх: вони уважно розглядали старі морські карабіни, що невідомо коли й звідкіль попали в мотлох. Вони не помітили її і Ден, намагаючись рукавом стерти іржу з затвора, сказав:
— По одному пострілу вони витримають, старина. Помастити їх тільки треба... А набої є?
— Є. — Шольт зняв із полиці запорошену коробку.
— Що ви хочете зробити?
Обидва перелякано повернулися на крик і побачили перекривлене жахом лице.
— Гедо, тобі тут нічого робити, — жорстко сказав Шольт — йди звідсіль.
— Ви вб'єте їх?
— Навіщо ці страшні слова? — посміхнувся Ден. — Просто пополювати треба — зайвих ротів прибавилось, а ваших припасів, щось малувато... Ми, старина, завтра впорядкуємо їх, а там я з молодим Бортінгом піду…
— Ви обидва брешете!
— Яка ти нервова стала, Гедо. — В голосі Шольта порснула давнішня ласка. — Ден говорить правду і тобі нічого хвилюватись.
— Я так боюсь, тату, тебе і Дена... Тепер, коли ти знаєш, що Бортінг живий, адже нічого не може тримати тебе тут... І мені так хочеться поїхати з цієї проклятої пустелі, тату…
— І ви не хочете помститись за ганьбу вашої матері? — хмуро спитав Ден.
— Я не пам'ятаю її, в мене не було матері... Тату, ми ж на все життя залишимось тут, коли ви вб'єте його. А я жити хочу, а не спостерігати пароплави, що проходять повз нас у далечині.
Шольт поставив карабіна й ніжно обняв Геду, щоб вивести її з хижі.
— Ми поїдемо, Гедо. Ми всі поїдемо звідсіль.
Божевілля
Різкий і роспачливий, мов у загнаного на смерть звіря покрик розбудив Геду другим ранком. Коли вона перелякано підвелась на ліжкові, знову було тихо, але відсутність Шольта і Дена відразу дала їй зрозуміти, що батько обманив вчора своєю ласкою й ніжністю. В одну мить вона накинула на себе сукню й кинулась до люку. Внизу на сходах стояв обіпершись на карабін, Шольт — нахилився вперед, щоб краще бачити двох напіводягнених, з сухими губами на безкровних обличчях людей, що притулились до стіни. Ден загородив вихід униз. Пальці торзали від нетерплячки карабін. Геда стала на сходах, безсило вхопившись за поруччя.
— Хіба я так змінився, що ви відразу не впізнали мене ? — глузував Шольт. — Ет, яка в вас пам'ять необережна. Та й самі ви необачні: найняли машиніста з призвіщем Фолей... Жаль, що ви пізно взнали про свої помилки. Не зможете використати цю науку в майбутньому.
— Ви таки справді хочете вбити нас? — ворухнулись губи молодого Бортінга, — старий тільки з безсилою нудьгою і гнівом дивився на Шольта. — Але ж це буде гидке вбивство. Вбивство!
— Ми це звемо росплатою з вашим батьком, — сухо відрізав Ден.
— А мене ви пристрелите, як надто небезпечного свідка вашої мерзотности?
— Мерзотности? — Шольт випростався й ступнув до нього. — Ви кажете: мерзотности? А коли ваш батько забив на смерть Берта Фолея. Чим це ви назвете? А ви знаєте, що він зробив зі мною, з моєю дочкою?
— Я знаю тільки, що ви бридкий душогуб.
Очі молодого Бортінга раптом зустрілись з нерухомими очима Геди. В запалі одчаю він підняв високо над головою важкий стілець і кинувся на Шольта, щоб росчерепити йому голову. Але спіткнувшись об направлене в нього дуло карабіна, мов побитий пес, перелякано позадкував під глузливий сміх Шольта:
— Цуценя паскудне!
— На мою думку, наші розмови зовсім зайві, все також холодно сказав Ден. — Коли у вас є сказати що, кажіть. Постараюсь виконати ваші доручення.
Хитаючись, старий Бортінг підійшов до нього і впав на коліна.
— Змилуйтесь... Мало вам цієї моєї ганьби? Я осиплю вас, Фолей, і вас Шольт, горами золота. Залиште мені тільки моє життя.
Шольт ще дужче розреготався, а Ден похитав головою і підняв приклад карабіна до плеча, щоб повільно і спокійно прицілитись в старого. Те ж зробив і Шольт, але перед очима молодого Бортінга дуло стрибало. Він підвів руки, наче ними думав захистистись од кулі, а лице його перекривилось риданням.
— Що я вам зробив, за що ви мене? За що, за що?
Його батько, впавши на підлогу, здригувався в болісному чеканні пострілу.
— Тату! Ден! — знайшла нарешті сили дзвінко і очайдушно крикнути Геда.
Обидна карабіни одночасно спустились і два переляканих цим раптовим скриком і збентежених обличчя повернулися до неї. Ден одвернувся, щоб сховати від неї густу фарбу сорому, а Шольт квапливо підкинув приклад назад до плеча. Але він боявся, що Геда може зашкодити і тому, коли дим пострілу розвіявся, молодий Бортінг по-давньому стояв біля стінки, обсипаний збитим над його головою шпаруванням. — Тату, досить! — Геда хутко підбігла до його й повисла всією своєю вагою на карабінові. — Годі! Ти збожеволів!..
— Досить, старина, — Ден підійшов, щоб теж важко й заспокоюче покласти йому руку на плече. Він ніколи не забуде, як плазував перед вами і сином Берта Фолея на колінах... Просто огидно стріляти в них!
І захоплений Гедою та Деном Шольт покірно пішов до східців. Минаючи вікно, він раптом здивовано зупинився; на спокійній і срібній поверхні океану недалеко від берега небо закрив густий дим пароплаву, що йшов до маяка.
— Він не піде без нас, Гедо! — Шольт боязко доторкнувся до руки дочки. — А це було якесь божевілля. Я старий дурень, Гедо, от чому я обманив тебе... А заспокойся і йди збірайся. Ден тобі поможе. Я ж піду зустріну пароплав.
... Бортінг, не дочекавшись пострілу, підвів голову. Жорстоке і невблагане дуло зникло і в кімнаті було тихо. Сів на підлозі і заходився нестримним радісним сміхом. Його син підбіг до нього і хитнувся перелякано: кудись крізь нього дивились нерухомі очі божевільним і безглуздим поглядом.