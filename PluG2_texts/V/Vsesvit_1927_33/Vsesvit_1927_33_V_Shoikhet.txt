ВРОЖАЙ
РАННІЙ ранок. Сонце недавно випливло з-за далекого обрію і великою приплескуватою кулею лягло на гроб, щоб зручніше розглянути далекі простори раніше, ніж вирушити в путь.
На безкраїх полях, що не висохли ще від нічної роси, між довгими рядами кіп, зеленими і янтарними озерами, хвилюються незжаті ще ділянки.
Селяне купками і поодинці, згинаючи бронзові спини рівномірно розмахують косами, що відбивають сріблом, і повні колоски з глухим звуком падають на землю.
Жнива озимих наближаються до кінця і чекають уже на чергу ярові.
Коні дружнім галопом звертають на стежку, обсаджену високими гіллястими осиками. Незначний поворіт і перед очима, як на долоні відкривається величезний двір радгоспу імени т. Фрунзе.
Цей маєток до революції належав поміщикові Ковалевському. Господарство було напівзруйноване, запущене і всю увагу було скеровано на викачування великих коштів для потреб поміщика та його родини.
Нинішній радгосп ступнево обертається на великий господарсько-культурний і показовий центр для околишнього селянства. Радгосп постачав селян високосортним чистим насінням, дає їм своїх расових жеребців і бугаїв для парування худоби і своїми агрикультурними порадами допомагає поліпшенню способів обробітку селянських полів.
В цім році при радгоспі відкрито молочну ферму. Внизу, в долині манячать червоні плями 123 корів, що пасуться тут на пасовиську.
Але ось стрілка годинника показує 10 і пастухи женуть корів до просторих коровників, де 12 робітниць у білих хвартуках і чепцях будуть їх доїти.
А коли кінчається доїння корів, стрілка годинника наближається до 12 і вже хтось біжить до великого дзвону, що висить посеред двору і вдарами по міді дає знати, що прийшла обідня перерва.
Сонце підійнялося до самої середини неба. В радгоспі і на сусідніх селянських полях на 2 годині цілком завмирає життя. Робітники, ростягнувшись хто в холодку гіллястого дерева, хто під возом, або під повіткою, апетитно хропуть. Корови і коні, ліниво переступаючи з ноги на ногу, махають весь час хвостами намагаючись зігнати настирливих мух. На обрії, як зачаровані, нерухомо стали трактори.