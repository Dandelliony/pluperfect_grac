ЗАПИСНИК ч. VII (10 квітня — 28 серпня 1919)
Будапешт, 10. IV. 
Уже ніби є якась відповідь з Москви. Але мадяри не знають ключа до шифру і не можуть прочитати телеграм. Уже кілька днів, як лежать ці телеграми у них, а вони не спромоглися, чортові монголи, запитати Москву про ключ. Вертатись до Відня, не дізнавшись про зміст одержаних уже телеграм, було б зовсім комічно. Отже мусимо чекати ще. Хоч мої компаньйони1 вже рвуться з Будапешту, — нема чого їсти, нема чого робити і нема чим зайняти вільний час, якого у нас 24 години на добу. 
Мене трошки забавляють мої компаньйони, вони обидва хочуть бути моїми няньками й опікунами. Навіть є трошки ревнощів, бо кожен гадає, то є іменно він, який мені радить у всьому і який опікується, щоб я не зробив непевного кроку. Обидва люблять поговорити про свої хороші якості, трошки перебільшити їх і виставити колишні свої вчинки в перебільшеному освітленні. 
Будапешт робить враження завмираючого міста. Майже всі магазини замкнені, вітрини порожні. Вчора я бачив у одному вікні, великому, з широкими полицями, один самотній сірий жіночий черевик. Він стояв самотою (всі полиці були порожні), притулившись до стінки. Покритий порохом, забутий там, цей сірий черевичок робив моторошне враження. У ресторанах не дають уже соли. М’яса давно нема. Все стало дорожче. Всі чогось ждуть. Загальна думка, що це так собі, покищо, часово так треба, але не довго. І невдоволення уже стає нетерплячим. 
А тим часом в Баварії Совєтська Республіка.2 В Бравншвайґу от-от проголосять її. В Магдебурзі криваві бої. В Болгарії неспокійно, Австрія чекає, що буде далі. Вогники спалахують то тут, то там. Десь тягне димом, щось глухо звідкись гуркотить. Стара Европа напружено озирається, крутить головою, тривожно вслухається в майбутнє. 
А наша цвіла Директорія з нафталіновим своїм Секретаріятом, узявшись за руки, б’ють поклони перед цею старою грішницею-Европою, благаючи в неї допомоги проти грізних сил революції. Вони — бідні, азіятські хуторяни — в своїй простодушній наївності все вірять, що стара грішниця так само й тепер могутня, як була ще рік-півроку тому. Вони й не помічають, що вона сама готова бити поклони перед кимсь дужчим, щоб дав їй допомогу. 
Будапешт, 11. IV. 
Сьогодні вранці бачився з Куном. Через Бір[інського] він прохав мене зайти до нього рівно о 8-ій год. ранку, бо весь день він так зайнятий, що не може вільно побалакати в іншу годину. Маючи його за європейця, я прийшов точно о 8-ій годині до нього в готель. Перед дверима його номерів купчилося з десяток людей. За маленьким столиком сидів матрос при револьвері, з товстими чорними вусами. Він, очевидно, був за дежурного урядовця. Я дав йому свою картку візитову і попрохав однести її Кунові. Матрос картку взяв, але покрутивши її, нерішуче сказав: — Алеж товариш Кун ще спить. — Так розбудіть його. 
Мій тон був такий певний, що матрос повірив йому й пішов будить. Але біля дверей пом’явся, почухався і вернувся. Власна його нерішучість, очевидно, розсердила його і він сердито сказав мені: — Товариш спить. Я не хочу будити його. — А вже було пів на дев’яту. Чекаючі дивились на мене з цікавістю. Вони, мабуть, давно тут сиділи і збирались ще довше сидіти, бо якась панна сиділа й читала книжку. Я написав на картці кілька слів Кунові і хотів уже дати її матросові та йти додому, аж тут з’явився заспаний, чорнявий індивід, якого я бачив серед мадярів на вечері у Козловського. Він пізнав мене, зашамотався і побіг будити Куна, запросивши мене почекати у вітальні Куна. 
Хвилин через десять дійсно з’явився Кун з своїм рівнобілим лицем і великою одвислою губою. Він почав прохати вибачення, бо ліг тільки о 5-ій год. ранку, але я зараз же перейшов до справи. Він звелів принести розшифровану телеграму, в якій було сказано, що Москва охоче буде посередником, але я мушу сказати, на які сили можу рахувати і які партії мають бути в уряді. Тоді я вийняв наготовлену відповідь і дав її Кунові. В ній було те саме, що й перше: самостійність, український уряд, українська державна мова. При цій умові дуже можливий перехід військ Директорії на бік українського совєтського уряду і переворот у Галичині. Кун обіцяв сьогодні ж переказати її в Москву. А я сказав, що їду в Відень і звідти через Галагана вестиму переговори далі. 
Отже, нарешті, сьогодні виїжджаємо. Справа за десять день через монгольську недбалість стоїть в самому початку. Але чи посунеться вона далі і як саме, побачимо. 
Вечір, 11. IV.
 Їдемо в одному вагоні з совєтським посольством Угорщини у Відні. Нас трактують закусками, яких посольство везе три валізки. Розпорядчиком їжі товстелезний одгодований добродій, ще молодий, але з таким черевом, яке ледве пропихається в коридорі вагону. Бірінський виблискується від задоволення їжею, розмовою з Genosse Gesandter і тою увагою, яку виявляють до нас мадяри. Ю. П.3 суворо і сонно сидить і на всі звернення-.до нього по-французьки одповідає по-німецьки: "Данке шен”. 
Відень, 25. IV. 
Українська "Пресова служба" з великим захопленням ширить відомості, що українські ліві елементи під командою "отамана" Зеленого4 побили руських большевиків, вигнали їх з Києва і очищають всю Україну від насильників. Зелений ніби прихильно ставиться до Директорії. Отже, треба думати, незабаром Директорія має бути в Києві. 
Я цього не думаю. Насамперед, я не вірю в Зеленого і його перемоги. Щось, можливо, є там, якесь заворушення, якесь часткове, місцеве повстання, але до таких перемог ще, напевно, дуже далеко. 
Та якби й справді Зеленому пощастило вигнати кацапів з Києва, то це ще не значить, що туди ввійшли б зразу Директорія з її петлюрівщиною, з погромами, реакційністю, попами і т. п. 
На жаль, точні відомості дістати з України трудніше, ніж з Австралії. Це дуже ускладнює прогнозу, без якої неможливо провадити якусь політичну акцію. Наприклад, варто було б спробувати завести переговори з Німеччиною. Є деякі дані гадати, що Америка не від того, щоб ввійти в ближчі стосунки з Германією. Чехія також має більшу прихильність до Америки, ніж до інших членів Антанти. Союз Америки, Германії, Чехії й України міг би бути досить імпозантним. Усі три союзниці, розуміється, доїли б четверту — Україну. Всі три, розуміється, дерли б за свій союз добре, але зате й Україна могла б стати на ноги. Я даю доручення С-ові почати від мого імени переговори в Празі й у Берліні. Коли Директорія продержиться ще хоч з місяць, коли матиме хоч клаптик території, коли Америка згодиться на підтримку української держави, то ще, може, вдасться дещо урятувати за допомогою німців. Коли ж і ця комбінація не вдасться, то, очевидно, доведеться нашій нації розвиватися шляхом трудної повільної еволюції. Це, розуміється, цілком природний, нормальний шлях, ("природний і нормальний" в умовах капіталістичного, імперіялістичного світу). Трудно назвати "природним" шлях розвитку дитини, якій одібрано світ, добре повітря, яка мусить жити в підвалах і годуватися самою картоплею. Але ми мусимо й з картоплі бути задоволеними, бо до революції й того не мали. 
Читаю Леніна "Держава і революція”. Він силкується довести, що держава, як така, мусить загинути. Власне, це говорять Маркс і Енґельс. Ленін же хоче виправдати совєтську державу, утворену комуністами в Росії. Це досить трудне завдання. Коли держава мусить зникнути, як держава, коли, замість цієї організації громадянства, мусить настати якась нова, то нема чого старатися самою назвою змінити суть речі. Суть речі, суть держави лишається тою самою, як би вона не називалася — совєтською республікою, демократичною республікою, чи монархією. 
Земмерінґ, 20. V. 
Поляки взяли Дрогобич, Борислав. Мають ще взяти по Буг, як і обіцяно їм щедрою Антантою. Увірвалась нашим бідним галицьким "секретарям" нафтяна ванна, в якій вони купались. Україну одрізано від Европи. Та й скільки там тієї нещасної України лишилося. Невже й тепер наші ліві вагатимуться, з ким іти і проти кого? А момент гострий: Антанта наступила ногою на горло Німеччині й пхає їй у руку перо — "підписуй!”. Німеччина корчиться, зціплює зуби, задихається під ногою, а пера не бере. Погляда в бік Совєтської Росії, яку теж уже хапають за пальці цупкі лапи Спрута-Антанти й реакції. Германія воліє задихнутись під ногою, а на самогубство не згоджується. Антанта буде душити. Вона це рішила без вагання. Але що буде, як нога сприсне? Як ослабне сам Спрут? Як маси антантського війська почнуть від окупації, агітації, від духу часу розкладатись? Що тоді робитимуть пани Клемансо,5 Ллойд Джорджі6 та Вілсони?7 Недурно німецькі незалежники стоять за підписання миру, для "передишки”, в певній надії на світову соціалістичну революцію. Я написав нашому Ц.К.8 листа, в якому пропоную не дуже покладатися на міць Антанти й орієнтуватись також трохи й на можливість світової революції. З такого погляду їхня запекла ворожість до комунізму є чисто хуторянською політикою. А що вже до соціалістичного штандпункту, то тут, безумовно, їхній гріх є абсолютний. Тепер є, дійсно, момент, коли боротьба за соціалізм може провадитись безпосередньо, конкретно, коли всякий соціаліст має змогу ВИАВИТИ себе до кінця. Та пізно: мій лист уже не дійде. Написав мені Шаповал з Будапешту, ніби він там десь вичитав, що Москва згодилась на мої 5 пунктів. А чому ж мадлри не сповістили мене про це? Тоді, може, там на Україні погодаться? Побачимо. 
І в природі якась цупка рука Антанти тримає за горло весну й не пускає. Холод, сніг, тумани, температура доходить до 2-1° R. А вже друга половина мая. Гори наїжились обстриженими маківками, закурені хмарами, важко налягли на землю й мовчать. Час від часу по них стомлено, заплакано проходять соняшні плями, зсовуються в долини й зникають. Сосни й смереки, нахмурившись, змерзло загортаються в голчасті шуби й не рухаються. Долина біля Відня в сивому, синюватому тумані. Скрізь панує Антанта. Але чи надовго? 
Земмерінґ, 22. V. 
Стара Европа глухо буркотить. Творять мир, а витворять різню. Почуваючи запах загибелі, пани світу мають передсмертну гарячку. Особливо дегенеративна Франція хапається загарбати якомога більше, захопити незаслужене. Французький капіталіст-лихвар і тепер виявляє себе в усій одвертості своєї мерзенної природи. Руками, кров’ю, здоров’ям і життям робітників Англії, Америки, Індії, Австралії, всього світу здобута перемога використовується ними, купкою інтернаціональних грабіжників, злодіїв, дармоїдів, злочинців, таких злочинців, яких ще досі не було у світовій історії. Але рідко грабіжники діляться полюбовно і мирно. Неодмінно перегризуться. Слинявий, сентиментально-солоденький буржуазний інтелігент Вілсон проголосив 14 "знаменитих" пунктів своєї мирової програми. На цей гачок було спіймано очманілу від утоми і знесилля Германію. На цьому гачку її витягнено на берег з умовою пустити у вільну, свіжу, багату їжею воду. Але замість того її ловкі рибалки збираються з’їсти. Ходить тільки про те, як саме її з’їсти: вареною, смаженою, з якою підливою, який саме шматок кому достанеться. Розуміється, кожному хочеться найкращий. І тут то й є маленька небезпека для ловких рибалок. 
Франція, звичайно, хоче гарненьких процентів і грошенят, це її speciality — проценти. Сиди собі і роками смокчи, не вдаривши пальцем об палець. Англія ж хоче добре гандлювати. Германія дуже ставала їй на перешкоді по всьому світі. Отже Англія хоче зовсім придушити свого конкурента. Але, придушивши, одібравши в нього змогу торгувати, а тим самим виробляти продукти торговлі, вона робить його бідним на гроші. Звідки ж Германія братиме гроші для Франції? Щоб платити мільярди, треба десь їх заробляти. От тут то й "заковика”. Для Англії вигідніше їсти рибку смаженою, а для Франції вареною. А разом і смажити і варити — ніяк неможливо. Як рибалки вийдуть з цього становища, побачимо далі. В Англії вже починають лунати голоси невдоволення з мирового договору. (Характеристично, між іншим, те, що й досі ні французький, ні англійський парляменти, не кажучи вже про публіку, громадянство, — не знають точного тексту цього договору! І починають уже сердитись). Деякі називають його "злодійським”, "обманом”, "зрадою своєї гідности і чести”, навіть консервативні групи невдоволені. А німці все одтягають термін підписання й підсувають контрпроєкти. Бідна рибка не хоче бути ні засмаженою, ні звареною. Вона, очевидно, сподівається, що рибалки почнуть битися, а вона тим часом утече у воду. Або рибалок почнуть бити їхні власні обдурені народи. Але, голубчики графи Брокдорфи-Ранцав,9 тоді й вам не з медом прийдеться. Германія то вистрибне у воду, але вас то вже засмажять! 
23. V. 
Поляки взяли Стрий. Значить, кінець: уже ніяк мої книжки не підуть на Україну. Я мушу, нарешті, констатувати, що я занадто дорого заплатив за "творимую легенду" нашої державности. Занадто дорого: я віддав за неї не тільки свої книжки, це ще біда не велика, — я віддав свої переконання, свою політичну, моральну честь, свою гордість і гідність, свою незалежність і свободу в жертву цього жорстокого бога. Два роки революції нашої я топтав себе, плював собі в лице, зраджував себе, нівечив те, що вважав до того часу справедливим і вартим усякої боротьби. З дитинства ненавидячи попівство, релігійний дурман, ледачих жерців його, носіїв і охоронців всякого насильства, все життя борячись з ними, все життя мріючи про той час, коли, нарешті, можна буде схопити за горло цих душителів неспокійного шукання, — я, коли цей час настав, разом з Петлюрами й попами їду на площі, дзвоню у дзвони, співаю молебні, кроплю "священною" водою схилені голови вічно-дурманених, вічно- обманених, вічно-задушених "малих братів" своїх. 
З дитинства, з того часу, як поміщик Бодіско бив мого батька у себе в економії, як обдурив його, як визискував, як вигнав у землянку в полі, де я пас череду, з того моменту вже прийнявши в душу собі зерно ненависти до соціяльного визиску, до Бодісок усякого ґатунку: потім усе життя організуючи те зерно в свідому, безоглядну, жагучу ворожість до соціяльного, політичного і всякого панства; віддавши молоді роки тюрмам і вигнанням за це; мріючи про той час, коли можна буде схопити Бодісок за горло і, нарешті, визволити з-під них усіх батьків працюючих, усіх обдурених, — я, коли настав цей час, коли інші почали хапати Бодісок за горла, я визволяв Бодісок, я одривав руки тих, що душили їх, я ставав поруч з Бодісками і бив разом з ними бодісчиних ворогів. 
Бо цього вимагала наша державність. Два роки я робив усе, що найбільш ганьбило, топтало мене, мою гідність. Я зневажав деяких людей, я вважав їх брудними, неприємними, ворожими мені, я ніколи не забалакав би до них, ніколи руки не подав би їм. А під час цих двох років обнімався з ними, потискував їм руки, творив з ними нашу державність. 
Незалежність свою я кинув у ту саму пащу. Я оддав себе у власть "голосування”. Дрібненькі, нікчемні людці виходили на трибуну і лаяли мене, глузували з мене, називали мене "злодієм”, "запроданцем”, "шарлатаном”, "мерзотником”, а я мовчки все те вислухував, вичитував і далі робив те, що вимагала наша державність і голосування більшости. 
За два роки я не написав нічого, крім дурної п’єски "Панна Мара" і то в вагоні, по дорозі до Петербургу, куди мене послано було "голосуванням" на пониження, на образи, на глум. Найлюбіше моє я віддав тому богові. Я не видав ні одної своєї книжки. Сотні тисяч примірників всякої писанини розходилось по Україні, а я не мав часу подумати навіть про видання своїх книжок. 
А ті місії до Петербургу? Там же розпиналась моя гідність, моя гордість. Там я в передпокоях міністрів, в їхніх прийомних, під їхніми зневажливо-неуважними посмішечками топтав себе, сам себе бив по лиці, сам собі харкав у душу. А коли вертався з Петербургу, то мене ж за це, за ці пониження і петербурзьке розп’яття розпинала наша "більшість”, глузувала з мене, висміювала і плювала за те, що мене там ображено. І я все те приймав як у гарячці, як у страшній хворобі, як під чарами якоїсь могутньої сили, що вела мене по цих тернистих стежках і веліла мовчки приймати всі образи, всі плювки. 
Чого ж ми досягпи? Де та держава наша, в ім’я якої стільки гидоти ковтнув я. Роздушені, розтрощені, розпорошені ворожими силами, ми стоїмо перед тим самим, що було до революції, до тих двох хрестних років. 
І тепер я можу запитати себе: чим же я одшкодую себе самого? Чим я виправлю всі ті переломи, які зроблено в мені за ці два роки? Чим вичищу себе від тої брудноти і гиді, яка налипла, назбиралася в душі за цей час? 
І чи був я досить твердий у своїх змаганнях? Чи не слід мені було уперше стояти за те, що я вважав справедливим? Не знаю, чи був я досить твердий. Але знаю, що, коли б знову довелося робити усе з початку, то, мабуть, у мене не вистачило б твердости сперечатися з тою силою, яка вела мене на всі розп’яття, яка однімала в мене силу опорности. Мабуть. А проте, може, після досвіду, вже якось інакше гармонізував би себе з нею. 
У сиво-синьому тумані далекі долини. Гори обкутані сірим димом вогких, хмурих хмар. Непорушно сплять вершечки колючих ялин. Наче хльоска тонким волосяним батіжком якась пташинка за вікном. Тьой-тьой-тьой! 
Ходив у гори, шукав місця для "фотелю”. Як перед побаченням з коханою, непевно, тривожно і солодко щось хвилюється в мені: хочу вже писати. 
Дребежчить прив’язана коза. Пташка тьохка, глухо-глухо шумить ліс на горах. 
Щось надзвичайно задумливе, урочисто-сумне і величне в цій частині лісу. Тиша панує рівна, строга, смутна. Сосни й смереки стоять не ворухнувшись, струнко витягнені, як козаки над могилою братів. Укриті мохом старі пні, як черепи, порожньо-строго дивляться спорохнявілими западинами. Під ногами смерек розстелено жовтяво-зеленкуватого килима з старих голок і хирявої травички. На молоденькому стовбурі золотою смугою простягся промінь сонця. Жартівливо засміявся і, злякавшись поважної, строгої туги цього місця, зразу зник. Пташок тут немає. Десь збоку одна тьохкає батіжком, а сюди прилітати не одважуються. Чи то така тиша тут, що на землі лежить труп зеленої, ще молодої смереки?10 
Пінкенкоґель, 24. V. 
Над горами плятинове, сліпуче сонце. Внизу підо мною в золотистому вечірньому тумані залягла між горами долина. Зиґзаґами покрутилась по ній, завширшки з дошку, дорога на Steinhaus. Весело, струнко отовпили кошлаті свіжі смереки горбик Пінкенкоґеля. Люба їм тут ґрандіозність світу, величність плянети, безкраїсть часу, мізерність людського існування! Які далекі, маленькі, скороминущі ті революції, бійки, смерті. Оксамитною луною довго тягнеться внизу крик паровоза. Дзюрчить тиша, шелестить у вухах, стоїть за стовбурами непорушних вартових її — кошлатих ялин. 
Бідна моя націє! Бідний, затурканий, вічно-ограбований, задурений народе тихої, широкої рівнини, там над Дніпром, біля тихих гір його. 
На протилежній горі, в снігах стоїть самотняя хатинка. Біліє проти сонця стіна її. Гора ряба від снігових плям. Білими струмками з верхів’я збігають вниз сніги по схилах. А внизу жовтаво зелениться, сміється, грає долина. Один бік жовтаво- золотисто-соняшно-зелений, а другий густосиній, фіолетовий, весь у серпанку, в димі туману й далини. Хатинки крихотні, як скриньки. Срібним серпом поблискує між тими скриньками вода, мабуть, якась гірська річечка. 
А там десь невзуті, ненагодовані, перемучені тікають від антантських танків і кулеметів оборонці тихих, наддніпрянських долин. Панки-ляшки, історичне сміття міжнародне, зібране докупи імперіялістами-панами Заходу, б’є мужицьких дітей, трощить "хлопські" мрії про незалежність від усяких панків і панів. 
Сумом вечірньої задуми оповита хатинка Пінкенкоґеля. Ще голі віти дуба дбайливо розтопірчились над нею. Над димарем поблискує сталлю громоодвод. Надокучливо співає кос (шпак). Він імітує солов’я і сам здивовано запитує когось: чи добре? Тіні вже довгі. Кротко кучерявляться під сонцем вершечки сосен. Величезними брижами всі збігаючи в долину, розкотились гори на два боки. Куриться по долині тирсою дим поїзду внизу. Чохання рівно-бадьоро побільшується і раптом зникає, — то забіг паровоз у тунель. Блідне золотиста жовтявість зелені внизу, Сіріє, зливається з густосинім боком. Тільки верхів’я ще палають, бо збоку над горами горить плятинове, пекуче коло сонця. Не хочеться спускатись униз. Хочеться ще далі, на той бік, у снігову, голу вершину гори, до тої самотньої, чудної, бозна для чого й для кого поставленої хатинки. Не читати газет, забути все, що не може забутися ніде. 
28. V. 
Зустрілась парочка стареньких: довгий, худий, червоно- блідий дідусь і така сама довга, висока, але фіолетово-червона бабуся. Вони мене спитали, чи далеко Steinhaus. Я сказав, що не знаю, не тутешній. Вони ввічливо уклонились і пішли далі, старі, втомлені й самотні в цьому лісі. Чи не до сина або дочки йдуть, одвідати?... Ось якраз, як пишу, вони вертаються назад, вона попереду, а він позаду, високі, худі. Мабуть, зрозуміли, що помилились, посварились і рішили їхати поїздом. 
Крізь мереживо нерозквітлих віт дерева в далекій далині жовто-рожева пляма сонця. І тут сіра, передвечірня вогка тінь. 
Учити людей любити ближнього, як самого себе, це те саме, що вчити їх бути чорнявими, коли вони вродились білявими. Любови так само не можна навчити, як не можна навчити неталановиту людину творити художні речі.11 
Заповіді, правила моралі не повинні навчати, силувати, вони можуть тільки організувати досвід інстинкту і розуму. 
Земмерінґ, 6. VI. 
Дощ. Ліс. Самотня альтанка. Лопотіння крапель по даху. Тоненький, загублений, жалібний писк пташинки: ”Ти-и! Ти-и!" 
Робітничий рух старої процентщиці Франції набирає для різачів купонів і висмоктувачів поту немилого характеру: з чисто професійного він робиться соціяльно-політичним. Уся французька преса одмічає, що починається боротьба кляс. 
Для нашої замацапуреної нації, яка ніколи ще не бачила себе в дзеркалі свідомости, яка собі десь там бабрається в хаосі, нічого не чуючи й не знаючи, рух у Франції є рішаючий. Коли пролетаріят скрутить руки старій, розпутній процентщиці, коли приклад французького робітництва захопить англійське, американське, тоді й наша бідна селянська мацапура може рахувати на кращі умови свого національного розвитку. 
Найкращий вихід — соціяльна революція. І найкращий спосіб для нас загладити свої вільні й невільні помилки та злочинства проти соціялізму — це віддати решту своїх сил на боротьбу з усіма ворожими йому силами. Не посилати, як то робить Петлюрівська Директорія, послів до польської шляхти з проханням помиритись. А послати послів до большевиків, до єдиних вірних, запеклих ворогів усякої шляхти, помиритися з ними, стати на коліна перед соціялізмом, а не перед большевиками, і віддати для нього все, що ще лишилося незапаскудженого, активного, здатного до творення життя. 
У такому маштабі та пляні світового руху, який намічається рухом у Франції, наша державність, як засіб забезпечення національної волі, губить свій абсолютний характер. Большевизм, навіть російський, з природи своєї не має ніяких матеріяльних підстав до нищення нашої національности. Коли впаде держава, як така (чого прагне комунізм), то впадуть з нею всі засоби пригнічення, як соціяльного, так і національного. 
Французький пролетаріят, не знаючи того, не чувши ніколи про українську націю, дає їй визволення. Без світового руху ми попадем у залізні обійми Сазонових.12 А це вже не те, що Раковський! О, ні. 
Земмерінґ, 23. VI. 
Все тепер тільки чутки. 
1) Отаман Григоріїв13 оповістив себе гетьманом усієї України. 
2) Війська Директорії пробиваються крізь большевицький фронт на сполуку з отаманом Григорієвим. 
3) Гетьман Григоріїв буде спиратися на православне духовенство і дрібних власників. 
4) Наші взяли Бердичів, Житомир, Балту. 
5) Наші стоять під Ямполем і хочуть прорватись до Григорієва. 
6) Наші вже взяли Київ. 
7) Гетьман Григоріїв одбив Одесу. 
Отже, або Григоріїв гетьман або ні. Коли гетьман, то яка ж між ним і Директорією може бути злука? Коли взяли Житомир, то чого прориваються з-під Ямполя? 
Але чи взяли Київ чи ні, боротьба попереду ще довга. Проженуть большевиків, прийдуть ті, що будуть по большевиках. Вони не задовольняться вигнанням з України большевиків, вони й нас захотять вигнати. Большевиків з одних тільки тактичних мотивів добивати до кінця не треба. Вигнавши з України, їм треба дати якомога більше допомоги. Що довше вони існуватимуть, то глибше ввійде в свідомість нашого народу національне самопізнання, то більше вкоріниться в Росії ідея соціялізму. Але, боюсь, що наші тихомрійці, майбутні "буржуї" захопляться перемогою і, б’ючи большевиків, допомагатимуть Колчакові, ворогові страшному — і нашому, і большевицькому. Самі поможемо чорній реакції наступити собі на шию. 
Розрахунки на світову революцію підупали. У Франції страйковий рух притиха. В Італії обмежується зміною кабінету. Капіталістичний лад ще гнучкий, як молодий, міцний лід. Він тріщить, тьохка, але не ламається під вагою невдоволення. Це не російське самодержавіє, не старий, жовтий, розмоклий лід, який одразу весь розм’як як тільки його струсонули. 
Але на всякий лід бува своя весна. 
Кінчаю ”По той бік”.14 Хочу писати щось подібне до історії української революції. Не знаю, що з того вийде. Працюється покищо добре.15 Охоплює жадність. Хочеться надолужити за ці роки мовчання. (Прострибав у соснах дикий, мідяного кольору козлик, чудно, як собака, гавкаючи й стрибаючи). 
Сіє дощиком з неба. В присмерках гудуть десь джмелі чи оси. В тиші лісу, як тонкі голочки, весь час вискакує крик малесенької пташинки. На дорозі лісу скрізь слимаки; кажуть, вони з’являються на дощ. 
28. VI. 
Наші, — як в занадто крикливому захваті доносить "Українська пресова служба у Відні" — мають великі перемоги і над поляками, і над большевиками. Одбито Рогатин, Станиславів, Стрий. На Великій Україні вигнано большевиків аж за Дніпро і неначе взято вже Київ. 
В. Левинський, що привіз ці звістки з Відня, аж обурився, коли я виявив сумнів. І дійсно, я все ж таки сумніваюся. Так, Станиславів, Житомир, навіть Київ наші могли взяти. Але це ще не є перемога. Треба вдержати. 
А вдержати нема сил проти таких ворогів. Москва без України не може бути. Вона готова віддати полякам Литву, Білорусь, Галичину, але Україну з її хлібом, цукром, вугіллям нізащо. Поляки можуть швидше уступити німцям спірні області, але не віддадуть Галичини з її нафтою. 
І нічого дивного нема в чутках, що поляки погодились з большевиками, щоб увільнити собі сил для боротьби з українцями. 
Частковий успіх, може, і є на боці українців. Але це успіх одчаю, люті, останнього напруження сил. Це успіх духу, а не матеріяльних сил. Дух же — це є морфій. На певний момент піднімає діяльність, здесятирує сили, допомагає нормальним силам стати на ноги, організуватись. Але коли тих сил немає, то після морфію настає ще гірший стан, як до нього. 
У нас нема тих матеріяльних сил, потрібних для збройної боротьби, і нема їх звідки взяти. Полякам дає і дасть Антанта. Большевики самі продукують що можуть; чого не можуть, одбивають у різних Колчаків,16 яким дає та сама Антанта. 
Нам Антанта не дає і нічого не дасть. Все, що є тепер там, на Україні, швидко вичерпається. Коли нізвідки не поступить допомога, — ніякий дух не врятує від неминучого безсилля. Тоді поляки стануть фронтом у Галичині й будуть не пускати большевиків до Европи. Цю ролю вони охоче беруть на себе за ограбовання Галичини. 
Большевики ж з України уступляться в самому кінці свого існування. Коли їх витіснять Колчаки з Росії, вони ще будуть на Україні. Це буде їхня остання фортеця. Потім Колчаки, роздушивши їх, будуть наводити лад у єдиній неділимій. 
Україні сепаратизму не простять. І ніяка боротьба з большевизмом не буде заслугою й оправданням. А тим часом іде вже п’ятий місяць, як Україна в руках неукраїнців. Ще пройде з півроку. А за рік усе ж таки скільки можна було б зробити для усвідомлення широких мас! 
Почнемо з початку. Якщо дадуть нам можливість почати! О, вони себе зуміють тепер забезпечити від сепаратизму! 
1.	VII. 
Мир між найлівішими соціялістами (большевиками, Совєтською Росією, визволителями людськости) з одного боку та найправішими реакціонерами (польською чорносотенною шляхтою, урядом Падеревського) з другого — таки, здається, реальний факт. Звідусіль ідуть підтвердження. 
Помирились в ім’я спільної мети: добити їхню історичну наймичку, яка захотіла стати в своїй хаті господинею. А хату її розділити між собою. Вони цього й не ховають. Одверто пишуть про це. 
А ввесь світ байдуже дивиться на одвертий грабіж, на те, як душать людину серед білого дня, і спокійно мовчить. Мовчать і соціялісти. А комуністи навіть радіють. А в цей час слинявий, сентиментальний американський інтелігент, що є на послугах у королів капіталу, преславний слимак Вілсон аж захлипується від своїх власних солодких слів про новий лад, який утворено на землі версальським миром. Тепер воля всіх народів, право самовизначення, право розвитку, право на справедливість. Ал, ти наймите лицемірний, слабовільний і брехливий. Випороть би тебе тими шляхетсько-польськими канчуками чи кацапсько- большевицькими нагаями, як порять тепер один народ, що теж має право на самовизначення, — от тоді б ти, може, хоч раз по щирості сказав те, що почуваєш. 
13. VII.
Інстинкт життя утворив Бога. Смерть — це цілковите, остаточне знищення не тільки фізичної, але й духової істоти людини — не може зжитися з основним, ґрунтовним прагненням життя людини. Факт фізичного знищення переконав тільки в смерті тіла, в одній частині істоти. Друга частина, духова, не підлягає експериментальній перевірці. І сюди переходить сила інстинкту, вона виливається в різні теорії переміщення життя або тут на землі (теорія переселення душі в звірин), або частіш усього по той бік реального життя. Отже життя не зникає. Таким чином, потрібна сила інстинкту не паралізується. Але тому то з’являється таке чуття сиротливости, тупого непорозуміння й органічного, всерединного невдоволення, коли свідомість доходить до розуміння вигаданости потойбічного життя. Людина почуває себе тоді на землі, як у чужому, байдужому їй краї з незрозумілими, безпотрібними, безглуздими процесами, нічим між собою не пов’язаними. 
Ідея Бога неподільно, нерозривно споріднена з ідеєю безсмертя. З смертю Бога пропадає безсмертя, цей найкращий виразник інстинкту життя. Через те старі люди більше, охотніше вірять у Бога, бо, передчуваючи смерть, ближче стоячи до неї, більше люблять життя, дужче б'ється в них пульс життєвої сили інстинкту. Через те люди, які займали за свого життя видатне місце в житті, які звикли високо цінити себе, яких дуже славлено, ім’я яких лишається в історії, ці люди не можуть без огиди, без протесту думати, що вони мають померти, померти цілком, без останку, без якоїнебудь присутности їх хоч денебудь у житті. Вони, такі цінні, такі геніяльні, такі значні, так уславлені книжками, газетами, оваціями, повагою й пошаною, робота яких мала таке помітне значення для всього людства, вони зникнуть, як їхня собака, кішка, блоха без всякого лишку. З цим вони ніяк не можуть, не вміють помиритися, їхній інстинкт життя одкидає всяку логіку, всякий досвід, знання, науку і проти них самих родить у них віру в свою безсмертність. Але безсмертя зв’язане нерозривно з Богом, з силою надприродною і вічною. Бог є джерело вічности, невмирущости, розгадка всіх тайн, що сховано від нас. 
І таким способом знову відновлюється релігія з усіма її атрибутами, більш чи менш модернізованими і пристосованими до сучасного занадто глибоко закоріненого способу думання. 
Звідси ж походить і славолюбність. Неславолюбних людей немає і бути не може, як не може бути людей без інстинкту життя. Згага життя, жагуча, непереможна, передана з віками жага затвердження себе серед сущого з найбільшою силою — є джерело всякої славолюбности. Не славолюбні тільки ті, хто вже перейшов через цей щабель і ясно зрозумів, що він стоїть страшенно низько від землі, що щабель всякої слави з часом стає сіреньким, маленьким, гниє, кришиться, випадає і без усякого сліду губиться в безчисленних щаблях наступних поколінь. 
Бути славолюбним не значить бути славним. Через це ті, що виявили себе нездатними здобути слави, кажуть, що вони не славолюбні. 
А чи не руйнується з ідеєю Бога й безсмертя сила інстинкту життя? Чи не приглушується його пророчливість, упертість, завзятість? Чи не вимре вся людськість від апатії, коли висохнуть в ній всі води й болота релігії? Чи велика сила проб’є собі в душі людини інше джерело й утворить нову мету й нові підсобні собі стимули до життя? Швидше мусить бути це, а не перше.
На крадіж, брехню, убивство, зраду, на всі ті злочинства, які стоять в десятьох заповідях Мойсея і в сотнях інших заповідів, кожний чоловік здатний без усякого виїмку. І в громадянстві викликають антипатію не ці якості людей. Антипатію викликають ті люди, які в буденному, щоденному житті виявляють малу жвавість інстинкту життя. Вони нас заражають своєю нудьгою, безфарбністю, одноманітністю і тим одштовхують од себе. Люди воліють веселого, дотепного брехуна, обманщика і шарлатана, аніж чесного, але нудного й обмеженого правдолюбця.17 
21. VII. 
Недобитки української державности, в особі членів різних місій, комісій, делегацій і просто вільних проживачів накрадених грошей не дають спокою навіть тут, у цих мокрих, хлюпочучих безперестанним дощем горах. То з жалями, то з проханнями, то просто з цікавістю вони йдуть до мене, однімають час, псують нерви і зникають. Надзвичайно вподобалось їм усім бути в ролі державних мужів. Якийнебудь поганенький помічник адвоката, ледар і нездара, в роді "товариша" Скнаря, примостився собі до міністерства фінансів, виїхав за кордон і "оперує" тут: живе в перших готелях, їздить тільки на автомобілях, учиняє з "дівчатками" атенські вечори, і приємно усміхається, коли його називають "Herr Minister”. Усі недобитки називають себе міністрами, вони шикують на кошт розтоптаної державности. Державність — то їхні автомобілі. Поки Скнар має автомобіль, доти є українська державність. Може, і справді то так. Бо коли большевики й поляки зітруть з Кам’янецького повіту рештку української влади, то для Скнарів зітреться, засипеться джерело автомобілів. Вони ще якийсь час проживатимуть накрадене, але потім мусітимуть зійти на звичайних простих смертних без автомобілів. Поки ж Скнар їздить на автомобілях і вчиняє в Diana-Bad атенські вечори з віденськими гуріями, — ще не вмерла Україна. 
Відень, 27. VII. 
Українська капеля Кошиця18 розвозить по світі українську пісню. Але бажаючи бути якомога "серйознішою" вона трошки переборщує: занадто багато дає зразків такої української пісні, яка не є властивою українському народові в такій мірі (канти, колядки). Це трохи зануджує середнього слухача, а настроєним недовірливо до українства елементам дає привід укріплятися в своєму критицизмі. 
Становище на директоріянській Україні цілком безнадійне. Антанта, оплювавши, насміявшись, дискредитувавши востаннє, посила тепер до Денікіна19 і Колчака, — як вони вирішать, так хай і буде. Наші есери, хлібороби і всякі інші "дипломати" вже, здається, і на цю страшну для нашої національности річ готові йти. А Петлюра немов уже вступає в переговори з Денікіном щодо спільної боротьби проти большевиків. Цей шамотливий, славолюбний чоловічок готов на всякі паскудства, щоб ними зберегти свої нахили до буржуазно-отаманських привілеїв, які набув собі за часи цієї революції. Психологія хама, який хоче стати паном, психологія дрібного банкового бухгальтера і маленького журналіста, що випадково, примхою революції і недолею нашої убогости на люди видряпався на військового начальника, не може примиритися, що випадок є тільки випадок. Цей бухгальтер, справді, повірив у те, що він — генерал, отаман, командуючий армією і т. п. І комічно, і сумно. Сумно, бо ради свого отаманства він робитиме все, щоб лишитися на своєму отаманстві й шкодити визволенню нашої нації й народові. 
Це починають розуміти вже й несоціялісти українці. Наша еміграція вже ділиться на дві сторони: так званих "петлюрівців" і протилежність їх "винниченківців”. Я радий, що цим поділом, нарешті, серед громадянства моє ім’я виділено з цієї петлюрівщини, яка загиджує все українство своїми погромами, лизанням рук у міжнародніх жуликів і світових грабіжників, яка безладно хапається за всякі нечисті (аж до чорносотенства) способи удержання себе. 
Не знаю, як там думає й почуває себе та групка нашої партії, яка називається Бюро Ц. К. УСДРП. Очевидно, вона приймає петлюрівщину, мириться з нею і, може, навіть схвалює, бо беруть же участь наші товариші в кабінеті міністрів. Але я все таки посилаю до них листа. Примушений це зробити чутками про наміри уряду Директорії ввійти в згоду з Денікіном. 
Згода з Денікіном це є скасування всього того значення, яке мало для відродження національности в нашому народі повстання проти гетьманщини. Це буде непоправне злочинство проти характеру поступовости ідеї національного визволення. Це буде зрада віковій демократичності українства. Це буде знов одгородження себе від наших мас, несвідомих національно і болюче чулих соціяльно. 
Я пропоную в листі тій групі нашої партії, яка тепер творить урядову політику, рішуче стати на бік революції, на бік тих, хто бореться за соціяльне визволення всього світу, чесно взяти цей прапор боротьби і рятувати за цю ціну свою національність. 
Коли ж Москва і Київ не приймуть умови самостійности Української Совєтської Республіки й передачі совєтськоївлади в національно-українські руки, то битися з ними до останку, але битись власними силами, битись для того, щоб заманіфестува- ти шовінізм і імперіялізм руських комуністів. 
Раджу їм краще загинути, але чисто і чесно загинути, ніж єднатися з ворогами нашого народу, щоб вони потім безчесно і брудно загубили нас все одно. 
Не знаю, чи зробить яке враження мій лист. Здається, вже пізно якусь пляномірну, доцільну акцію робити, — вони вже котяться туди, куди тягне клубок обставин, дужчий за їхню волю. 
Та й чи підуть тепер большевики на якісь переговори, особливо на такі, які для них рисковані, як, наприклад, передача влади в українські руки. А що як ми їх зрадимо? Що є запорукою нашої прихильности до соціялізму? Вся дворічна боротьба проти борців за нього? Вся наша політика запобігання у всесвітньої буржуазії? Вся наша уперта лють проти влади робітництва? 
Дійсно, вони мають підстави не вірити нам і боятись наших пропозицій. 
Земмерінґ. Ліс. Бісіклет.20 1. VIII. 
Перший по місяці холодної сльоти теплий, тихий, чисто літній день. Гуде мухами ліс і добродушно шумить голчастими вітами. Гори стоять у задумі. Недовідома, соняшна, люба радість грає в серці. Пахне молодістю, юнацтвом. Душа прагне хвилюючих тайн, хоче вірити в них і через те, що завмирає, вже вірить. Вірю в тайну найбільшу, — в життя. Вірю в можливість щастя для бідних, замучених самими собою людей. Вірю радістю мого тіла, що радість є необхідність життя і буде кермою людини. Не горем, не стражданням, не клопотами буде вимірятись вік людини, а днями її радости. 
Гудуть мухи одною безперервною струною. Як на іконах, стьожками спускаються з-за хмари на землю жовті промені сонця. Лопушиння мрійно припало до нагрітої дороги й диха легенько під вітром.21 
Я пишу історію відродження нашої державности в 1917-1919 роках. Таку саму історію пише багато українців. Чи не зробимо ми нудною цю історію для українського читача? 
З України нічого не чути. Обіцяв В. Темницький22 одіслати мого листа в понеділок. Цього дня має летіти до Кам’янця аероплян. Він ще, мабуть, застане уряд, хоча в "сводці" большевиків зазначається їхній наступ на Кам’янець. Цікаво, як реагуватимуть наші партійці на мою пропозицію. Коли й згодяться, то чи не пізно це буде? 
2.	VIII. 
Ні, мабуть, не згодяться: приклад совєтського мадярського уряду не є захоплюючий. Бідні мадярські комуністи, вони так старанно копіювали Москву, так крутились на всі боки, щоб уникнути ударів Антанти. І не викрутились. Стривожений, розлючений капітал схопив за горло маленького мадярського комуніста і гепнув об землю. Румуни, всесвітні музики і антантські льокаї, дрібні придорожні розбишаки, були на цій почесній ролі катів. Вони урочисто ввійшли в Будапешт, не зважаючи навіть на заборону Антанти. О, ще б пак, вони б упустили такий чудесний випадок виторгувати собі шматочок мадярського м’яса за свій вихід з Будапешту! 
Кінчилась Мадярська Совєтська Республіка. Комуністи здали владу соціялістичному урядові. Але то наївно. Уряд буде такий, якого захоче капітал. Та так воно вже й виходить: Антанта цього уряду не визнає й вимагає такого, який би "користувався довір’ям усього народу”, ну, хоч би такого, як уряд Клемансо, якого ненавидить уся соціялістична й радикальна Франція, але який "користується довір’ям" ... усіх французьких процентщиків і витискувачів поту. 
3.	VIII. 
Капеля таки прислала мені квитки. Це вибачення за вигук "хлібороба-демократа”, члена капелі, гарячого патріота, який дуже сердитий на мене за те, що Антанта не хоче признавати Україну. Бідні ми, здається, сам себе бив би за те, що нас не хочуть признавати, що нас зневажають, що нас не бояться і все у нас однімають. Хлібороби-демократи і всі ті, які під захистом "нашої державности" борються з соціялізмом на Україні, — вони всі стоять за Колчака і Денікіна. Вони горять бажанням скласти з ними союз і разом бити большевиків. 
Але, перш усього, Денікін ніяких союзів з ними не прийме. А подруге, він так само буде нищити українство, як і большевизм. Та так і робить уже. Все українське він люто переслідує. Видатних українців вішають, менш видатних розстрілюють, рядових арештовують. Українські написи, вивіски моментально витирають. Українські школи закривають, книжки палять. 
І цікаво б запитати наших хліборобів-патріотів: для чого ж вони хочуть з’єднатись з Денікіном? Для того, щоб вішати українців і палити українські книжки? 
Та й друге: коли Денікіну на захопленій ним території є кого з українців вішати, стріляти і арештовувати, коли є українські школи, вивіски й книжки, то, значить, большевики не нищили всього цього? В ім’я чого ж таке жагуче бажання іти разом з Денікіном? 
6. VIII. 
Неначе у відповідь на мого листа до Ц. К. партії, одержав через наше посольство офіціально й урочисто такого... листа чи, краще сказати, грамоту від нашого Уряду. Хочу його тут записати навмисне, бо боюсь, що загубиться, а він характеристичний для настрою наших груп під цей час. 
"Відень. Послу Української Народньої Республіки, Липинському,23 для Винниченка. 
В світлі роковини дня відродження отчизни силами кращих її синів, коли віковічний ворог прав і вольностей наших конає під могутнім натиском вільного народу українського, соціалістичний Уряд Української Народньої Республіки, схиляючись перед славетними заслугами Високоповажаного Володимира Кирило- вича, шле найкращому з синів України, незабутньому творцю першого Універсала, своє братерське привітання і віру, що справу визволення народу Українського буде дЬведено до славного кінця. 
Голова Ради Народніх Міністрів Б. Мартос, В. О. Міністра Закордонних Справ Андрій Лівицький”. 
Тут характеристичне насамперед — "ворог конає”. В їхній уяві, в їхньому бажанні, чи хоч трошечки в дійсності? Боюсь, що більше в їхньому бажанні. Бо чого ж той конаючий ворог і досі тримає той "натиск вільного українського народу" все на тій самій лінії Жмеринка — Проскурів, чого переможець Уряд Української Народньої Республіки все сидить на клаптику української землі, на півповіті, і не посувається далі? 
А коли й конає, справді, то чого? Того, що є натиск нашого Уряду, чи що натискує Денікін?
І знов боюсь, що Денікін натискує і дужче, і вірніше. І боюсь, що іменно Денікін витисне конаючого ворога з Києва. А що ж тоді? Вибивати Денікіна? Чи благати, щоб упустив нас у Київ, щоб передав нам те, що здобув? 
Вибити Денікіна, вигнати цього дійсно віковічного ворога у нещасного "вільного українського народу" сил уже напевне не буде. Коли тепер ще є якась крихітна надійочка на те, що Антанта через румунське вікно подасть невеличку милостиню- поміч проти большевиків, то тоді ж ніякісенької надії не може бути. Тоді навіть румунське вікно глухо замкнеться і вже нізвідки нічого. 
І як же тоді? І чи вони про це думають? А коли думають, то чого ж такий оптимістично-урочистий тон? 
І ще одне характеристичне. Вони, бідні, ще й досі гадають, що вони — соціалістичний уряд. В чому ж тоді, Боже милий, соціалізм? Невже в погромах, у безладді, в порожніх, старих, повторюваних словах без діла? 
Так і уявляю собі той малесенький, гарний, чепурненький, але безумно стомлений Кам’янець. Уявляю, як вони там на пляцику уряджують роковини "свята відродження отчизни”. Попи, дзвони в церквах, гарцюючі отамани, ряди "козаків”, які мають бути задоволеними, що вони, як і всяка порядна нація, роблять параду. І от дзвін дужчає, отамани ворушаться, чуються крики. То йде, упитий дзвонами, попівськими ризами, вигуками, сотнями очей — бідний, невтомний на паради Петлюра. Він говорить до "козаків" все ті самі промови, з тими самими, розчуленими в певних, все тих самих, місцях модуляціями в голосі, з тими самими вигуками. Попи кадять, гугнявими голосами співають молебня і многая літа "Високій Директорії”, дзвони дзвонять. Незабутні, старі царські часи! 
І чого ж вони, бідні, думають, що вони — соціалістичний уряд? 
10. VIII. 
Зеленкувата блакить неба. Синювата мряка в долинах гір. Золотий жовтий сум сонця на оголених скелях. Тихо застигли вершечки голчастих смерек. Мрійно гуде чміль за вікном. Так він гув сотні мільйонів літ тому. Від нього віє вічністю. Сум вічности лежить на горах, що гріються під сонцем. Шершаво-зелені, в лишаях і лисинах скель, вони... (прийшов Левіні). 
14. VIII. 
Божественно гарна днина. Ліс дихає густими теплими пахощами сосен. У траві по-літньому, як у нас у пекучу спеку, стрекотять коники. Це викликає болючу, нестерпну тугу за Україною, за могилами, степами, за бідним, пошарпаним, закривавленим і рідним, болюче рідним краєм. І невсипуща, перманентна, вічна думка: "Що там? Знов, як натерта рана — трошки торкнули її й знову чується, знову болить. 
Приїхав з України Семен Мазуренко. Прислав з Карлсбаду, де йде тепер нарада українських послів, телеграму на Земмерінґ і на Відень, чомусь на адресу Капелі. Сповіщає, що тількищо прибув з Києва й чекає моїх директив. Чудний чоловік, — яких директив, з приводу чого? Про це ні слова. Я телеграфував йому, щоб приїхав до Відня або на Земмерінґ. Не знаю, чи приїде. А він би міг докладно й точно оповісти про становище на Україні. 
Зробив ложе під соснами на скелі. Смереки тужно шумлять мережаними вітами. Земмерінґ дрімає в далині, оповитий голубим серпанком. На галявинці широка пляма передвечірнього сонця. Краса спокою і гармонії сповнює душу вдячним сумом. 
15. VIII. 
Телеграма від С. Мазуренка. Обіцяє в початку слідуючого тижня бути в Земмерінґу. 
16. VIII. 
Українська делегація в Парижі заявила, що відмовляється від самостійности і готова на федерацію чи автономію, аби Антанта забезпечила українські національні права. Так пишуть газети. 
Антанта ніби прихильно прийняла цю заяву. Делегація жалілась на утиски Денікіна над українцями. Це робить неможливим співробітництво українського уряду з Денікіном. Антанта має зробити розслідування й для цього навіть комісію до Денікіна висилає, навіть на аеропляні. 
Заяву цю склали панове Панейко, Томашівський, мабуть, Шульгин, Марґолін. Виступають ці люди в імені всього українського народу. Іменно ті люди, які ніколи ніякого довір’я, навіть знаности не мали у народу. 
Можливо, що таке співробітництво з Денікіном і складеться. Можливо, що недобитки бідної Галичини разом з руською офіцернею підуть вибивати большевиків з України. І можливо, що виб’ють. 
А далі ж що? Денікін Галантно одійде набік і скаже: Будь ласка, панове, ось вам ваша Україна? Невже ці заступники українського народу в Парижі остільки наївні, що вірять у це? Чи удають тільки, що вірять? Чи тільки для того удають, щоб швидше вибити большевиків і швидше вернутися до своїх тепло вмощених соціальних посад? 
А може, покладаються на Антанту, що вона заступиться, що вона одстоїть українські інтереси? Досі поводження Антанти не дає підстав до такої надії. Навпаки, Антанта давно вигнала б з Парижу всю делегацію, коли б там, десь коло Жмеринки, не було купки людей, які стримують большевиків, які в більшій чи меншій мірі оберігають інтереси європейського капіталу проти російської революції. Навіщо дратувати хоч і невеличку, але корисну для буржуазії купку? Хай собі її делегація треться в передпокоях, це Антанті нічого не коштує. Можна навіть їх, отих добровільних слуг, поманити, підбадьорити, може, навіть, трошки чимсь піддержати, — хай служать. 
І через те, що там є купка людей, яка б’ється, через те, що є десь повстання селян, — через те Антанта ще й дозволяє панам Панейкам і Марґолінам тинятись в своїх передпокоях. 
Ці люди цього, очевидно, не розуміють. Вони, мабуть, творять собі всякі хитроумні дипломатичні комбінації, на підставі яких і вірять у те, що інтереси Антанти говорять за від- будовання України. 
Та хоч би це й дійсно так було, то вся річ тепер не в Антанті. Вся суть у тих силах, які спихнуть большевиків у Росії. Це зроблять реакційні руські круги — Денікін і Колчак. Вони ж ніколи й нізащо не дадуть ні крихітки прав українству по добрій волі. А невже Антанта схоче вступати з ними в конфлікт ради України, ради "німецького витвору”, ради "напівбольшевизму”, ради проблематичної (для неї) нації, ради якогось ікса? 
Антанта (як, правда, і всі) цінить, поважає тільки силу і тільки з силою рахується, веде переговори й вступає в якісь відносини. В чому ж і де наша сила? 
Невже в тих нещасних, голих, босих, неозброєних і вимучених кількох десятках тисяч людей, які невідомо якою силою ще тримаються вкупі, в формі якихсь військових частин? Єдина наша сила — наші дядьки, селяни. 
Єдина сила це їхнє довір’я і свідомість. Довір’я ж їхнє є засіб для їхнього національного усвідомлення. Український уряд є носієм національної ідеї. Силою обставин ця ідея мусить бути демократичною, в інтересах широких мас. Інакше вона (приїхав т. Паламар24) інакше не буде українською. Це — "порочньїй круг”, з якого ніякі наші "аристократи" не можуть видряпатись. Наша нація може відродитися тільки тоді, коли буде привернено інтереси селян до національної ідеї, коли відродження держави буде робитися в їхніх інтересах. 
І через це спілка з Денікіном це є просто замах на саме існування української нації. Це є просто злочин проти розвитку національної свідомости нашого народу. Спілка з Денікіном уб’є всяке довір’я до українського уряду серед мас, а через те й до всього українства, до самої української ідеї, бо така наша доля, що наш уряд являється разом з тим репрезентантом і всього українства, всієї української ідеї. Ми ще не доросли до того, щоб У масах було розрізняння одного українця від другого. Ми мусимо нести відповідальність всі за одного і кожний за всіх. 
Через те і уряд і кожний українець, десь виступаючи, повинен би пам’ятати, що він своїм виступом так чи інакше говорить за всіх. 
Отже, коли делегація і уряд вступлять в угоду з Денікіном, то тим вони не тільки скомпромітують себе, але й усю українську ідею. 
І не тільки перед демократіями інших націй, але, що найголовніше, перед власним народом. Цим вони уб’ють у ньому прихильність до своєї національности. Бо вона, ця національність, в особі репрезентанта її, українського уряду, принесе масам реакцію, поміщицтво. 
Припустимо, що навіть Денікін згодиться ввійти в угоду, що Антанта Гарантуватиме якусь федерацію, якусь державність, то як ми її вдержимо, коли не буде на кого спертися. Політика Коновальця25 — Петлюри — Болбочана26 під час Директорії в Києві, політика розстрілу й розгрому робітництва, навіть не- большевицького, політика брутального національного насильства, задиркуватости, хвалькуватости, дальша політика страшних жидівських погромів (для піддержки козацького духу в військах) — усе це настроїло рішуче вороже всі неукраїнські елементи проти української державности. На них спертися не можна. 
Лишається одне селянство. Єдина надія й опора. 
Але селянство не дасть своєї піддержки тому, хто верне стражників, губернаторів і поміщиків. Не дасть воно і Денікінській коаліції. Не дасть і українському урядові, коли він принесе з собою поміщиків і стражників. 
А принести це він мусить, увійшовши в угоду з Денікіном. За це йому буде обіцяно державність. Але ця обіцянка може бути виконана, коли український уряд матиме хоч якунебудь силу, хоч якусь піддержку цеї державности в тій чи іншій клясі народу. Тоді Денікін і Антанта мусітимуть рахуватися з тою силою й хоч до певної міри виконувати свої обіцянки. Але як не буде ніде ніякої піддержки, як та державність ні в кого не матиме прихильности (крім невеличкої частини народу — інтелігенції), то чим же вдержиться та державність? 
І буде не тільки ганебно загублено державність, але й на якийсь час нанесено своїми ж руками глибоку рану нашій недорозвиненій, молодесенькій, такій кволій національній свідомості народу. 
А це таке злочинство, за яке на віки треба пригвоздити до ганебного стовпа дрібних політиканів і славолюбців. 
20. VIII. 
Все ми б’ємось не для себе. Почали битись з большевиками. Покликали німців на поміч, вибили большевиків і... мусіли здобуте віддати южноруській чорній сотні на чолі з Скоропадським. Почали битися з Скоропадським, вибили вже своїми силами і його, і німців, і... мусіли здобуте віддати большевикам. 
Тепер б’ємося знову з большевиками, вибиваємо, стікаємо самі кров’ю, бруднимо українську ідею спілкою з Денікіном, виб’ємо, нарешті, большевиків і... мусітимемо віддати здобуте знов южноруській або вже чисторуській чорній сотні. 
Коли ж уже для себе будемо битись? 
Знов вичитав: і з Києва, і з Ростова однакові звістки, що між Денікіном і Петлюрою є угода. Це, розуміється, неправда. Поки не матиму відповіді з Кам’янця, не повірю. Але не юридична, не умовлена згода-спілка в акції, звичайно, є. Цілі — різні, причини — різні, а в дійсності — боротьба за відновлення буржуазного панування. Б’ючись за свою національність, ми разом з тим б’ємося за панування Колчака-Денікіна, ми своїми руками готуємо собі гіршу загибель, ніж при большевиках. 
І мимоволі напрохується така думка: ну, добре, хай ми вже забруднились у цій боротьбі з большевиками, як революціонери й соціялісти; хай ми принесли цю жертву; зате ж, може, хоч не революційну, не соціялістичну, навіть не демократичну державу врешті матимемо. Хай навіть не цілу державу, не самостійну, хай клаптик, якусь собі поганеньку автономію. Все ж таки це великий засіб для відродження нації. Спочатку не демократична, а потім і демократична. Нація наша селянська. Коли майбутній уряд зіпреться хоч на половину цього селянства, давши йому землі, то може спокійно якийсь час урядувати. А, може, навіть і зразу матимемо демократичну. 
Але звідки? Коли гору візьмуть над большевиками Колчак- Денікін, то вони українців будуть просто нищити. Українство для них ще страшніше за большевиків. Большевики побудуть і зникнуть, а Росія лишиться собі Росією. Коли ж українці візьмуть владу, то України в Росії вже не буде ніякої, ні большевицької, ні чорносотенної. 
Отже з цього боку ждати хоч клаптика, здається, ніяк неможливо. Поможе Антанта? Для чого? Хто саме? Яка їм користь? Коли проти Польщі не помогли, то чому проти Росії поможуть? 
Повстання селян? Наша армія? Ось настане осінь, сльота, холоди. І розлізеться, розбіжиться наша боса, гола, обшарпана, неозброєна державність. А прийде Денікін і заспокоїть повстанців так, як колись заспокоював Скоропадський. 
Кубанська Рада? 
Вона проти Денікіна політично, але мілітарно разом. Можливо, що тут могла б скластися якась коаліція. Алеж Колчак і Денікін уже ведуть переговори з поляками про спільну акцію проти большевиків. А заразом уже і ... проти українців. Вони на чомусь зговоряться, погодяться і битимуть уже дружньо ... нещасну вікову свою наймичку, що задумала увільнитись від одного й другого пана. 
Руська демократія? Вона поможе, як прийде до влади? Ой, судячи по тому, як ця демократія поводиться щодо українців на соціялістичних конгресах, то не можна думати, що вона у себе дома, без свідків, буде поводитися краще. 
Хто ж? Де ж? Як? 
Очевидно, все там же: в самому народі. В його освіті, в школі, в організації. Старі, мирні, запорошені слова, але вірні. 
Очевидно, відродження нації мусить іти крок за кроком, здобуваючи одну позицію за другою. Ми почали з кінця. Нам посміхнулось щастя, а ми прийняли його за норму. А, "щастя, як трясця, — кого схоче, того й нападе”. Схоче й одстане. От і одстало. І нема. І треба вертатись до норми. А норма така тяжка, трудна і довга. Та ще чи й зразу тепер і "норму" ту матимемо. Чи матимемо хоч школу як слід? Чи не доведеться кожну клясу, кожне село, кожну гімназію одвойовувать? Коли большевики дають тільки там школу, де населення висловиться ”за”, то що ж буде, коли даватимуть Денікіни або пани есери27 в роді панка Сухомлина28 (землячка!)? 
А все таки щось не так. Не може бути, щоб ці два роки колосальної роботи над усвідомленням нації всякими способами, — книжками, газетами, міністерствами, виборами, німцями, гетьманом, большевицькими контрибуціями, — не може бути, щоб це не дало народові свідомости! 
А коли є свідомість в народі, то все останнє так чи сяк, в тій чи іншій формі — приложиться саме. Аби суть була, а форми виявлення її залежатимуть від різних факторів. 
Відень, 28. VIII. 
У Відні є маленька калюжа, в яку неодмінно попадаєш, коли приїжджаєш сюди. Це — українська еміграція. Еміграція 372
своєрідна, досі в історії російсько-українського політичного руху нечувана. Еміґрація контрреволюції. Ми так жадні до державности, так хочемо бути ”як люди”, що вже маємо свою власну чорну сотню, своїх власних, убогих духом, убогих волею, ледачих, безсилих, злих і розпутно-гулящих людей. Період петлюрівщини утворив цей шар українського громадянства, — такий же безпринципний, поверховий, нахабний, дрібно- честолюбний, як і та фігура, під знаком якої так ганебно закінчується історія української революції.
 Будучи українцем, мусиш так чи сяк ступити в цю калюжу й заляпатись. Через те надзвичайно радий, що, нарешті, удалось знайти собі помешкання за містом. Може, менше буду бачити й чути цих жалюгідних, брудненьких, просякнених малесенькою жадністю до розпусти, безсоромно-злодійкуватих людців, які називають себе представниками української державности. 
Зебри в Зоологічному саду, полосаті, роблять враження, ніби в купальних полосатих костюмах трико. 
Двоє зелених папуг, з жовтими шапочками на голівках і крючкуватими дзюбами подібні до двох типічних єврейчиків у жовтих ярмулках. 
Вираз мавп, які виробляють комічні штуки, страшенно серйозний і уважний. В цьому значна доля комізму. Але більше в подібності до людини. 
Шкіра слона, вся у великих зморшках, порепана, як засохле сіре болото; обгризені вуха, подібні до двох шматків солдатського сірого сукна. Хоботом бере гроші; назбирає відповідну кількість і несе до сторожа, який купує йому хліба. 
У німецьких дітей при зустрічі з навіть чужими людьми машинально, як необхідна реакція на зорове почування, виривається: " ’tn Tag!”. 
Сосни мають кору подібну до луски на рибі. 
Живиця сосни подібна до старої жовтявої соли (на солених рибах), на старих таранях. 
Віти смерек, як велетенські, кошлаті, зелені качині лапи на всі боки. 
На схилі гори порубані й облущені дерева, здалеку подібні до сірників, які розсипав якийсь велетень. 
Відень, 28. VIII.
В Карлсбаді одбувалась нарада українських послів. Оповідають про цю нараду надзвичайні навіть для цього часу речі. Одна вечеря цих мужів коштувала українському народові 28.000 корон. Мужі пиячипи ночами й верталися з своїх "нарад" уранці, коли курортні хворі йшли пити воду. 
А. Жук,29 бувший сільський писарчук, колишній соціял- демократ, на цих нарадах казав: ”Я — чорний. Всі ми — чорні. Тільки я маю мужність це сказати, а ви—ні. Антанта вимагає від нас чорноти. Треба показати їй, що ми не соціялісти, що ми ще чорніші чорних. І тоді ми здобудемо її ласку”. 
Постановлено представити урядові необхідність зміни українського кабінету направо. 
А. Жук має рацію: всі вони чорні, всі вони безсилі, а від безсилля вузько-себелюбні, лицемірні, боягузи. Тільки не сміють у тому признатись, а він сміє. 
Приїхав з Кам’янця тов. Кал-ич.30 (Власне, прилетів на аеропляні). Розповідає про внутрішній стан українства досить сумні речі. Розклад повний. Влади ніякої. Є кабінет міністрів, але він нічого не значить. Є два смішних, маленьких диктатори, які, спираючись на бідних, вигнаних з Галичини солдатів-галичан, виробляють різні піруети, називаючи це "політикою”. 
Петлюра заздрить Петрушевичу, бо в того є до 25 тисяч.. [Незакінчене речення]. 
І. Загальна революція в Росії 1917 р.31 Причини революції 
1) Невідповідність і протирічивість політичних форм економічно-соціяльним відносинам у державі. Влада в руках найменш важної кляси — поміщицтва й бюрократії. Цинічність, безоглядність панування цеї кляси. Почування своєї сили й значности інших кляс. Распутінщина. 
2) Надмірне напруження сил війною. 
3) Упадок патріотизму й огида широких шарів народу до війни. Погляд селянства: кровопускання з народу для втихомирення. Можливість такої цілі у пануючих кляс усіх воюючих держав. 
4) Невдачі на війні. Розпад організації, занепад дисципліни. Загальне невдоволення серед військових, навіть офіцерства. 
Привід: дорожнеча, голод у Петрограді. 
II. Характер революції 
Мирність. Святочність. Загальна участь, через те легкість і безкровність. 
Революція солдатів. Участь українських полків. 
Нові форми 
Широкий демократизм. Свободи. 
Ради робітничих і солдатських депутатів. Потім і селянських. 
Легкість нищення старих: жандармів, поліцаїв, провокаторів. Міліція. Комісари. 
Розцвіт демонстрацій, маніфестацій, з’їздів, зборів. 
Соціальні сподівання мас і війна. Нетерпіння й бажання швидше скористуватися наслідками революції. 
III. До революції на Україні 
Становище українства до революції Школа. Преса. Загрози погромів. Поводження в Галичині. Євлоґій32 і К°. Відношення до українських полонених, москвофілів. Арешти. 
Орієнтації: пораженчеська (германофільська), русофільська, українська (на революцію). 
Домагання і сподівання. Преса. Школа. 
IV. Революція на Україні 
Ентузіязм. Моментальний занепад сепаратистичних орієнтацій. 
Щирість віри в російську демократію (258). 
Заява петроградських Поступовців. Телеграми. Привітання. Піддержка. 
Участь бідного родича в святі спадкоємця. 
Перші прояви національного ”я”. 
(Маніфестації: в Петрограді, Києві. Провінція (268, 269, 275, 281, 291). 
Вихід на світ організацій. Партії. Гуртки. 
Депутація до кн. Львова (278). 
Заміщення посад українцями (281, 315). 
Домагання участи в місцевому уряді, виконавчому комітеті, земстві, Думі (298). 
Бажання швидкої, безпосередньої реалізації нових льозунґів. 
Тривкість старих форм і нетерплячка. 
V. Пануюча нація і бідний родич 
На другий день свята. 
Вияснення прав спадкоємців. Домагання українців. Автономія, школа, мова в державних інституціях. Стриманість руських у признанні прав українців. 
Причини: 1) Страх загубити пануюче становище на Україні. 2) Незнайомство з українським рухом. 3) Побоювання розпаду Росії. 4) Побоювання розламу на фронті. 5) Недовір’я до сил і життєздатности українства. 6) Побоювання реакційности націоналізму. 
Відношення до інших націй (257). 
Тимчасовий уряд і українське питання (283). 
Національна культура і територіяльно-національна автономія (277, 275, 303, 307). 
VI. Гуртування сил 
Передчування великої боротьби. 
Свідомість малих сил. Історично-політичні причини. 
Звідси загальне почуття і льозунґ єднання всіх українських сил в одне. 
Заснування Центральної Ради (255). 
Преса (299, 315). 
Школи (298, 318-324). 
З’їзди партійні (282, 299, 309, 315, 332). 
З’їзди клясові (315). 
З’їзди професійні (282, 299, 315, 324). 
Організації (299, 300). 
Збори Просвіти (282, 283, 315, 327). Віча. Мітинґи (300, 301,334). 
Провінція (284, 300-301, 315). 
Театр (317). 
Зачатки військової організації (307-308, 334). 
Спільність, одностайність домагань і цілей всіх партій і груп (305). 
Ст. М. Грушевського (315). 
Закордонні українці (319). 
Національна свідомість. Закони. Обставини. Зовнішні прояви організування антиукраїнських сил (299, 303, 318). 
VII. Державна організація сил 
Всеукраїнський Національний Конгрес (295, 309, 327). 
Ціль: 
1) Об’єднання українства по всій території. 
2) Спільне вияснення завдань. 
3) Організація і пропаганда на з’їзді. 
Характер загальнонаціональний і державницький Конгресу є головною причиною настороженого відношення руських кругів. 
Святочна обстанова і хід Конгресу. 
Вибори президії.
Вияснення відносин з неукраїнськ. (327-329). 
Роботи Конгресу і Постанови. 
Перевибори Центральної Ради і вибір її президії з 3-ох осіб. 
До ”На той бік" 
Його самотність у хатинці. Чудна теплота від догадки, що й вона боїться. Через це почування близькости й не такої самотности. Тихість, теплота, сум. Далекість комітету, дороги, Соснівки. 
Стояння в очах образів поляків. 
Поширити картину ранку. 
Не каски, а кашкети Січ. стр. 
Згодилась не обзиватись через те, що негарна. 

