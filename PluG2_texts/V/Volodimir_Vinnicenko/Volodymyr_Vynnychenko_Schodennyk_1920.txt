ЗАПИСНИК ч. IX (10 травня — 21 вересня 1920)
Берлін, 10. V. 
Маленька кімната з полинялими шпалерами, в одному кутку долатаними шматком іншого кольору. На стінах старенькі, наївні, мирні олеографії, на яких люди в панчохах і буклях. Килимки біля ліжок протерті до дірок так, що всі складаються вдвоє, як посунеш їх ногою. Запах старих, бідних і не зовсім чистих мебльованих кімнат. 
І яким миром, спокоєм віє від цеї простої й бідної обстановки. Внутрішній затишок і певність в собі можуть жити тільки в тому, що може бути заслужене. 
Сумління є наслоєний, одкладений віками закон досвіду. Муки сумління є наслідок порушення цього закону, підсвідомого, не формульованого, дужчого за розум і через те непідлеглого ніякій логіці й софістиці. 
У нашій подорожі є один елемент, який особливо мене цікавить: перевірка себе, протиставлення вищої знайденої цінности (Канопуса)1 дрібним, скороминущим, звичайним. Чи стану я, дійсно, вище особистого пониження, фальшивої амбіції, особистих вигод, комфорту, грошей, культури, здоров’я, тихих радостей спокійного життя? Чи стану я володарем свого внутрішнього світу, без огляду на зовнішні умови, без огляду на колишні розуміння своєї гідности? Чи маю я вже дійсно нову, вищу гідність, яка з посмішкою дивиться на славу, на особистий гонор, яка оцінки шукає не в тимчасових людських присудах, а в законах старіших ширших і вищих? Чи все ж таки така гідність не дається легко і старе ще довго житиме? 
Мудрість, крім іншого, корисна річ. Вона здорова. Мудрий зберігає свої нерви, коли навчився мовчати і з спокоєм приймати прикрості життя. Христос проповідував любити ближнього, як самого себе. Це надзвичайно корисна для кожного так люблячого річ. Аби ж тільки її можна було досягти! Уявити собі, що на всі гидоти, на всі брудні, жорстокі, підлі вчинки людей можна дивитися з усепрощаючим, любовним усміхом до авторів цих вчинків. Скільки ця любов здоров’я зберігає! І яка вона, така любов, егоїстична, злочинна, просто страшна, коли б вона справді могла бути досягнена! 
В інциденті на кордоні я забув Кана.2 Це показує, що він ще молодий і не окріплий у мені. Моє мовчання тільки в тиші й самоті може бути. А треба, щоб Кан стояв неодступно з мечем мовчання на воротях душі й суворо перевіряв усе, що входить і виходить крізь ці ворота. І щоб при всяких обставинах, несподіванках, струсах, вибухах крови, інстинкту, старих навиків, щоб він усе стояв і робив перевірку. Чи буде ж це? — Мусить бути і буде. 
Увечері і вранці й на кожному кроці повинно бути: пам’ятай себе! 
Берлін, 11. V. 
Перший вияв недовір’я. ЗЕБ3 не схотіло балакати. Треба якогось посвідчення. Т. Абр. через щось не приїхав — єдина моя для них легітимація. Маю ще листи від Б. К.4 до Л.5 Хочу їх показати. Чи досить буде? Сумніваюсь. 
Берлін, 12. V. 
Коли так усі прикрості будуть поборюватися легко, як прикрість з недовір’ям 3. Б-a, то кращого й бажати не треба. Зразу стало ясно, легко й одверто, коли вияснилося, хто саме я і які маю легітимації. ЗЕБ робить усі заходи, які може, щоб допомогти найшвидше перебратися. Але боюсь, що технічні перешкоди будуть такі непоборимі, що доведеться сидіти ще довго десь без руху. Це — найнеприємніше. Але знов таки: Кан! Поборювати, але спокійно, без зайвого гніву, з холодною впертістю, з такою самою холодністю й безстрасністю, з якою безстрасні речі й обставини ставляють перешкоди. 
Штетін, 19. V. 
Посуваємось до мети ледве помітним рухом. Увага зайнята дрібними етапами: пропусками, візами, дозволами, білетами. Европа забарикадувалась, забронювалась від Росії, обгородилась колючим дротом, через який пролізти є справа надзвичайної трудности. Коли ми, озброєні такими засобами, як маємо, з таким трудом пробиваємось, то як можуть пробитися ті, що не мають ніяких засобів, а тільки бажання пробитись? 
Кожна людина складається з усіх тих елементів, які має всяка людина, але різниця одної від другої є та, що комбінація цих елементів є індивідуальна, при чому частіш усього характеристичним для індивідуальности являється випнута з комбінації одна або друга риса. Наприклад, д-р Айз-ух.6 Він має всі якості й елементи звичайної людини: чуття, почування, реакції на фізичні, хемічні, політичні, моральні й усякі інші явища. Він їсть, п’є, спить, сміється, любить, ненавидить, сердиться, як усяка людина. Але випнутою рисою з комбінації всіх нормальних елементів є в нього повільна поважність, самовпевненість і перебільшена повага до самого себе, яка для людей, що стикаються з ним, виглядає, як хвастовитість, брехливість і т. п. Д-р Айз-ух вірить у себе, у свої хороші якості й свою силу більше, ніж у сторонні сили й обставини. Через те всяке своє бажання і намір він має нахил вважати настільки достаточними, що дивиться на них, як на наперед уже здійснені факти. Наприклад: він заявив нам, що досить його дозволу, і ми матимем право й можливість їхати на кораблі з полоненими. Він остільки високо цінить свої сили й значення, що для нього не було питання, чи питати ще дозволу в Німецькому Адміралтійстві. Дійсність показала, що дозвіл д-ра Айз-уха нічого не вартий і що треба таки дозволу з Нім. Адм-ства. Але я певен, що д-р Айз-ух з цього конфлікту з дійсністю вийде, не загубивши своєї характеристичної, випнутої з загальної комбінації риси — самоповаги й особливої оцінки свого значення. Що ми на цьому губимо цілий тиждень, що нам це коштуватиме витрати сил, його це з самооцінки не може порушити, бо вона є вже його нормальність, необхідна для нього в боротьбі за існування. 
21. V. 
Машина пароплава робить згуки, ніби швидко пиляють дрова. Хвилі шкварчять за бортом. На темносиньому обрії струнко й непорушно стоїть корабель, рожево одсвічуючи до сонця рясними латками вітрил. Море темнозелене, поламане буграми хвиль з білим мереживом на гребенях. Мережива то з’являються, то зникають, неначе хтось у білих сорочках випливає на поверхню, гляне і, побачивши пароплав, ховається в темнозелену глибінь. Чайки не летять сьогодні за пароплавом. З Штетіну вилетіла з нами маленька птичка. Вона сидить під ящиками, час від часу вилітаючи в море й доганяючи пароплав... От ще один пароплав. Він куриться і так само рожево жовтіє боками до сонця, неначе зроблений з свіжого дерева, навіть не пофарбованого... На нашому кораблі більшість пасажирів лежить хвора. Ми з Олександром7 бадьоримось і лазимо по палубі. З-під парохода біло-зеленою пінястою гривою одскакують хвилі, шипучи як шампанське. 
Москва, 3. VI. 
Стихія дужча за ідею. Давня, стара, закорінена в крові, звичках, способах думання, в матеріяльних, щоденних інтересах, — вона перемагає молоду, нескріплену, невиправдану радощами ідею. 
У соціялістичній, совєтській Росії якраз тепер стихія забиває ідею. Матеріяльний, щоденний інтерес в образі голоду, холоду, злиднів, підпоможений старими, стихійними звичками, способами думання, виливається в форму руського націоналізму. Совєтська влада губить принципи, ідею комунізму, бабраючися в ковбані щоденних клопотів. Перспективи дальші запорошуються, затуманюються, зникають з очей від постійної уваги до ближчого, місцевого, звиклого і необхідного. 
Найвиразніше це виявляється в українському питанні. В Комісаріяті закордонних справ референт в українських справах, отже людина найбільш компетентна й авторитетна серед інших, сказав Нечасові так: Ніякої України не було і немає; на Україні всі чудесно говорять по-руськи і все це українське питання є вигадка. 
Так говорить той, хто має обов’язок інформувати уряд в українських справах. Як же повинні говорити ті, що слухають такого референта? 
Цей погляд панує скрізь. Чи щиро думають усі кола, чи ні, але хочуть так думати багато з них. І це виявляється в усій політиці керуючих кіл. Це ж одбилося на зустрічі мене в Москві. 
Не зважаючи на телеграми з Ревелю і Петрограду про наш приїзд, про прохання комісара петроградської станції вислати по нас в Москві екіпаж і наготовити помешкання, нас ніхто не зустрів, ніхто нічого не вислав і ніяких помешкань не наготовив. Чотири години ми сиділи на двірці, дожидаючись, поки Нечас, як чех, випрохає нам якісь кімнати. Заходи Нечаса, очевидно, засоромили декого. Принаймні Радек немов щиро оживився і навіть схотів побачитись зо мною негайно, просто з двірця. І побачення мало характер хоч і розкиданий, поверховий, з біганиною до телефонів і перескакуванням з теми на тему, але все ж таки товариський. Але на цьому вся товариськість і кінчилась. Далі почалась і тягнеться й по цей момент напруженість, холодність, майже ворожість. Того дня, що й з Радеком, говорив я з Чічеріном.8 Перед тим Семен Петрович [Мазуренко] характеризував його мені, як «стіну». Але бувають різні стіни, — веселі, ясні, за якими ховається радісне, просторе; і бувають стіни, за якими почувається ворожість. Чічерін не належить до перших стін, хоча всі риси стін, — мовчазність, невиразність, плоскість, — він має в потрібній мірі. Мої перші слова про те, що Закордонна Група послала мене віддати всі свої сили для революції, слова, які для Групи й для мене звучали так реально, так щиро й так повно змістом, для «стіни» були простим горохом, якого так багато сипалось на всіх мітингах за революції. Для нього цікавіше було довідатись, з якими конкретними пропозиціями я приїхав. А як буде з Донецьким басейном, Кубанню? Кому вони будуть належати?
 І от з цих перших питань уже стало мені видно, що тут запорошилася віра в комунізм, що тут ідея тільки переустрою світу не має вже того свіжого, гарячого кольору: вона стала тьмяною, сіренькою, занадто далекою. Коли є тільки комунізм і революція, коли тільки для цього і вся кров, і голод, і нелюдське напруження, то який сенс має питання, в якій соціалістичній частині всесвітньої федерації буде той чи інший басейн? Коли ні одна частина не матиме права самостійно порядкувати своїми багатствами, коли всякими «басейнами» володітиме весь світ, то яка рація комуністові так гостро й уперто ставити питання про «басейни»? По якому принципу визнається окремішність соціалістичних федеративних організмів? Очевидно, по національно-етнографічному, а не економічному. На якій етнографічно-національній території лежить той чи інший «басейн», а в даному разі Донецький? Донецький лежить на українській. І питання про належність вичерпане. Це не значить, що експлуатація цього басейну тільки для українців. Тут уже має бути інший принцип. 
Коли ж руські комуністи постановляють, що Донецький басейн повинен належати не до української соціалістичної держави, а до російської, то що це має значити? Те, що люди думають не про комунізм, що вони в нього не вірять, що вони дбають про Росію, про себе, як націю. 
Націоналізм починає покривати комунізм. Іде орієнтація на руський патріотизм. Закликаються білогвардійські офіцери до боротьби за Росію проти Польщі. Брусілов9 видає заклик до білих офіцерів в ім’я рятування Росії. Совнарком випускає декрет помилування білих офіцерів, які зголосяться до Червоної армії. При тому говориться, що Денікін, Колчак і інші дурили офіцерів, обіцяючи їм «єдіную, нєдєлімую», а в дійсності роздаючи Росію чужинцям. Руські офіцери це зрозуміли і стали переходити до Червоної армії, до совєтської влади, бо... вона не дурить так, як Денікін, Колчак і інші, вона дійсно відновляє «єдіную, нєдєлімую». І тепер мені цілком ясно, що іншого прийому й зустрічі мені тут не могло бути. Орієнтація на великоруський, єдинонеділимівський патріотизм виключає всякі уступки українцям. Чічерін сказав мені, що призначення мене на чолі українського совєтського уряду означало б для них Каноссу. Коли є Каносса білогвардійська, коли орієнтація на руський патріотизм, то не може бути, розуміється, орієнтація на федерації, самоозначення і т. п. неприємливі для єдиної неділимої речі. 
Тепер я розумію, через що Радек, призначивши мені на другий день побачення, сховався, по-дитячому сказавши, що виїхав на три дні з Москви, нікуди не виїжджаючи. Зрозуміло, через що Ленін так дуже зайнятий, що не має часу побачитись зо мною. Ні Ленін, ні Сталін, ні один з керівників політики й уряду. 
Позавчора я послав листа Ленінові. Писав я його в два моменти. Першу частину під той час, коли мені ще не ясно було, який напрям панує, коли мені здавалось, що це з якогось непорозуміння чи з недовір’я до мене зо мною поводяться так «стримано» і «обережно». А я писав з цілковитою наївністю про те, що ми вирішили у Відні, що ми прийняли з щирим серцем, з повною готовністю вірно, чесно й самовіддано проводити до кінця. Я писав, що Група вислала мене стати до праці на користь комуністичної революції, що, на нашу думку, конче треба використовувати національний момент, перевівши боротьбу з польсько-петлюрівською коаліцією на ґрунт не національної, а соціальної боротьби. Повинна бути не боротьба українців і поляків проти руських за визволення України, як це виставляє петлюрівщина, себто не національна війна, а соціяпьна; повинні битися буржуазний, контрреволюційний польсько-український союз проти соціялістичного русько-українського союзу. Петлюра повинен битися не проти чужинця Раковського, а проти українця. Тоді тільки українство розіб’ється на два воюючі табори, тоді тільки соціяльна війна на Україні буде справжня. Поки ж большевизм є з Москви, поки ним керують руські, поки українські національні соціялістичні сили не виступають як головна сила проти української національної контрреволюції, доти справжньої соціальної війни на Україні немає, — є війна проти чужинців, війна національна. Отже, з цього повинні бути зроблені відповідні висновки й дії. Сучасна національна політика має бути змінена; Раковський, як символ цієї політики, повинен піти, замість нього має прийти хтось новий. Тоді мій вступ в уряд, як це пропонується мені, принесе користь, бо розколе українство на два табори, спинить елементи ворожі проти сучасного уряду й ослабить петлюрівщину. 
Так я писав до одного маленького інциденту. Під час писання листа мене по телефону було викликано в Комісаріят закордонних справ. 
Москва, 3. VI. 
Шукаючи відділ «прибалтійських стран», я зайшов не в той поверх, що треба, і зустрів там Чічеріна. Характеристично, що він не вважав потрібним сказати мені те, що доручив сказати урядовцеві. Навпаки, сам провів мене до дверей кімнати того урядовця, бо я не знав дороги. Урядовець же сказав, що йому доручено сказати мені, щоб я їхав у Харків, а там Раковський скаже мені, що я маю робити. На моє запитання, чи не міг би я ще тут узнати, на яку роботу мені пропонується їхати, він відповів, що про це йому нічого не відомо. 
От цей момент перервав мого листа до Леніна. Я дописав тільки про те, що вважаю неможливим для себе робити в таких умовах і заявляю, що вертаюсь за кордон. Не образа, не зачеплена амбіція, а явна ворожість товаришів цілковито унеможливлює мені працю. Найменшу шкоду я можу зробити, виїхавши за кордон. Листа цього повинні були сьогодні або вчора передати Ленінові. Я знаю, що ніякі мої листи, ніяка навіть інтервенція Леніна, коли б він схотів це зробити, не можуть змінити ситуації. Бо тут діє стихія, а не ідея. 
Для нас питання полягає тільки в тому, чи випустять мене за кордон. Для Росії це не вигідно. Яке це враження зробить на закордон, а особливо на українців? Як це скріпить петлюрівщину! 
І знов для мене та сама трагедія, що на протязі майже двох років стільки разів роздирала мене. Іти з руськими большевиками, — душити своїми руками свою націю, самого себе. Іти з петлюрівщиною, реакцією, — душити революцію, душити самого себе, душити те, що я вважаю добрим для всієї людськости. І з’являється думка: добре, я дам своє національне ім’я на ганьбу, на прокляття, я відмовлюся від усяких національних домагань на цей момент. Цим я, може, зроблю користь революції, спричинюся до перемоги. А перемога революції Гарантуватиме і національні домагання. 
Але виникає питання: чи зроблю ж я якунебудь користь? Я можу зробити користь, приваблюючи симпатії національних елементів до совєтської влади. А хіба ж я можу привабити симпатії тих елементів, ставши в їхніх очах (і навіть у дійсності) зрадником національних прагнень? І що ж вийде? За що я принесу в жертву себе? 
І кожний має право запитати: через що ж він, член пригніченої нації, повинен був у ім’я перемоги революції зректися визволення своєї нації і чому не зреклися в ім’я революції пригноблювання української нації пануючі національні елементи? Чи в ім’я революції, чи їй на користь він зрікся боротьби за національне відродження, чи в ім’я торжества руської нації та єдіної нєдєлімої?
 І немає в мене твердої, пер... [Незакінчене речення]. 
Москва, 9. VI. 
Стихію перемогти може тільки стихія. Зусилля одиниць — це даремно витрачена праця. Я чую стихію, уперту, густу, застарілу на кожному кроці, який я роблю. 
Після приказу в урядовця-референта я балакав знов з Чічеріном, з Каменевим.10 Балачки носили немов уже тепліший характер, немов більше довір’я і цікавости було, але що з того? Стихія стоїть за доброю волею одиниць і визирає з-за їх спин. Каменєв запропонував мені їхати в Петроград, виступити перед Петроградським совєтом робітничих депутатів і таким способом представитись російському пролетаріятові. А потім їхати в Харків на посаду заступника голови совнаркома. Я згодився, але, обміркувавши дома з своїми цю пропозицію, написав записку, що вважаю некорисним їхати й сидіти 2 тижні в Петрограді. Для чого? Каменєв поясняє, що це треба для мого знайомства з установами совєтської влади. Але з цими установами краще зазнайомитись в Москві. Ми, грішні, розміркували так: просто хочуть вислати з Москви, держати оддалік два тижні, а там буде видно, що з ним зробити. Не в мені річ. Але яке б це враження зробило на українців? «Ага, інтернували!». І чи було б це на користь революції? 
Але от знов захотів говорити зо мною Троцький.11 І знов те саме. Але не два тижні там сидіти, а скільки треба, щоб виступити перед пролетаріятом. Це інша постановка питання. Знов я згодився. Ждав два дні, що мене сповістять про пропуск з Москви і місце в поїзді. 
І знов, дивлячись на стихію, чуючи її скрізь, згода захиталася. А тут прийшли не українці, не контрреволюціонери, а руські старі большевики, що працювали в партії десятки літ, і почали говорити про стихію, почали виясняти, що, коли я не був ще в ролі ганчірки, то тепер буду в ній, що моя участь в роботі на Україні абсолютно нічого не змінить, що вся система настільки в протилежному мені напрямі встановлена, що мене в два тижні буде розчавлено і викинено без всякої користи для справи. Треба насамперед хоч якуне- будь можливість для роботи утворити, хоч трохи в інший бік повернути всю систему. І поки не буде цього зроблено з центру, з Москви, не варто й їхати, нема для чого: не користь вийде, а ще більша шкода. Краще підождати, краще робити якусь іншу роботу на користь комунізмові, ніж їхати на свідому шкоду. І знов я відмовився їхати в Петроград, рішивши зробити наперед спробу повернути хоч трошки стихію по другому напряму, хоч трошки уможливити собі роботу. З цією метою написав я "Докладну записку» Ц.К. Р.К.П.,12 в якій пропоную Ц.К. сказати мені точно й виразно, яку позицію він займає в українському питанні: чи ту, що висловлена в резолюції з грудня 1919 p.,13 чи єдинонеділимівську? Коли першу, то я пропозиції приймаю й охоче їду на всяку працю. Коли другу, то я вважаю свою участь в уряді неможливою. Я прохаю не тільки дати мені якусь відповідь, але їм самим точно вияснити це питання і скінчити з тою плутаниною, неясністю, двозначністю, яка панує в сучасній політиці на Україні. Відмовляючись від самостійництва, відмовляючись цілком щиро, як протирічивого духові комуністичного устрою світу, я в той же час не можу відмовитись від того, що вважаю вірним, відповідаючим духові комунізму, від дійсної, справжньої, соціалістичної федерації рівних і внутрішньо-самостійних робітничо-селянських республік. 
Але от тут-то й біда, що стихія не хоче приняти тої федерації, союзу рівних і самостійних членів, що стихія живе своїми старими інерціями, звичками, усталеннями. Ленін, Троцький, Каменєв, може, і хотіли б того, що відповідає і духові, і цілям, і інтересам комунізму, але стихія дужча за них, вона оточує їх з усіх боків, вона ще не вмерла в них самих, вона пручається, кусається, пре, натискує і... бідна ідея мусить угинатися перед нею. 
От через що я маю малу надію на якийсь успіх своєї «Докладної записки». А через те я не маю надії бути на Україні й віддати свої сили, які маю, на те, чому збирався (так наївно, так простодушно збирався!) служити до загину. І знов назад, у вигнання? 
Але цікаво мені все ж таки, як саме зафарбують Каменєв, Троцький і ін. перемогу стихії, в жертву якої вони віддадуть мою поміч? В яких словах, з якими арґументами відмовляться признати те, що самі заявляють справедливим, як одступляться від власних слів? Правда, не в тому річ, а все ж таки в тому, що не хочуть люди, не мають ще такої сили визнати свої помилки. І я маю гірку сатисфакцію, що я таку силу знайшов у собі. Але знов таки, що з того? А виправити їх ділом, а поправити шкоду від них служенням справедливому я все ж таки не маю змоги. Я готов іти на Голгофу, я вже ступив на неї в Москві, я по різних східцях ходжу вже по ній, але чи вона дасть хоч комунебудь якусь користь? Не знаю, не бачу тої користи, бачу тільки своє пониження, чую тільки плювки собі в лице, більш покищо нічого. А «вони», мабуть, думають: от, приїхав за портфелем, за популярністю, за владою. Якби вони знали, що ці «лакомства нещасні» для мене є та ж сама Голгофа! Якби вони знали, що тільки неспокійне, дурне шукання чогось «дійсно справедливого» вигнало мене з мого затишку, з моєї любої роботи, з моєї самоти, що тільки цей проклятий неспокій шукання примусив мене бачити в тому затишку неморальність, примусив соромитись тихої праці, здоров’я, електрики в кімнатах, чистої білизни і погнав на спільний тиф, на спільний голод, на спільну боротьбу, на спільну перемогу чи загибель.
 І чи була в цьому помилка? Ні. Помилка виявилася в тому, що ніякої спільности для мене не знайшлось, що я не подумав про можливість цього. І не мої минулі помилки винні в тому, що нема мені роботи, а все та сама нещасна доля нашої нації. Коли б відмовився бути членом цієї нації, коли б одрікся бути українцем, мене б і не так зустрічали, мене б і не так вітали, зо мною не так говорили б і давно я вже був би в їхньому гурті й спільно з ними мав би і радощі, і тягості боротьби. 
Але і вони, і я — непохитно знаємо, що я не можу перестати бути тим, ким я є. Моя стихія зустрічає їхню стихію. І їхня стихія б’є, понижує, одпихає мою і розбиває ту спільність, за якою я так простодушно і наївно, з такими труднощами і з такою вірою їхав сюди. 
Не було в мене помилки? Була, є й довго ще буде помилка... — ми необхідність? — життя, історії. 
Соняшний вечір, холодний, свіжий, кладе зелені тіні в садку перед вікнами. Дзвони церков стомлено й задумливо гудуть до вечірні. Грюкають двері в номерах готелю-»общежитія». А думка вже будує нові шляхи, вже протоптує стежки до нових пристосувань. І вже будинок у Ляйнці, кабінет з книжками, малесенький садок, город, тихі вечори, милий Ґюйо,14 Епікур,15 англійська мова, «Книга про щастя»,16 «Історія людини», — уже це все виходить на перший плян, уже сумом солодкої втіхи віє од них, уже я мирюся з цим, визнаю їхню тиху, некрикливу радість. 
Здаля все видається в своєму абстрагованому вигляді. Так видавалися нам відносини з Н.17 Коли ж річ підходить ближче, поезія віддалености зникає. Близькі дрібниці, реальні, конкретні займають усе поле зору і абстракція зникає. А дрібниці частіш усього поезії не мають. І стає сумно від такої зміни. 
В абстракції була "спільність»у нас, в абстракції була й Н. І там, і тут вийшла на перше місце реальність і заглушила поезію. Тільки час хіба знову пофарбує їх? Але це буде колись потім- потім... 
Москва, 11. VI. 
Цікаво: до передачі мого листа до Леніна, Нєвський18 майже щодня балакав з Семеном Петровичем по телефону, балакав раз зі мною, ставився немов прихильно до нашої справи. А як я передав листа, так ні разу після того з ним не можна побалакати, не сповістив навіть, передав листа чи не передав. Сталось щось... А що саме, невідомо. Думається, що він побачився з Леніном, передав листа, той поставився негативно до мене при цьому і він злякався, що має зносини зі мною. Нічим іншим такої різкої зміни, такої неввічливости пояснити не можна. 
Це може бути попередньою відповіддю на мою "Записку». Та, власне, ні я, ні вся наша тутешня група ніякої відповіді й не ждемо. Єдиний клопіт у нас тепер: добитись виїзду за кордон. Абсолютно безпотрібна була подорож сюди, ідеалістична, подорож сентиментального юнака, гімназиста, який... А, не варто й думати про це. Чи випустять? Як ні, то що зроблять? Інтернують? Під яким приводом, в якій формі, де саме? 
А ми так боялись, щоб не інтернувала буржуазія десь в Европі, так прагнули вскочити в Росію. Цікаво слідкувати за іронією життя, воно — найкращий, найвибагливіший гуморист. 
Сьогодні зфотографувались для пропусків на виїзд. Подаємо паси так, наче не припускаємо ні на хвилину, що нас, комуністів, мене — члена Віденського бюра III Інтернаціоналу — можуть силою не пустити виїхати такі ж самі комуністи. 
І знов я думаю, мимоволі думаю: ах, як вони інакше зустрічали б і приймали б мене, коли б я виявив себе «справжнім» комуністом, себто, коли б я заявив їм, що я не українець, що я готов з ними разом робити все, що роблять з українською нацією. Тоді б вони ні на мить не сумнівались в моїй справжності. 
Сумно, неймовірно, не хочеться вірити, не хочеться цього всього бачити, а мушу бачити, мушу вірити фактам. А головне, ніщо не змінилося, нічого не навчилися, ні на крихту вперед не посунулись, а навпаки. Те саме все, що два роки тому, те самісіньке. 
Але сумніше всього те, що, гублячи нас, гублячи Україну своєю застарілою стихією, вони гублять себе, а з собою революцію на Заході. І страшно за той час, який настане тоді, за дискредитацію самої революції, самої ідеї комунізму в масах. І наскільки тепер Ленін стоїть в очах всіх високо, навіть у буржуазії, настільки низько він тоді впаде, навіть у комуністів. І яким він буде здаватись усім маленьким, смішним, упертим фанатиком, бузувіром, нежиттєвим маніяком і т. д. 
Москва, 15. VI. 
Українська стихія, виявляється, росте, набирає сил, напирає на руську стихію, робить все дужчий натиск і примушує на руських верхах міняти відношення до теорії. Цим тільки, очевидно, треба пояснити те, що вчора Л. Каменєв на мого листа відповів зараз же, і головне з запевненням, що моя «Докладна записка» сьогодні буде мати позитивне розв’язання на Ц.К. Р.К.П. «Я не сомневаюсь в благоприятном разрешении вопроса». Побачимо по розмірах цієї «благоприятности», наскільки сильно відчувають тут українську стихію. Обіцяв, що завтра-позавтра я матиму офіціяльне повідомлення ЦК. 
Учора приїхав з України галичанин Паліїв.19 Його оповідання про стан на Україні зовсім змінили в нашій уяві картину. Виявляється, я буду не сам. Половина КПУ стоїть в опозиції до централізму. Провінція росте з кожним днем. По інерції верхи ще панують, але недалекий той час, коли мусять здати свої позиції. 
Отже, їхати туди і можна, і треба. 
Це найбільше радує. Мати можливість, нарешті, як слід поборотись за майбутнє, бути справжнім соціялістом, боротися за найвищу ціль сучасности. І боротись, працювати, горіти в реальному житті, а не в кабінеті за книжкою й папером. Це велика радість і за неї можна віддати багато літ кабінетного життя, яке б воно не затишне, не привабливе було. 
Москва, 16. VI. 
Учора мене було закликано до Каменева. (Вперше, між іншим, кличучи на розмову, прислали автомобіля). Я застав там і Зіновєва.20 Середнього росту, важка постать, велика голова з волоссям поета і лицем актора. Вигляд сонно-поважний, рухи мляві, слова ліниві, посмішка суха, змушена. Боюсь зразу судити, але здається, що ця людина, коли б не була головою III Інтернаціоналу, поводилась би інакше. 
Каменєв, як звичайно, був м’який, уступливий, ласкаво обходив мене з усіх боків. 
Спочатку Каменєв закинув мені що я занадто вразливий, що я не мав ніяких підстав думати, що моя «Докладна записка» зустріне негативне відношення. Я на це просто не відповів і перейшов до діла. 
Як я й гадав раніше, так воно й вийшло: з принципіяльною стороною «Записки» вони цілком згоджуються, приймають її і т. ін. Але конкретних пунктів моїх, виставлених у тій самій записці, не встигли за браком часу розглянути. І зараз же перейшли на те, що Ц.К. стоїть на своєму, себто, щоб я їхав на Україну, брав портфель і т. д. Тоді я почав зондувати, чи справді тих пунктів не розглядали. І виявилось зараз же, що їх прекрасно розглядали. Виявилось по тому, що і Каменєв, і Зіновєв чудесно знали всі пункти, знали, які з них существенні, які ні. І так, як ми тут і думали, существенне було в поповненні Ц.К. К.П.У., іншими словами, в політиці, напрямі і складі Ц.К. К.П.У. І от тут позиція вже затуманюється. З одного боку, вони кажуть, що Ц.К. К.П.У. є «еманація» Ц.К. Р.К.П. Отже, значить, що думає і вирішує Ц.К. Р.К.П., те мусить думати й вирішувати його «еманація». А з другого боку, вони самі тут вирішити не можуть, а треба обговорити справу в Харкові. І виходить, що «еманація» має щось і своє. Абож це просто ухиляння від поямої відповіді, бажання обминути ці пункти, втягти мене без усяких обіцянь, примусити бути для них штемпелем. Значить, нещирість, хитрування, небажання вести справу одверто і ясно. Значить, Гарантії для роботи в моєму напрямі вони не хочуть дати. 
І що ж виходить? Я іду в стан противників. Іду з тим, щоб зразу ж там, у них, серед них боротись за ті умови, які ніби вони тепер приймають. Чи добре ж це? Хто переможе? Чи вони мене змелють, зітруть, обплутають і зроблять безсилою, безпомічною вивіскою, чи я згуртую дійсно федеративні сили й переможу їх? 
До свого часу в ім’я правди національної я робив кривду правді соціяльній. Невже тепер буде навпаки? Невже не буде гармонії? Невже я все буду змушений двоїтись, розриватись, жертвувати одним дорогим другому дорогому? 
От тут треба мені мого Канопуса, треба великого спокою, сили й твердости духу. Не на портфель, а знову на історичний іспит, знову на розп'яття йду. Чого? Навіщо це мені? Ради чого? Що жене мене на те? Щось більше за мене. Нехай так. Корюся, приймаю, благословляю, зустрічаю свідомо, обдумано. Але цікаве тепер виходить те, що яке б я рішення не взяв, будуть лаяти і свої, і чужі. А що мені до того? Що значить осуд тих, які не знають всієї переплутаної сіті причин, що керують явищами? Чи чистий я перед собою, перед тим світоглядом, тим світорозумінням і світовідчуванням, з яким зливаю своє світорозуміння й відчування? Чи я розходжусь, рішаючись на цей крок, з самим собою в цьому світорозумінні? Ні, не відчуваю того. Чую, що мушу так робити. Міркую, аналізую, комбіную, вираховую і приходжу до того, що іншого виходу немає. Ніяке інше рішення не дає стільки змоги можливостей, як це. Задача: зробити можливості реальністю, наповнити їх змістом, суттю. Питання: а чи є можливості? Чого "вони» притягають мене? Привабити симпатії українських елементів? Значить, вони відчувають силу, значення цих елементів, значить, вони змушені рахуватися з ними. Притягаючи мене, "вони» зменшують силу тих елементів, чи збільшують? Очевидно, збільшують. Значить, в ім’я соціальної правди вони ідуть на можливість загубити свої національні привілеї. Пускаючи мене в свій стан, вони збільшують силу опозиційної течії в середині самих себе. 
Каменєв сказав, що в них ніяких догматів немає. Це значить, що вони готові вже прийняти факт, аби він визрів. Треба, значить, зробити все, щоб помогти назріванню факту. І коли моя участь серед них є корисна для цього, добре, я приймаю ради цього всі особисті пониження, прикрості, несправедливості. Приймаючи їх так, з такою попередженою усвідомленістю, я зменшую їх силу й гостроту для самого себе. 
Остаточне вирішення конкретних моїх пунктів має бути в Харкові з Раковським, Зіновєвим, Сталіном. Добре. Там я буду говорити також і з своїми. Там же я маю вступити в партію. Але не в РКП просто, а тільки в КПУ. Для них це все одно, а для мене різниця. РКП ніколи не буде організацією українських комуністичних сил, а КПУ вже потроху є нею і буде такою згодом. 
Виїхати маємо через тиждень-півтора, як казав Зіновєв. Значить, не раніш, як через два. Хотів я, не дожидаючись, поки Зіновєв упорається тут з сесією ЦИК,21 що має розпочатися завтра, їхати на Україну, але мені заборонено. Так і сказано, що я вже мушу підлягати дисципліні, мушу чекати Зіновєва і разом з ним їхати на Україну. Мене представить Україні Зіновєв. Він мене привезе у Харків і представить українському пролетаріятові, як комуніста; він голова III Інтернаціоналу. Може, з формального боку це й має значення, але по суті не цим треба представлятися, а ділом, роботою. Хай дадуть лучче змогу швидше так представитись, буде краще і для справи, і для мене. А може не тільки мене хочуть представити Україні, але через мене й себе? Тій Україні, яка не так то дуже прихильно зустрічала того самого Зіновєва? 
Москва, 19. VI. 
Тількищо мав розмову з Троцьким. Вона мені найкраще вияснила позицію РКП. Недурно казали, що він, живучи з військовими, набрався військового духу і говорить одверто і прямо те, що інші ховають під ласкавими фразами. Спочатку він докорив мені, що я не поїхав у Петроград, як ми умовились. Але тепер і не можна вже, бо треба їхати на Україну. Отже, мої портфелі мені забезпечуються: я буду військовим наркомом і членом воєнревсовєта. На моє питання, які будуть мої функції й компетенції, він нічого не сказав, але заговорив про те, що такі й такі функції має той і той. Себто, функцій у мене не буде ніяких. Я буду собі фігурувати. Далі, на моє питання, чи зформовані на Україні військові частини лишаються на Україні, чи пересилаються на інші фронти за межі України, він відповів, що буває і так, і так. Значить, іменно пересилаються за межі, як мені тут і говорили. Мало того, щоб зарані попередити мене, щоб я не мріяв ні про яку українську армію, він сказав, що формувань, частин уже є досить, нових формувань не треба; треба тільки поповняти кількість тих, що є. Значить, ті, що будуть притягнені мною, мають іти в руські частини й розтворятися там. Словом, ніякої української армії і ніяких можливостей і тенденцій її творити не дається. Рішуче й категорично. 
Але я згодився на це, думаючи, що політична ситуація сама приведе до того. Природна необхідність дужча за наміри людей. Але мусять бути для політичної ситуації хоч сякі-такі сприяючі умови. Керуюча партія повинна мати напрям своєї політики інший, ніж тепер. А значить, мусить бути хоч трохи змінено керуючий центр партії, її Ц. К., а власне, Політбюро Ц.К. 
Одначе, як тільки розмова торкнулася цього, так одразу і виявилось, що всі балачки й хороші слова одно, а суть є цілком інша. Ніяких змін у політиці партії не може бути. Ніяких доповнень Політбюра не може бути. Ніякої політики в дусі відомої резолюції Ц.К. Р.К.П. не може бути. 
Словом, щось цілком інше, ніж те, що так м’якенько говорив Каменєв. Тоді я сказав, що при таких умовах вважаю, що моя робота не може дати ніякої користи. Я буду робити хороші заяви, деклярації, обіцяння, а факти будуть все ті самі, а може ще й гірші, і через пару тижнів мої заяви вже не будуть робити ніякого враження, або просто будуть одкидати українців од комунізму, як такого, бо кожний українець з мого прикладу матиме право зробити висновок, що досить стати комуністом, щоб зробитися зрадником національного визволення. Тепер, принаймні, многі думають, що можна бути і українцем, і комуністом, і що не треба одкидатись од комунізму, бо з часом прийде до української комуністичної влади. Таким чином моя участь при таких умовах в уряді дала б тільки шкоду комунізмові. 
Так ми на тому й розстались. Цілковитий розрив усяких дальших відносин. Я можу робити, що хочу. Питання стоїть тільки так: куди мені їхати — на Україну чи за кордон. Робити в політичній сфері я не можу ні там, ні там. Єдина робота — літературно-наукова. Умови для цеї роботи на Україні надзвичайно важкі, майже неможливі... 
Москва, 22. VI. 
Каменєв охарактеризував мою розмову з Троцьким як «непорозуміння». Справді, елементи непорозуміння були, але головне все ж таки полягає в тому, що «не було, немає та й не дати, щоб було». Сумно, але факт, з яким доводиться стикатися щодня. І згори, через умови, згоди, договори — нічого не добудеться. Один шлях: знизу. А наш низ, здається, якраз і починає себе виявляти. Через те, може, і вважають тут бажаним мою участь в уряді. В кожному разі не з справедливости, не з емоцій, не з принципу, не з програми, а тільки з необхідности вони мусять наближатись до власних принципів, програми і деклярацій справедливости. Сила ламає солому стихії. Побачимо ще, де має остаточно вирішитися питання моєї участи. Цікаво, які ще вони будуть придумувати ухиляння від прямої відповіді на мої запитання, як вони будуть одхиляти мої умови? 
Москва, 23. VI. 
Дивно: коли їм здавалось, що я згодився на те, що їм подобається, мені зразу було дано і вагон, і навіть окремий потяг на переїзд до Харкова. Коли ж виявилось, що вони помилились, що я стою на своєму, так нема навіть місця в звичайному поїзді. Доводиться благати, щоб дали змогу виїхати. «Всеукраїнський староста» Петровський22 має окремий вагон, кухаря, сальон і т. ін. Обіцяв взяти мене з собою. Але, виявляється, нема для мене місця в його вагоні, він набрав звідси "спеців» для України. Цей, як кажуть, незначний чоловік, очевидно, довідався, що до згоди зі мною не прийшло, що портфеля не матиму, отже, навіть ввічливим зо мною бути не треба. 
І знову доводиться констатувати, що ми були там, у Відні, надзвичайно наївні. Тут люди є такі самісінькі люди, як скрізь. Робітник Петровський, комуніст і революціонер, так само найбільшу цінність життя бачить у вагонах-сальонах, автомобілях, телефонах і дрібничковій... [На цьому речення уривається]. 
Харків, 5. VII. 
Часом я надзвичайно виразно почуваю, як мене жене, як лушпиння з насіння, по хвилях якогось потоку. Мені здається, що я дію, вибираю, рішаю, що я маю власну волю, ініціятиву, але це неправда: я мушу іменно так, а не інакше вибирати, так а не інакше рішати. 
Москва, 11. VII. 
Найголовніше питання в тому: скільки часу в силі протриматися капіталізм у Европі? Коли міряти його життєздатність роками, то справа революції програна. Коли місяцями, то все залежить од війни з Польщею. Програє Росія — капіталізм укріпиться; програє Польща — він почне швидко валитися. 
Москва, 13. VII.
 Тяжко невимовно. Важка, гнітюча безвихідна туга. місця мені на Україні. Щоб бути там, щоб брати участь в її стражданнях, мушу перестати бути українцем. Який глум! Для чого, завіщо? За право і змогу служити революції. Та чи так же, чи це буде служінням революції, коли я відмовлюсь бути собою, коли я стану сміховищем в очах українців, ренегатом, зрадником? Чи буде з цього користь? Чи приваблю я когоне- будь за собою? А мене ж для цього тільки й хочуть «використати». Ні, не буде з цього користи, не буде, знаю, чую, бачу я це. А інакше... навіщо я там, на Україні? В іншій ролі я — шкідливий для революції, бо я буду опозицією. Мовчачи, не рахуючись, не виявляючи себе ніяк, я все ж таки буду гуртувати круг одної мовчазної присутности своєї опозицію «їм». І через те треба їхати з України, не перешкоджати, не шкодити. Треба їхати знову туди, за кордон, на чужину, а головне... немов знову в табір реакції, контрреволюції. Приїду, і з одного боку, з контрреволюційного, підніметься сміх з мене, глузування, зловтіха, торжествування, а з другого боку, з революційного, лайка, зневага, прокльони: знову зрадив революцію, знову не стало сили довести до кінця. 
Тяжко. Починаю розгублюватись. Не знаю вже, що робити. Виходу не бачу, бо є тільки два виходи: або відмовитись бути українцем і тоді бути революціонером: або вийти зовсім з революції й тоді можна бути українцем. Ні того, ні другого я не можу зробити, і те й друге боляче мені смертельно. А з’єднати те й друге не можна, історія не дозволяє. Коли б не було в мене ще літератури, мистецтва, я серйозно почав би думати ще про один вихід: смерть. Вона розв’язала б найкраще цей вузол. І тільки те, що я ж можу служити і революції, і комунізмові, добру і розвиткові життя своїм пером, що я можу бути цінним і корисним людям не тільки як політик, а як і літератор, це відхиляє останній вихід. Але туги не відхиляє. Тоскно мені, тяжко, задушно. Криком кричав, би, дряпав би землю кігтями. А чи роздряпав би історію, одним із наслідків якої є й оцей маленький інцидент? 
Тількищо Олександер по телефону балакав з т. Левицьким,23 що приїхав з Галичини через Відень. Там жде наша група вістей од мене, жде моєї роботи, обіцяної участи в революції. Зараз він має прийти до мене. Мабуть, листи має з Відня. А я сьогодні піду випрохувати дозволу виїхати з Росії за кордон. Піду ще раз понижуватись, ще раз стояти в передпокоях, ще раз посмішками, словами, думками доводити, що я... що я не хитрую, що я, справді, роволюціонер, що я тільки українець-революціонер і хочу таким лишитись, що я не можу таким не лишитись і що нехай мені це не беруть за зле, нехай... 
Москва, 15. VII. 
Послав листа до Радека, прохаю доручень од III Інтернаціоналу до Америки. Пишу листи й прохаю. Два місяці пишу прохання. А як не дадуть доручень, то нехай хоч випустять з Росії. 
У помешканні III Інтернаціоналу Олександер, що носив листа до Радека, зустрів Юр. Мазуренка24 і Пісоцького,25 — «укапістів». Мазуренко з насмішкою запитав, чого це мені так швидко захотілось комісарського портфеля. Обиватель судить завжди дуже схематично. Приїхав і веде переговори, значить, торгується за портфель. Так і всі обивателі, очевидно, судять. їх не переконує те, що я ж якраз од портфелів одмовляюсь, що іменно мені «вони» згодні дати все, що я хочу, і портфелі, і автомобілі, і особняки, і навіть паради. Обиватель думає, що мені мало, що більше хочу. 
Почуваю страшенну втому. Винищився від цих безплідних напружень, чекання, безперервного думання. Хочу роботи й дії. І спокою, певности, вирішености. Нехай український обиватель говорить і думає, що йому хочеться, я їду за кордон, обтрусюю з себе всякий порох політики, обгороджуюсь книжками й поринаю в своє справжнє, єдине діло — літературу. Ці два місяці Голгофи навіки вилічують мене від роздвоювання. Тут у соціалістичній совєтській Росії я ховаю свою 18-літню соціалістичну політичну діяльність. Я їду як письменник, а як політик я всією душею хочу померти. Хай ідуть на цю роботу ті, яким не треба відривати себе від любішої роботи, які всією істотою можуть оддатися їй, нехай ідуть ті, які ще не переходили Голгоф. 
Настільки змучений, розбитий і розчавлений, що аж диво бере: ніколи так себе не почував, неначе тяжко хворий. Може, справді, чимсь заразився й тепер ходжу вже в початковій стадії хвороби? Ледве пишу й думаю. Чи це від іншого? Мушу лягти. 
Особливо мені шкода бідного Олександра. Він схуд, змарнів і винищився так, наче переніс тяжку хворобу. Дорого він заплатив за своє бажання послужити революції. А як бадьоро, весело він жартував у дорозі, яким жевжиком бігав, турбувався, скільки плянів, мабуть, було в його голові. І як він запевняв, що не боїться ніякого голоду, хвороб, праці. Ми не мали ні голоду, ні хвороб, ні праці, а він потух, на запалих щоках лягли тоненькі зморшки, бадьорість зникла, голос став глухий, наче хворий. Бідний хлопець! Для його молодої душі це було забагато несподіванок.
А ми вчора з Кохою якраз балакали про те, що людина — невичерпне джерело ілюзій. Скільки їх життя не нищить, не розкида ногою, а вони все виникають. Скільки, наприклад, ілюзій розкидано нам тут, у Москві, а ми собі вже прокопуємо рівчачки для нових джерелець, уже будуємо нові хатки, де поселимо своє прагнення життя. Як жінка забуває муки родива, так і людина забува страждання минулого, коли має в собі джерела творчости, коли щось у ній живе і вимагає діяльности та проявів себе. 
Москва, 20. VII. 
Одбувається II Конгрес III Інтернаціоналу. Обставляється він з великою парадою. Говориться багато самовпевнених, гордих промов. Усе це, може, потрібно для враження за кордоном і в Росії, для підняття завзяття й бадьорости. Але для того, хто ближче стоїть до справи, видно, скільки чисто декоративного, фальшивого й підробленого в цих парадах. Але особливо тривожно стає за всю справу революції, коли вдивитись і вдуматись у сучасне становище світової боротьби капіталізму з комунізмом. Судячи навіть по тих даних, які ретельно й пильно збирає совєтська преса про становище в Европі, не можна мати певности, що капіталізм у цій історичній схватці буде повалений. Живучість його ще міцна. Кількість і сила страйків не збільшуються. Вибори до парляментів не показують великого упадку буржуазних впливів. Навпаки, результати виборів у Германії, в порівнянні з виборами по революції, показують упадок революційної енергії. Організаційна сила капіталу також не виявляє себе вичерпаною. Падіння цін в Европі на деякі продукти, як би не поясняти його, все ж таки є факт, який притишує невдоволення широких мас і викликає надії на поліпшення стану й у системі капіталістичного господарства. Запаси цінностей, що маються в розпорядженні буржуазії, хоч трохи розумно розділювані, зможуть підтримувати ще довгий час ілюзію відновлення господарства. До цього прилучається той сильний факт, що в руках капіталу є державний апарат майже всього світу, який вирвати з рук капіталістів не є так легко. 
Не будь совєтської Росії, капітал міг би цілком спокійно існувати. Росія є тою загрозою, тим ферментом, який розкладає сили капіталу на Заході. Знищення Росії є необхідна умова панування капіталу на Заході. І от тут, поминаючи всі самохвальні промови, треба одзначити, що найбільшому ворогові капіталу, совєтській Росії, загрожують великі небезпеки. 
Насамперед — війна. Успіхи Червоної армії роблять враження непереможної військової сили. Польща ніби розбита. От-от-от немов розвалиться й розбіжиться. Мені думається, що Антанта цього не допустить. Франція може дати кольорових військ. Можуть виступити Румунія й Угорщина. Мирові пропозиції Англії мають на меті дати Польщі передишку й організацію військових сил. Коли ж ці пропозиції не лицемірні, то очевидно, Англія сподівається на інший спосіб перемоги над Росією. Коли мир буде заключено, то Англія рахує на внутрішній розклад і знесилля совєтської Росії. 
Насамперед, є надії на армію. Демобілізувати величезну армію — це значить дати їй роботу. Перевести її на трудову армію, треба мати точку приложення сил. У самій армії настрій і склад далеко не комуністичний. Нічого неможливого не було б, коли б почалися заколоти й змови всередині самої армії. Апарат її так складено, що її, як зброю, можна повернути на всякі боки. Мала свідомість, виснаженість, стихійна втома — все це може кинути саму армію в обійми контрреволюції. 
Друга небезпека в тяжкому стані господарства і транспорту. Без транспорту неможливе відновлення господарства, без відновлення господарства неможливе підняття транспорту. Щоб вернути своїми силами транспорт на довоєнний стан, треба 4 роки. 
Промисловість не росте, а падає, розвалюється. Про- летаріят іде частиною в село годуватись, частиною в спекуляцію, частиною на фронт. Лишається частина 40-50%, яка ставиться до праці без відповідного підйому. Люди, з якими доводилось мені тут говорити, всі говорять про безупинний упадок промисловости. Нового нічого не виробляється, Росія живе ще тими рештками запасів, які лишилися й які вже остаточно вичерпуються. Найбільш правильно й інтенсивно працює продукція на війну. Все інше в занедбанні. Брак машин і робітників. Усі кращі сили на фронті.
 Третя небезпека — село. Засів скоротило саме селянство на 50-60% проти торішнього. Нічого не маючи в компенсацію за хліб, селяни засівають тільки стільки, скільки потрібно їм самим. Земля гуляє. їдучи по центральній Росії, можна бачити величезні простори гулящої землі. До цього прилучається великий неврожай в Росії. Стоїть примара голоду. Селянство Росії вже заздалегідь масово переселяється в Сибір, на Україну, Дон і т. ін., шукаючи рятунку від майбутнього голоду. Уряд РСФСР видає декрети, попередження, заборони, але примари голоду страшніші за декрети, і руське селянство тікає куди попало з своєї батьківщини. Цілими таборами вони сунуть тепер на Україну, викликаючи серед українських селян тривогу, обурення і контрреволюційність. Сподіватись при таких обставинах на поліпшення продовольчої справи, на переведення розверстки — надзвичайно важко. 
Четверта небезпека — надмірна централізація й бюрократизація совєтської влади. Випливає вона з необхідносте з існуючого взаємовідношення сил у країні, з не- певности величезної більшости населення. Але це й страшно. Совєтської влади, влади совєтів по суті немає. Є влада бюрократів, комісарів, окремих одиниць, які спираються переважно на фізичну силу військових і адміністративних апаратів. З’їзди, зібрання, засідання рад — мають характер декорацій і не мають ніякого значення у вирішенні тих питань, які на них немов розглядаються. Резолюції заготовлено зарані і приймаються без дебатів. Всім керує й завідує партія (Р.К.П.). Вона має 600.000 членів. Це величезний апарат урядовців і бюрократів. Дисципліна — казенна, урядова, заснована на карі, а не на моральному впливі; 
Партією керує невеличка група — Політбюро Ц.К. P. К. П. і Оргбюро. Вона призначає уряд, урядовців, командуючих, комісарів, вона дає директиви, декрети, накази: вона видає закони, постанови, розпорядження; вона, словом, порядкує всім економічним, політичним, міжнароднім, державним і всяким іншим життям величезної Росії. Централізовано в цій купці все. Ніякої критики, обміркування не допускається. Ніяких течій у партії, ніякої опозиції поза партією, ніякої участи не то що мас, а ширших партійних кіл у творчості. Всі тільки мусять виконувати постанови й накази невеличкої купки. Вона, правда, має великі заслуги перед революцією, але ніякі заслуги не можуть виправдати тої шкоди, яка цим централізмом наноситься живому життю, себто, революції. Революція мертвіє, кам’яніє, бюрократизується. Дух життя, боротьби, шукання, ламання і виникання зник. Зник ентузіязм, буйність, розмах. Скрізь запанував безмовний урядовець, безкритичний, сухий, боязкий, формалістичний бюрократ. Через це хабарництво, наприклад, досягло колосальних, феноменальних розмірів. Більшість комісарів, урядовців і установ крадуть і беруть хабарі. Скрізь формалізм і тяганина неймовірні. 
Є течія в партії, яка вимагає демократизації влади, «обробітничення» її, децентралізації, надання порожній тепер формулі «совєтська влада» дійсного змісту, але авторитет персон — Леніна і Троцького — забива цю течію, і розклад влади іде далі. 
П’ята небезпека — Україна. Революція на Україні провадиться військовими силами. Пролетаріяту майже немає. Той, що був, розлізся по селах, кинувся у спекуляцію, пішов на фронт. Вивіз машин з України немало спричинився до цього. Селянство — вороже до «комунії», бачачи в ній тільки реквізицію хліба, карні експедиції, «кацапів та жидів» і більше нічого. Через це перманентні повстання. Викликання й організації внутрішніх революційних сил України немає. Курс на єдину-неді- лиму фактично проваджений і одночасне проголошування української державности викликає недовір’я до влади і ворожість з боку навіть комуністів. Урядової влади на Україні немає, є тільки декорація, з якої всі сміються. Неповага до інституцій влади викликає неповагу й до самої ідеї робітничо- селянської влади. Централізм і бюрократизм на Україні ще дужче загрожують революції, пхаючи різні елементи в контрреволюцію. Націоналізм і схована русифікаторська політика сучасного уряду викликають неприхильність села до самого комунізму, а також одкидають від комунізму всю українську інтелігенцію. 
Рахувати на добровільну, активну підмогу з України — неможливо. Навпаки, українське селянство ще більш закріпиться в своїх антипатіях до совєтської влади і буде її саботувати з усіх своїх сил. 
Маючи на увазі всі ці обставини, не можна з цілковитою певністю вірити в перемогу революції. Нічого надзвичайного не буде, коли совєтська влада (власне, "совєтська») упаде сама собою, навіть без війни, від знесилля, закам’янілости, непомітного перетворення в контрреволюцію. 
Москва, 21. VII. 
У ці дні конгресу III Інтернаціоналу весь час по Москві чути гру музики, на урядових будинках мають червоні прапори і висять плякати з написами і портретами Маркса та Леніна. А вулиці обідрані, брудні, неохайні. Будинки з полупленими стінами, як у лишаях і корості, постріляні й рябі, немов од віспи. 
Москва, 23. VII. 
Неначе відповідь на мої домагання сказати, який фактичний напрям політики на Україні, у Харкові закрито «Червоний прапор»26 УКП за листа Лапчинського,27 що вступив в УКП, позбавлено їх грошей і виключено з партії Криворотченка за федералістичний напрям думок.28 Тут же, в Москві, КП(б)У позбавлено права окремого представництва у III Інтернаціоналі, бо вона є обласна організація РКП. Це логічно: коли ти є обласна організація, то не маєш права мати окреме представництво. Деякі з членів КП(б)У образились і обурились, але більшість згодилась і ввійшли просто в «русскую делегацию». Щождо УКП, то її не пускають ніяк у III Інтернаціонал. Кожна країна, мовляв, повинна бути представлена тільки одною комуністичною партією. Такої партії немає, є тільки РКП. Отже, значить, немає й ніякої окремої країни, а є єдина-неділима Росія, яку представляє єдина- неділима РКП. 
А в цей же час на урочистих засіданнях III Інтернаціоналу говоряться запальні промови в оборону поневолених країн, про право самовизначення індусів, арабів, негрів, про пригнічення колоніяльних країв і про те, що комунізм їх визволить. І мимоволі гірко посміхаєшся, думаючи, що весь комунізм є під керівництвом тої самої РКП, яка так легко «упразднила» одну поневолену, пригнічену, колоніяльну країну, що називається «самостійною, незалежною, Соціялістичною Совєтською Українською Республікою». 
«Красная площадь»29 торохтить од стукоту молотків: там будують кіоски, трибуни, намети. Все фарбується білою глиною, на білих стовпах чіпляються червоні зорі, емблеми соціялізму, скрізь червоні прапори; тут же, біля довгої братської могили, стоять гармати, танки, броневики, аеропляни, — трофеї взяті у ворогів червоними військами. Очевидно, будуть паради, промови, музика, мітинги. Ой, боюсь я цих парад. Я їх уже добре знаю: що більші, бучніші паради, то, значить, менше сили, то швидше парадуюча влада впаде. Колись пишно парадувала Директорія. Нам будували арки, трибуни, вішали на вулицях килими, били в дзвони й вистроювали перед нами війська. Я добре пам’ятаю моє чуття сорому від цеї декорації. І тепер мені так само чогось соромно і тяжко дивитись, що серйозні люди тішаться цими дерев’яними будівлями, цією дешевою бутафорією, цими показними, зверхніми ефектами. Для чого це? Кого переконати, чи привабити, чи злякати хочуть? "Свято III Інтернаціоналу». Я порадив би святкувати тоді, як буде перемога. Тоді хай будуть хоч і паради. Хай прийдуть задоволені, нагодовані, одягнені працюючі люди і святкують свято перемоги над ледарями. Але тепер?... Ще немає тої перемоги. Ще покищо нагодовані й одягнені тільки ледарі- комісари, спекулянти, мошенники, хабарники, а працюючі ще голі, босі й ненагодовані. Ще зграя ледарів і грабіжників усього світу стоїть на кордонах з арміями і загрожує працюючим. Ще нема чого парадувати, бити в бубни і будувати крикливу бутафорію на площах. 
Минуло вже три дні, як балакав з Чічеріном з приводу моєї подорожі до Америки. Він, здається, серйозно зацікавився моєю пропозицією: для нього важно було б пропхати когонебудь до тої Америки, в яку так тяжко пробитись з Росії. Сам він, розуміється, нічого не міг мені відповісти, бо все ж рішає "бог і цар» — Політбюро РКП. "Все мьі под Политбюро ходим» (слова Троцького). Воно, очевидно, ще не вирішило цього питання. Перш уього, мабуть, через те, що, взагалі, мене не треба пускати за кордон, бо це ж уже таки маленький скандал: не допустили до роботи. І Чічерін учора по телефону сказав, що моя подорож стоїть у якомусь зв’язку з загальним становищем Англії щодо Росії. Немов би від цього залежить технічний бік моєї подорожі. Який саме зв’язок між моєю подорожжю і відповіддю Англії на останню ноту російського уряду, я не зовсім ясно собі уявляю. Гадаю ж так: коли відносини з Англією налагодяться, то в моїх послугах просто ніякої потреби не буде, бо тоді можна буде послати когось із своїх і, може, навіть цілком офіціяльно. Тоді просто мене не пустять та й край. Коли ж не налагодяться, то подумати, — може й справді можна використувати як кур’єра з листами до Америки. Остаточно немов би справа має вирішитися в цих днях, а завтра я мушу потелефонувати Чічерінові. Добре, потелефоную. Напевне, виявиться, що ще не ясно і треба почекати ще якусь пару днів. Так буде тягтися з пару тижнів, а потім скажуть щось невиразне, кисленьке, байдуже і «порадять» їхати кудись у Полтаву або Уфу на... поселення. 
Але не так усе це сумно, як те, що так не вміють використовувати сил, що так без потреби брешуть, лицемірять, обманюють, ображають і інших, і себе, і навіть саму ідею комунізму. Якась надзвичайна негидливість щодо засобів, якась дивна неохайність щодо чистоти методів. І разом з тим простодушна наївність: як страшенно лають інших за брехню, лицемірство, обман. А самі вживають тих самих засобів у таких надмірних розмірах, так безоглядно і навіть цинічно, що стає навіть смішно і сумно, коли читаєш їхні слова обурення на інших за ті самі засоби. Казав мені хтось, що Ленін дуже студіював Макіявеллі.30 Але макіявеллівські засоби не завсіди дають позитивні, остаточні результати. Тепер уже, наприклад, до всяких нот, заяв, деклярацій, обіцянок і деклямацій совєтської влади ставляться з великим застереженням, уже тепер навіть у широких робітничих колах можна почути: «Е, це ми вже чули. А що саме правда, то невідомо». І уявляю собі, як така тактика деморалізує неміцні голови й душі середніх людей, які навіть щиро хочуть бути комуністами, як нехтування етичним моментом у комуністичній боротьбі робить з людей звичайних жуликів, шарлатанів, як ослабляє їхню волю і готує з них звичайних соціальних паразитів і визискувачів. Руські революціонери здавна відзначалися нехтуванням етичної чистоти, раз-у-раз вони хворіли на подвоєність слів і діл, на «нечесність з собою» і «мозговізм». І большевики-комуністи не уникли цього, і в них не вистачило сили бути охайними етично, до кінця послідовними, твердими й цільними. А як життя вимагає від них великого напруження, то вони надолужують брак сили чесности — брехнею і макіявеллізмом. 
Це ще тим сумно, що для простих умів, для широких кіл обивателів (до яких і велику частину робітництва можна зачислити) така етична неохайність утворює велику спокусу: простий розум не бачить через ці [не]етичні вчинки ніякої різниці між попередніми владами і владою совєтською — і ті крали, хабарювали, обманювали, брехали, робили паради, говорили одне, а робили друге, так і тут усе так само робиться. Яка ж різниця між комуністом і контрреволюціонером? Ідея справедливости, соціальної й економічної рівности, ідея «правди» в масах захитана. Маси не можуть абстрагувати, не можуть робити аналіз законів революції, не можуть жити майбутніми перспективами. Вони будують свій світогляд, свою віру, свої симпатії на конкретних, теперішніх явищах, вони їх бачять, з них виходять, у них вірять. Вони не можуть мислити як теоретики; революція, мовляв, принесе соціялізм, рівність, братерство, справедливість і т. д. Вони бачять, що комуністи- комісари беруть хабарі, крадуть, п’ють, розкошують, живуть як «буржуї», а робітники працюють, бідують, голодують. Де ж та рівність і справедливість? Яка ж різниця між комуністом- комісаром і царським приставом, околодочним і т. п.? Навіщо ж битися, голодувати, коли за царських приставів робітникам і бідним жилося принаймні краще, легше, тепліше, ситніше? Де та рівність, коли і в соціялістичній Росії так само панує нерівність, коли один має «кремльовський» пайок, а другий "голодний», коли один має все, а другий нічого, і той, хто має все, їздить на автомобілях, бере хабарі, нічого не робить, а той, що нічого не має, працює й виснажується в даремних зусиллях проіснувати? Що ж таке, в такому разі, комунізм? В хороших словах? В парадах? 
І сумно слухати, як оповідають, що тих робітників, які тепер будують оті трибуни й декорації, примусово мобілізовано, що вони проклинають і свято, і III Інтернаціонал, ба багатьох з них одірвали з сіл, від польової роботи, яка якраз тепер у гарячій порі. Комісари наказали, нагнали, загрозили і... пролетаріят будує трибуни, з яких будуть говорити промови про рівність, справедливість, про комунізм. Сумно. 
Учора я знову думав: а чи не залишити покищо всякі національні й державні домагання, вступити без усяких застережень в РКП і провадити тільки справу революції? Переможе революція — виграє й національна справа. Переможе реакція — загине й національне визволення. Думав знову й знову над цим, і вдень, і вночі. Але нема праці без конкретних форм її, без тої чи іншої обстановки, без тих чи інших наслідків. І бачу, що добрих наслідків не буде від моєї роботи, не дасть вона користи нікому, мої зусилля й старання позитивних результатів не принесуть. Не принесуть уже хоча б через те, що мені не буде дано змоги самої праці, мене не буде допущено до роботи, до активности. Тут і недовір’я за минуле, тут і інший погляд на національне питання, тут і страх за свої особисті інтереси й амбіції. Особливо, останнє. Як пінився, і нестримано, смішно, як хлопчик, підскакував коло мене Раковський, кричучи: "Вам хатітє влясть? Вам хатітє влясть?»
 Ніяка щирість, ніяка аскетична відданість себе на вівтар революції, ніяка готовість виснажити себе в праці не можуть переконати людей, які бояться тої відданости. З тим нічого не зробиш. "Обойдемся». Так вони писали про українство. Вони без цього хочуть обійтися на Україні. Смішні, маленькі люди. Де ви будете через рік-два? І чи згадає вас хтонебудь дійсно теплим, щирим словом на Україні, а особливо на увільненій, дійсно соціалістичній Україні? 
Іронія: два місяці тому я трусився від тривоги, що не зможу виїхати з Австрії в Росію; тепер я непокоюся, що не пустять виїхати з Росії. Я боюсь, що мене делікатно інтернують і доведеться кінчити життя так, як скінчив його покійний Ткаченко. А як і не так інтернують, то все одно засудять на бездіяльність, на тяжке життя в умовах слідкування, недовір’я, чекання арешту і т. ін. Бо хто ж може поручитися за якесь провінціяльне чека? Якийсь не по розуму ретельний русотяп візьме й "ліквідує». Без бібліотеки, без книжок, без можливости вільно спостерігати життя, в трудних фізичних умовах, мерзнучи зимою в нетоплених хатах глибокої провінції... Кому це потрібно? Чи можна думати про якусь працю в таких умовах, не кажучи про те, що навіть у найкращих фізичних умовах не міг би нічого робити в тій атмосфері повстань, переслідувань українців, карних продовольчих експедицій, феноменального хабарництва і самоуправства комісарів. Вічно тільки б те й робив, що прислухався б до гризні, сварок політичних ворогів, до нарікань переможених федералістів, до глухого шепоту українців. Яка там робота? Гинув би марно час, нерви, сили. І чи не розумніше, не моральніше, не корисніше для революції й комунізму, коли я виїду за кордон, закопаюсь у тихе містечко, обгородюсь од політичних хвиль і весь порину в роботу на користь дійсній правді, дійсному, не комісарському, комунізмові? Москва, 24. VII. Москва гуде від дзвонів. Завтра неділя. В Кремлі засіда Комуністичний Інтернаціонал — ворог дзвонів, попів, дурману релігії. Але як цей дурман гуде на всю Москву, не зважаючи на владу Комуністичного Інтернаціоналу. Так Москва не загуде 27-го, коли буде свято, призначене декретом совєтського уряду. В цьому дзвоні гудуть віки, і не хутко ще вони замовкнуть в бідних, обмежених, наляканих лихом життя, душах. Дощ приглушує трохи дзвін. Дощ соковито плямкає в листях садка. Знову тоскно і солодко тягнуся до тихого затишку любої праці. І все мрію про коротко-довгі дні всезахоплюючої роботи, про безгучні розмови з давнопомерлими людьми, про сум вечорів з кроткою, інтимною музикою. Уже обнімаю тихо радісну тугу самоти моєї. 
Москва, 25. VII. 
Перша можливість (Найкращий випадок). 
Мир з Польщею. Капітуляція Польщі-Антанти. Торгові зносини з Антантою, себто, економічна боротьба. Переможе дужчий економічно. Економічна безсилість Росії. Зруйнованість промисловости. Залежність фінансова від Евроли. Повільний перехід на становище Австрії, Германії, взагалі переможених, слабших країн. Необхідність уступок або внутрішній переворот. Засоби Росії, торгові зносини, немов мир з нею притишать революційну енерґію на Заході, поможуть відновленню господарства. Почнеться дискредитація Росії, совєтської влади, комунізму. Почнеться розклад влади, партії, різкий поділ на правих і лівих. Спроби внутрішніх переворотів. Нова інтервенція Европи. 
Друга можливість
 Антанта-Польща не схоче капітулювати. Війна з Росією тягнеться далі. Організація сил Антанти. Кольорові французькі війська, Угорщина, Румунія. Можливість втручення Німеччини. Перегляд Версальського миру. Совєтська Росія служить засобом підняття германського імперіялізму. Німеччина, Угорщина, Румунія рятують Польщу, себе і Антанту за кошт слабших і Росії. Революція загибає. 
Третя можливість 
Війна не припиняється. Революційний рух росте в Европі. Антанта не може погодити інтересів окремих держав і посилає поміч Польщі невеличкими клаптиками. Червона армія поодинці розбиває Польщу, ці клаптики, суне на Германію, розбиває її, виклика революцію в сумежних країнах, посувається на Захід. Яка можливість більш можлива? Ще якась четверта, п’ята? 
Москва, 27. VII. 
Свято III Інтернаціоналу. Грандіозність демонстрації. 
Москва, 4. VIII. 
Учора мали виїхати за кордон. Дістали всі візи й пропуски, сіли навіть уже у вагон, але перед самим відходом поїзду прийшло розпорядження з Комінодєл,31 щоб ми висіли. З нами разом висів якийсь добродій з білоруським дипломатичним пасом. Його також з тих же причин не пропустили. Що то може значити? Знають, що то ми, і не хочуть випустити? Просто насильно тримають, не зважаючи на те, що самі ж казали, що ніяких перепон до виїзду за кордон ставити не будуть? Чи, справді, як казав комендант вагона, «закрьіта граница», себто, може, в зв’язку з війною з Польщею і новою фазою її, для чужинців пропуск за кордон ускладняється? 
Зараз Коха й Олександер пішли в Комінодєл вияснити причину задержки. 
Гарячий зойк, крик рідности до великого, до вічного, батьківського, до всеохоплюючого Канопуса. Без логіки, без Бога, без страху, без надій, без прохань любовна, хвилююча молитва в душі. І соромно, болюче соромно за маленькі, тупі, шкандибаючі думки й убогенькі слова, за крихітні суперечки, за забування великої, вічної рідности. 
І знову я забув своє Мовчання. Знову піною скороминущих спів виявляю себе і закриваю, загачую нею мовчазного Канопуса. 
І знову не там, не там шукаю сатисфакції, атараксії, а в поверховому, суєтному. Ще не поборено в мені особисту амбіцію, зовнішню втіху, ще сором може пекти й гнітити, ще для мене величезне значення має «а що подумають і скажуть». І забуваю «чесність з собою». І щоб «не подумали й не сказали», поводжусь нечесно з собою, перед собою грішу і... розплачуюсь соромом в собі за себе, розплачуюсь тим, що маю страхи, тривоги, неприємності, в той час, коли чесність з собою дає тільки твердість і вищий непохитний, мудрий спокій серед усяких тягот, тривог і бур. 
Чи хутко поборю цих дрібних, цих уїдливих ворогів у собі? Чи хутко спокійною (в душі й на устах) посмішкою зможу відповісти на глум з себе, на людські образи? Мені здається, я можу з спокійною посмішкою швидше стати під розстріл, ніж під «образу», глум, насмішку. Яка дитячість і дикунство психіки; «Образа» — що воно є? Хто і як може мене образити? Той, чию образу я відчую. Коли ж я її не відчую, образи немає, є спокійна посмішка розуміння. Значить, я не вмію ще розуміти. 
Але це добре. Вже трохи є. Все приходить повільно, коли є воля до того. А я хочу того, я люблю Канопуса, і буде його велика мудрість. 
Москва, 6. VIII. 
Причину задержки в Комисариате Иностранньїх Дел не сказали. Послав листа Чічерінові з запитанням, через що нас затримано, і з проханням сказати мені одверто, чи випустять мене, чи ні. Коли не хочуть випустити, хай дадуть змогу переїхати до Харкова. 
Хай так. Значить, буду працювати не в тихому кабінеті, а серед рухливого життя. Писати вже навряд чи можна буде. Так само й не до науки буде. Час минатиме, очевидно, в слуханні й спостеріганні. І це не погано. Все не погано, що є живим і охочим життям. Не поза нами життя, а в нас. Треба носити його в собі, тоді всяка обстановка і умови дадуть поживу для нього. 
Чекаю відповіді від Чічеріна. Напевне в невиразних, неодвертих, ухильчивих формах буде одхилено зараз виїзд за кордон. Не буде сказано, що вони насильно затримують. Ні, одвертість і щирість не є методом їхнього поводження. Знаючи, що мені стає нестерпно сидіти без діла й що я, не діждавшись відповіді, сам поїду на Україну, вони будуть триматись іменно такої провокаційної, підштовхуючої тактики. А мені смішно й весело стає. Навіть побавитись хочеться: ану ж я зроблю вигляд, що вірю їм і почну ждати, коли вони мені зможуть сказати прямо. Розпочати якусь роботу, розрахувати її на місяць, засісти й посміюватись собі, час від часу штурхаючи їх по телефону: а що? ще не можете прямо сказати? 
Шкода тільки часу на таку забаву, шкода того, що я за цей час проґавлю на Україні. Нехай собі не пускають. Аби хоч на Україну пустили. А зрештою — що б не зробили зі мною, а все ж таки перемога буде й є моя: що далі, то з більшим спокоєм, то з спокійнішою посмішкою я всередині себе ставлюсь до всього, що маю від них. І коли не стане ні тіні гніву чи обурення, тоді перемога буде найбільша й остаточна, бо вона буде в мене над собою насамперед. 
Спека нечувана. Горять ліси по всій Росії. Навіть газети називають «стихійним лихом». Три дні Москва була обкутана димом. Сонце було подібне до тих сонць, що малюють на картках «Туман на морі». Дерева стоять кволі, листя пов’яло, пожовкло, трава посохла, поламалась, запорошилась по садках. Бідна Совєтська Росія, в трудних умовах доводиться битись за своє існування! 
Москва, 7. VIII. 
Позавчора Чічерін обіцяв «сам подзвонити завтра або після завтра». Послав йому листа, щоб полегшити відповідь. І ніякої відповіді. Цілком у їхньому дусі: не казати нічого прямо, одверто, а коли така відповідь неминуча, уникати її якомога довше. 
Чи я просто несправедливий до них? Може, ні в Чічеріна, ні в «них» нема часу займатися такими дрібницями, як моя справа? А я гадаю, що й вони повинні цікавитись так само, як я, чи я вилізу колинебудь з своєї бездіяльности і непевности. 
Багато письменників і учених звертали увагу на те явище, що найтяжчим психічним станом є стан непевности і чекання. Щоб уникнути цього, люди часто роблять собі великі страждання і рішаються на такі шкідливі для себе вчинки, яких без цього нізащо б не зробили. Ой, чи не психологи «вони»? 
Москва в страшенній, густій, гарячій духоті. Сіра задушлива мряка прилипла до неба й розсипалась по землі сухим, густим туманом. 
Москва, 8. VIII. 
Здається, я таки несправедливий до "них». Ці дні, справді, вони повинні були мати цілу купу екстренних засідань, на які все ходив Чічерін. їм не до мене. Антанта уперто, ультимативно вимагає прийняття її умов мирових переговорів, від яких так гордо, викликаюче, нестримано й по-хлоп’ячому відмовилось Совєтське Правительство. Поміч Польщі, не зважаючи на все, іде і йтиме. Так само Вранґелеві поміч дається безупинно. Вести далі війну для Росії є загибель, в кожному разі дуже небезпечно з огляду на руйнацію господарства, транспорту, неврожай і т. ін. Отже хоч-не-хоч треба прийняти ультиматум. Значить, треба піти в Каноссу. А, головне, треба миритися з Польщею в Лондоні, себто, під диктат Антанти, признати себе переможеними, прийняти ті умови, які виставить Антанта. А вона виставить, розуміється, такі умови, які будуть на шкоду революції, які знесилять совєтську владу, які матимуть на меті розкласти її, обплутати, забрати в руки і «мирним» шляхом ліквідувати. Абож зробити цими переговорами для Польщі передишку, озброїти її, зміцнити і ще рішучіше диктувати свої умови. А як не згодяться, знову ударити з усіх боків. І виходить: чи сяк, чи так, а боротьба не спиниться. 
Москва, 9. VIII. 
Протиріччя сучасности 
Комунізм одкидає в теорії, в намірах святість авторитетів, ролю особи в історії — в дійсності ніколи дійсний авторитет персони не стояв так високо, як тепер, ніколи критика її не каралась так, як тепер, ніколи авторитетність влади не виявлялась, як тепер. 
Колективізм — основа комуністичного вчення, етики, психіки, господарства, політики; але індивідуалізм тепер грає найбільшу ролю; «єдінолічіє» в органах управління й господарства, «єдінолічіє» в армії, в уряді, зведення колективів до ролі статистів при індивідах, — усе це є цілковите протиріччя з самим духом колективізму. Основа буржуазного капіталістично-мінового громадянства — індивідуалізм — стає основою діяльности і думання комуністичної партії. 
Комунізм одкидає ролю ідеї, як перебудовуючої саму по собі громадянство. Вона є тільки організуючою формою соціяльного буття, вона родиться з самого громадянства. В той же час у Росії при переведенні комуністичної революції ідея головним чином грає перебудовуючу ролю. Вона не виросла з самого громадянства, з внутрішніх взаємовідносин, з розвитку економічних і продукційних умов, а прийшла ззовні. 
Москва, 12. VIII. 
Позавчора балакав з Крестінським32 про виїзд мій за кордон. Казав, що вони нічого проти того не мають. Обіцяв вияснити це питання з Чічеріном і відповісти. Два дні добиваюсь цієї відповіді й нема ніякої. Значить, все те саме: нічого прямо, одверто не казати, а обманно робити собі своє. Тільки на цей раз якраз вони роблять те, що я сам тепер з деяких причин хочу, а саме, щоб лишитись на Україні. Завтра розпочну заходи про виїзд на Україну. Боюсь тільки, що туди теж не пустять. Натякав же мені Крестінський, що вони мене дуже добре обставили б у Москві чи в Петрограді. Про Київ і Харків не згадав нічого. 
Москва, 13. VIII. 
Усю ніч продумав. Мусів прийняти вероналю, щоб під ранок трохи заснути. Зате все тепер ясно і остаточно вирішено. Дійсна чесність з собою не може зупинятися навіть перед жертвою життям. Закон великого інстинкту громади вимагає від мене такої жертви. Моя смерть повинна бути жертвою для історії визволення нації. Вона повинна стати прапором, під яким має далі проводитись велика боротьба за визволення. 
Дивно, я зовсім спокійний. Мені легко, просто і ясно, немов я вирішив подорож на курорт. Це не через те, що я, може, сам у глибині душі не вірю, що рішусь на цю жертву. Я вірю і знаю, що рішусь і що відступити від цього рішення не відступлюсь, коли його треба буде вирішити й здійснити. Я прожив своє життя так, що можу вмерти без жалю і сорому. Я взяв від нього все, що може взяти людина. Я всією душею, кожним волоском на своєму тілі люблю його, прекрасне, єдино-цінне, дивне, благословенне життя. Я хочу пити його навіть з найбрудніших калюж. І через те я з гордістю, з ентузіязмом віддам його за життя многих, за їхню радість, за змогу бути вільними, гідними, сильними. 
Коха — вірний, прекрасний, дужий товариш. Вона прийняла мою постанову з тихим серйозним спокоєм. Вона з блискучими від хвилювання і ентузіязму очима сказала, що вже раніше цю постанову передчувала. Я вдивлявся в неї з пильною увагою, і ні одної рисочки вагання, жіночого егоїзму, себелюбства, страху, лицемір’я, прикритого різними «тверезими», «логічними» міркуваннями, — нічого не помітив у ній. Розуміє, згідна, цілком поділяє, і тільки одна умова у неї: разом удвох іти на все і разом удвох віддати своє життя.
 Я й не думав ні на хвилину, що вона інакше прийме моє вирішення. Але все ж таки прекрасне відношення надає великої, спокійної сили всій ідеї. Мені затишно й спокійно особливо через те, що ми підемо на все разом. Ми знаємо, що ми програти не можемо. Ми виграємо. Не в ближчому, не в коротких цілях, — тут ми, напевне, програємо; і коли в ближчому програємо, то це значить тільки, що ми граємо далі, що найбільший, най- переможніший наш козир у нас лишається — це наша жертва. І вона не може програти. Вона стане постійною, безупинною трубою, що кликатиме до бою за існування, це буде постійний клич, який ніякими цензурами, ніякими заборонами не вдасться винищити й заглушити. Я їхав віддати свої сили й життя за комунізм, за соціяльне й національне визволення наших обдурених, занедбаних, осміяних, скривджених і мовчазних творців цінностей життя. Я казав, що готов на смерть за революцію. Чесність з собою вимагає переведення в життя своїх слів. Думка родить вогонь-чуття, зливається і стає єдиною неподільною з дією. Я казав: «Коли треба, то я...». І це «треба» настає. Готов я здійснити свій закон? Так, я готов. 
Сьогодні взято пропуск на Харків.33 У понеділок виїжджаємо. Днів три в Харкові, звідти в Київ, у любий, бідний, вимучений і вічно-гарний Київ. Кооператори пропонують "службу»: пайок, жалування і т. ін. Значить, з голоду не дадуть пропасти. Треба берегтися хвороб і голоду. Так померти безмежно нерозумно і безглуздо. Але в таку свою смерть я не вірю. А раз не вірю, значить, і не буде. Буде те, в що я вірю й чого хочу. Велике хотіння є велика сила. 
Москва, 14. VIII. 
Уважаю ці три місяці поневіряння по московських митарствах не загубленими для себе. Це школа самовиховання. Зберегти ясність і веселість духу після всіх цих прикростей, розчарувань, обманів, лицемірства, що довелося зазнати, — це великий успіх. Мало того: це є підготовчий ступінь до дальшого, до більшого і тяжчого. Ці три місяці були вступним гартуванням волі, обчищанням од фальшивого розуміння гідности, від дрібниць і самоотрути славолюбности. Шляхом болючих ударів досвіду з мене збито останні порошинки старої сентиментальної віри в самоцінність справедливости. 
Харків, 22. VIII. 
Знову в 3-му «Радянському будинку». Хутко тиждень, як у Харкові. Тут усе йде так само, як і раніш. Українська стихія знизу пре, хвилюється, пручається, порушує пляни й наміри. Треба якось її заспокоїти. Треба хоч підійти до неї. А вона не підпускає «чужих», не слухає тих, що не говорять по-українськи. І от торішній льозунґ «диктатура руської культури» зміняється на льозунґ «українізації». 
Але це тільки покищо льозунґ, а селянські повстання є реальний факт, сумна дійсність. Ходять чутки, що вони побільшуються. Махно34 перебрався на Полтавщину. Він набирає все більш і більш популярности «народнього героя». Його льозунґ: «Бий жидів, комісарів і комуністів». Підписується на відозвах «Син України». Однімає у совєтської влади запаси і роздає селянам. Все це захоплює нерозвинену, простодушну психіку забитих людей і приваблює до нього симпатії навіть частини української інтелігенції, тої інтелігенції, яка може колись і про соціалізм мріяла. 
Мав декілька довгих розмов з укапістами з приводу «демонстрації». Основним мотивом їхнього негативного відношення було те, що це робитиметься окремою персоною, під прапором особи. Коли це буде під керуванням організації, вони згодяться. 
Цікаво, що розуміли не так, як я, не ті цілі, що мав я на увазі. І, здається, так і не зміг я роз’яснити їм. Та це й не важно: перш усього, чи буде навіть потреба в тому, а коли й буде, то чи буде відповідна ситуація, іменно та, яку я маю на увазі: мир, відсутність загроз і т. ін. 
Але розмови ці більше дали користи з другого погляду. Вони мені вияснили, що ці бідні люди не мають твердих позицій навіть у тому єдиному, що відрізняє їх від КП(б)У: в національно- державній позиції. Вони так залякані, тероризовані русифікаторами, так бояться, щоб їх не вважали контрреволюціонерами, такі вони слабодухі й позбавлені гідности, що не сміють виразно, твердо, ясно заявити, що вони — члени пригніченої, упослідженої, ще не визволеної нації і що це визволення є необхідністю, є криком, є завданням революції, що не тільки соціяльне, економічне, політичне визволення, але й національне мусить стояти активно в програмі й дії кожного справжнього комуніста. В той час, коли КП(б)У під натиском необхідности заявляє, що вона хоче й буде українізуватись, коли там національне питання починає вже здобувати належне йому місце, ці затуркані люди соромляться його, одхрещуються, гордо заявляють, що вони вже "перебули прокляту українську хворобу», що для них "окупація України вигідна», що вони не цікавляться Україною, як такою, а тільки як певним шматком території з певним економічним складом. Вони стараються мавпувати РКП і це мавпування доходить до того, що вони викидають єдине, ради чого існування їх як окремої партії стає оправданим.35 І являється питання: яка ж рація існувати їм? Чому не єднатись? Чи ці люди хочуть грати ролю і ради персональних амбіцій стояти окремо? Чи, може, те, що вони мені казали, і їхня страшенна інтернаціоналістська ортодоксальність, і байдужість до національного питання, і радість од позбавлення від "української хвороби», — все це так собі, балаканина, порожні слова? Так яка ж ціна іншим їхнім словам, коли так? 
Характеристична риса мавп є та, що вони переймають од людей частіш усього найпоганіше. От так і укапісти, мавпуючи РКП, переймають з охотою слабодухих, безкритичних мавп найгірші риси: лицемірство, брутальність, неохайність у засобах, відсутність етичних зусиль і стремління до погодження слів з ділами. Але що у великому маштабі, у великій масі і хорошого, і поганого має хоч сяке-таке виправдання, то для цеї ліліпутської організації виглядає зовсім неприємно. 
Результатом цих розмов з’явилось у мене бажання ще раз обміркувати, чи варто підтримувати цю групу людей, які самі непевні в своїх позиціях. Через те я попрохав вернути мені того листа, що я доручив їм оголосити.36 І от тут знову виявилась риса мавп: вони не згоджуються вернути мені того листа. На якій підставі? А от так, на тій підставі, що цей лист є для них корисний і що він є в їхніх руках. Що це нечесно, це для мавп байдуже, адже й РКП робить часто нечесності. 
Справді: нечиста річ — політика. Треба бути дуже сильним і загартованим, щоб вийти з неї хоч порядним чоловіком. 
Не можемо рушити з Харкова, бо повстанці розібрали залізничний шлях між Харковом — Полтавою — Києвом. Кажуть, що повстанські загони досить сильні. Скільки протягнеться наше сидіння ще й тут, невідомо. 
Харків, 23. VIII. 
Скільки непомітних, незримих і нечутних драм одбувається в душах людей, родин і цілих груп на території Росії й України! Зім’яті, зруйновані й розкидані жорстокою, невблаганною рукою революції старі продукційні й громадські відносини родять в непристосованих до цих відносин душах хаос, плутанину і страшну порожнечу. Перевернуто догори ногами все, що здавалось непохитним, вічним, абсолютним і святим. Замість того проголошено, в словесних формах дано, нове, але незвичне, неймовірне, не перевірене на власному досвіді, не вкорінене в буденну практику, не влите в фізіологію, в звичку, і через це все — чуже, неприємливе, вороже. А приймати треба; треба хоч з вигляду, треба для можливости фізичного існування, для самоохорони.
 І ніколи, мабуть, ще не було такої ідеологічної, психічної дезорганізації, дисгармонії, такої «нечесности з собою» в сучасної інтелігенції, як тепер, тієї буржуазної й дрібноміщансь- кої групи, яка прийняла комунізм, та навіть і тієї, яка не прийняла його. «Нечесність з собою» це внутрішня дезорганізованість. Вища внутрішня гармонія, організованість є «чесність з собою». 
І от такий приклад. Приходить до мене комуніст, член КП(б)У, активний робітник, гарячий прихильник совєтського ладу, щирий, завзятий оборонець революції. Заходить мова про мене і він неґативно ставиться до того, що я не ввійшов у КП(б)У, що тим самим я об’єктивно став на бік опозиції, себто, в даних умовах контрреволюції. 
Але... через три хвилини він почав мене питати, як проїхати за кордон. Для чого? Жити за кордоном; пробратись кудись подалі від Росії й України, кудинебудь на Маркізькі острови, оселитись там цілим товариством, працювати, боротись за існування. Чого ж так? Немає більше сил жити тут і виносити цей режим. «Кудинебудь, де нема чрезвичайок». Чрезвичайки тут вжито як синонім совєтського ладу, бо тепер вони вже зовсім не так гостро виявляють себе. Вжито їх просто, як одне слово, в якому гостріше виявляються неґативні риси сучасного стану. їх ціла група таких комуністів, старих совєтських працівників. Протиріччя нових форм з старою психікою, звичками, з способами світорозуміння, хаос і порожнеча етична, розірваність і пошарпаність нових словесних тез з неіснуючими ще реальними, продукційно-громадськими відносинами; вічна, напружена боротьба з собою і з небажаними явищами, непевність і незабезпеченість чисто фізичного існування, — все це стомило до того, що тікай «кудинебудь, аби не було чрезвичайок». 
А скільки їх таких стомлених, розшарпаних, розірваних! Розумово, організаційно вони комуністи, вони бездоганні й щирі борці за нове, а їхня стомлена нервова система, їхні закорінені звички, способи відчування, методи радощів і утіх, — все це тоскно, тужно плаче в підсвідомій душі за звичним, старим, «рідним», через це і бажаним. І всі вони мріють про Маркізькі острови, де нема «чрезвичайок». Або другий приклад. Поруч з моєю кімнатою — кімнати М. Він — безсумнівний, чесний, заслужений комуніст, не реакціонер, борець проти всяких старих форм, проти злочинства старого ладу, старої етики, старих забобонів і т. ін. Словом, це першосортний революціонер. І що ж? Старе, погане і злочинне живе в ньому і діє так само, як і в інших міщан. Конкретний приклад: він — людина хвора на туберкульозу; хворий уже давно; цеї весни, як сам казав і інші підтверджують це, — вже помирав; значить, стадія хвороби цілком виразна; являється питання: чи сміє така людина мати дітей? Чи можна погодити з комуністичним думанням, з революціонізмом, з боротьбою проти злочинств старого ладу, старої етики — такий вчинок? За стіною весь час плаче його дитина, їй, мабуть, не більше року; її, значить, зачато за кілька місяців до весни, коли М-ий уже помирав, зачато в гостру стадію хвороби. Хіба М. не відомо, що він свою дитину випускає в життя з самого початку нещасною, що він побільшує калікою людськість, ту людськість, яку кров’ю, вогнем, розстрілами, голодом і жорстокою боротьбою М. прагне ставити на шлях оздоровлення, видужання. А скільки таких, що випускають у нове життя хворих дітей своїх, будучих калік! І напрохується питання: чи по новому живе М., чи по тому старому, яке він щиро прагне знищити? 
На зовнішньому фронті відбувається, здається, грізний перелім. Поляки за кілька днів мають великі успіхи. Червона армія, здається, утікає. Але не так страшна мілітарна, фізична поразка, як страшне те, що вона може викрити всі дефекти сучасної політики керівників революції, виявити дутість, поверховість сили цеї партії, всю штучність її міці і всю ту масу протиріч, яку, можна сказати, злочинно стараються можновладці затушовувати декораціями, словами і терором, яку не хапалися й не хапаються знищити раціональними, сміливими, чесними заходами справжніх комуністів. Стара, національно- руська риса лицемірности, брутальности, безпардонного насильства, стара звичка віри в провіденціяльну ролю Росії, — все це яскравою смугою переходить і через всю політику комуністичної Москви. Віра в силу й необхідність єдинолічного кулака, віра в усеспасенність бюрократизму, в цілковиту слухняність мас, віра в те, що російський народ можна батогом примусити прийняти і монархізм, і комунізм, — усе це утворює те, що дійсних комуністів, дійсних борців, відданих, ідейних, чесних, безкорисних — стає все менше й менше, а зате настає все більше чиновників, сухих, черствих, слухняних, егоїстичних, погаслих, не здатних до нового, упавших по суті в старе і тільки службово в новому. А коли є панування бюрократизму, коли дисципліна тільки пайком, карою і розстрілом підтримується, коли є тільки одна готовість виконувати і нема дисципліни зсередини, з доброї волі, коли нема ініціятиви й активного вишукування найкращих методів виконування праці, коли, словом, у творчій, будуючій, організуючій, направляючій праці бере участь тільки невелика група людей, що зветься По- літбюро Ц. К. P. К. П., людей хоч би і цінних, і навіть геніяльних, а вся маса в цій праці участи брати не сміє, не може, то само собою, що в цієї маси наполовину або й більше відбирається сила її опорности, стійкости, виносливости і натиску. Сила революції такою системою зменшується, а не збільшується. І це напевне виявиться при першому ж нещасті, у першому випадку, де повинна виявитись ініціятива і активна, свідома, вибираюча й рішаюча воля мас. І боюсь, що вона виявиться в напрямі стихійного тікання перед небезпекою, розгублености, безпорадности. Боюсь, що тут виявиться внутрішня чужість, неспаяність, незрілість мас з тим усім, за що вони бились з голої дисципліни, під батогом. І це буде однією з причин великої поразки комунізму. 
Харків, 26. VIII.
Роблю нові заходи, щоб виїхати за кордон. Чиста утопія думати, що тепер на Україні можна мати сприятливі, спокійні умови для літературної праці. Україна кипить, бурлить, гуркотить. Щодня вибухають повстання то тут, то там; залізниці весь час переривають повстанці; щодня з’являються всякі чутки про поразки на фронтах, про розстріли українців, про успіхи Вранґеля, про бандитизм, що щораз дужче росте по Україні. Живучи в Києві, чи Полтаві, чи в Харкові, не можна бути певним, чи матимеш завтра світло, воду, паливо, навіть хліб. Не можна також мати певности, що якийсь російський чорносотенець, що тепер зве себе комуністом, не зробить на тебе донос і ти не опинишся в чека або де й далі. Та й на який час їхати до Києва, коли тут у «сферах» уже йде мова про те, що на осінь треба вибиратися з України? ta й що з собою робити, як совєтська влада вибиратиметься? Лишатись під Вранґелем? Ні за що, ні про що рискувати життям? Померти так безглуздо, ні за що, не бравши активної участи в боротьбі? А брати участь хоч би тепер, хоч би при кінці, хоч би для того, щоб разом загинути, — не пускають; не пускають фізично, не пускають і політично. В той час, як тут арештовують федералістів (а не кажучи вже про самостійників), коли членів самої КП(б)У висилають з України за їхні федералістичні погляди, коли мою скромну, лагідну, невибагливу «Докладну записку» трохи не з глумом одкидають і майже одверто заявляють про єдіную-нєдєлімую, в цей же час у Мінську без тіні ніяковости ті самі керівники гаряче доводять існування самостійної, незалежної української держави. Надзвичайна, клясична, дивовижна безсоромність! Більше того: коли в Мінську проголошується українську самостійність, в Москві в тих же днях в урядовому органі «Известиях» друкується урочиста «Бьілина о державной Москве», що вихваляє "собирание земли русской»: 
«Так ньіне заново восстроен 
Москвьі древнедержавньїй стол 
И вновь ее родное русло 
Вместило море русских (!) стран: 
Так современньїй Калита — 
Москва, скупая край за краєм, 
Властительная, прибирает 
К тяжельїм жилистьім рукам. 
И вновь кремлевские палатьі 
Могущественньї и богатьі...» («Известия», 22. VIII. 1920, Н° 185 (1032)). 
А на Поділлі представники «Калити-Москви», «комуністи» з РКП, несучи селянам освіту, запитують їх: «На каком язьіке, товарищи-крестьяне, хотите школу: на российском или на петлюровском?». Уже й язик став виразно носити політичний характер. «Какой же тьі интернационалист, если тьі не говоришь по-русски?» 
От у таких умовах, з такими чутками і фактами навкруги, з такими перспективами через місяць попасти під Вранґеля, з повною неможливістю бути активним — пробувати зайнятись спокійною літературною працею. Абсурд, наївність, утопія. І мушу писати листа до Раковського, виясняти йому безпотрібність затримування мене в Росії й прохати його помогти мені виїхати за кордон. Він ще позавчора обіцяв потелеграфувати в Москву й запитати, чи можна мені виїхати, але не знаю, чи запитав і чи щиро казав це. Головне, що ні одному їхньому слову, навіть у дрібничках, не можна вірити, вони до того обнещирились, що звикли до нещирости, як до нормального. 
А становище стає щораз грізнішим. Польща набралася сил і нанесла Росії поразку. Бюлетенґвиходять лаконічні й невиразні. Це поганий покажчик. Ходять чутки про полонення цілої Червоної армії в Данціґському коридорі. На Дін і Кубань протискується з Чорного моря Вранґель. Всередині України розростається Махно і повстанство. Невдоволення владою загальне. Тубільці кажуть, що 90% невдоволених. Спертися нема на кого. Тільки на Червону армію. А що як вона вже десь у паніці, невтримано, стихійно втікає, розпадається? Москва б’є на ґвалт, мобілізує партійних комуністів, на поміч спішить «красньїй Питер», але... але чи може бути потрібний ентузіязм, що єдиний може врятувати революцію, коли всю систему партійної політики так збудовано й напрямлено, що вона вбиває всякий дух ентузіязму, ініціятиви, самодіяльности? Хіба колинебудь бюрократи могли рятувати революцію? Хіба загориться робітник відданістю і саможертвенним настроєм, коли він голодує і голодними очима бачить розкошування комісарів? Та й доки рахувати все на ентузіязм, на виснажений, виголоднілий пролетаріят? Коли економічно, матеріяльно не підтримати, то цей ентузіязм хутко видихається. А селянство? Його ж 80% усього населення, воно ж постачає військо, чим же в нього будиться ентузіязм? 
Тут місцеві керівники революції сподіваються, що з захопленням Вранґелем України почнуться повстання, українська інтеліґенція піде в село, підніме його, вижене Вранґеля і на весну вони, ці керівники, знову прийдуть сюди. Так і говорять. З цією метою навіть роблять такі речі: руйнують українську кооперацію, бо, мовляв, як лишити її цілою, то вона помагатиме Петлюрі, коли він прийде з поляками; а як її зруйнувати, то кооператори всі підуть на села і будуть піднімати повстання проти Вранґеля. На жаль, навіть таким способом, на мою думку, совєтській владі вже більше, мабуть, не бути на Україні. А як не бути їй на Україні, то не довго їй бути й у Росії. Перша хвиля світової пролетарської революції, здається, стоїть на пункті занепаду. 
Хто винен? Сила є причин: історичного, економічного, соціяльного, міжнароднього характеру. Вкупі всі разом вони творять непереможну силу, яка з фатальною неминучістю пхає до загибелі великий порив групи послідовних, чесних соціялістів, що захотіли бути справжніми марксистами. І коли обмежитись тільки цими факторами і не брати на серйозну, поважну увагу свідомої волі, як одного з факторів і рушіїв революції, коли не надавати тактиці й політиці керуючої партії ніякої ваги, то можна сказати, що винних немає. Коли ж прийняти, що тактика і методи керуючої революцією партії важать хоча б тільки піщинку і що ця піщинка була якраз тією рішаючою силою, яка перетягла ваги на бік поразки й загибелі, то питання про помилки РКП та її «еманації» на Україні КП(б)У набирає серйозного значення. Розгляд цих помилок може бути корисним для орієнтації в майбутньому. 
РКП, принаймні, вважає волю своєї партії, ту чи іншу тактику її одним із складових і важливих чинників революції. Обороняючи, наприклад, свою авторитарну централізаторську й окупаційну політику на Україні, керівники РКП заявляють, що, коли б не ця політика, то революція давно загинула б. Тільки, мовляв, тримання всіх і все в залізному кулаці Політбюра держить совєтську владу в Росії. 
От, коли це є факт, що воля партії є рішаючим чинником у долі революції, то коли буде поразка революції, значить, треба думати, винна буде іменно ця воля, її помилки? 
Харків, 27. VIII. 
Маленький інцидент з УКП. Збираючись виїхати з Росії за кордон, я доручив Річицькому й Ю. Мазуренкові оголосити мого «Листа до українських робітників і селян». У тому листі я розглядав політику РКП і КП(б)У на Україні, констатуючи, що вона має тенденцію на ліквідацію українських центрів і самої тіні державности. КП(б)У і її ЦК являються при такій тенденції «ліквідаційною комісією» РКП — партійного центру. 
З цього погляду виходячи, я констатував, що позиції УКП, на мою думку, не зважаючи на свої помилки, вірніше відповідають завданням революції й національного визволення України. Через те закликав робітників і селян вступати до УКП, заявляючи при тому, що я виясню перед Закордонною Групою Українських Комуністів позиції обох партій на Україні й гадаю, що ЗГУК також вибере для об’єднання УКП, як з більш правильною програмою і тактикою. Але об’єднання може статися при відповідній зміні деяких програмових позицій УКП у напрямі виразнішої постановки питання про світову федерацію. 
Оголошення цього листа мало бути тільки в мирній обстановці життя на Україні. (Листа писалось під час початку мирових зносин Росії з Польщею). Але коли виявилось, що мир зірвано, я поспішив попередити УКП, щоб листа не оголошувалось, вважаючи, що гостра критика його в такий момент може бути тільки на шкоду революції. 
Політика РКП і КП(б)У щодо федералістів і УКП, арешти, висилки, закриття «Червоного прапора», неможливість якоїбудь критики ні поза КП(б)У, ні в її надрах, абсолютна неможливість якогобудь протесту проти такої шкідливої для революції політики, а з другого боку, недвозначні заяви московських відповідальних керівників РКП про те, що Україну після замирення з Польщею буде скасовано, стиснено і взято ще в цупкіший кулак — усе це викликало в мене тверде бажання вернутись на Україну й за всяку ціну, за ціну власної смерти постаратись заявити протест перед європейським комунізмом за таку політику. 
З приводу цього наміру вийшла в мене довга дискусія з УКП, яка дала два наслідки: 1. Я побачив, що, дійсно, як мені характеризували їх українські есдеки,37 «це люди без темпераменту, зате з роздутою амбіцією». Темпераменту, справді, виявили вони мало. Але дали деякі вказівки, які мають практичну ціну. Між іншим, дійсного характеру й цілі мого проекту вони не зрозуміли і навіть у моїй безпретенсійній готовості, коли треба, віддати своє життя, вони побачили тільки ... персональні якісь авспіції. 2. Ця розмова виявила безпорадну слабеньку суть самих укапістів, бідних, загнаних, заляканих людей, які хочуть бути подібними до великих і сильних. Вони бояться навіть признаватись в заінтересованості національним питанням. Через те їхні національно-державні позиції й особливо обґрунтування їх — невиразні, хисткі й дуже наближаються до позицій КП(б)У, що робить окреме існування цієї організації майже безпотрібним. Роля УКП є коректив до КП(б)У. Оскільки остання одхиляється від інтересів української революції, остільки УКП може рахувати на симпатії до себе, на гуртування протестантських елементів у собі. Оскільки ж КП(б)У буде ставати ближче й тісніше до творення українських місцевих революційних центрів, оскільки сама буде українізуватись, остільки роля УКП буде зменшуватись і падати. 
У кожному разі, дискусія з ними виявила мені, що цілковита оборона цієї організації й рекомендування її українським робітникам і селянам підлягає великому застереженню. Через те я постановив знищити зовсім того «Листа до українських робітників і селян», що написав був у Москві, і попрохав вернути його мені. Але «Політбюро» УКП, себто три чоловіки, «постановили» не оддавати. Через що? На якій підставі? А через те, що «цей лист є політичний документ». Вони його триматимуть у себе для того, щоб використовувати його проти мене, коли я зміню свою думку про них. Я вже змінив, я вже не так думаю, я вже зрікаюсь того, що тоді написав, отже лист (не оголошений, мною самим затриманий від оголошення) не являється висловом моїх поглядів. Я там писав, що КП(б)У має тенденцію до ліквідації українських центрів. Це шкідливо для революції. УКП таких тенденцій не має. Отже робітникам треба вступати в УКП. Але тепер я переконуюсь, що «ліквідаційних» намірів у КП(б)У немає, що є навіть елементи будівничої діяльности, є ознаки до творення центрів, є наміри українізації партії й влади, себто, наближення до української обстановки. Значить, я не маю права так казати, як я казав, коли цих ознак не помічав, коли їм не вірив, коли мені про них говорили. Значить, і весь мій лист, і рекомендація робітникам УКП як єдину «правильну» партію не мають рації. Значить, його треба знищити. 
Але укапістам, розуміється, шкода випустити з рук такого козиря. Вони хочуть ним шантажувати мене. Бідні люди! Мені од усього серця шкода їх. У них я бачу все ту саму нашу національну недорослість, слабість. Вони хапаються навіть за такий брудний, нечесний спосіб, щоб оборонити себе від можливої моєї ворожнечі до них, щоб бити мене моїм листом, дискредитувати, кричати, що я ради своєї амбіції, често- любности й т. п. щодня міняю свої позиції, що вірити мені неможливо, а що УКП тільки єдина вірно захищає інтереси українського пролетаріяту і т. ін., і т. ін. Так вони мені уже й грозяться, так і буде. Нехай. 
Харків, 31. VIII. Мої переговори з Раковським і Мануїльським щодо виїзду за кордон знову викликали питання про мій вступ у КП(б)У і в уряд. Вони не будуть ставити перешкод до виїзду, коли я настоюватиму, але Мануїльський, наприклад, дуже радить мені подумати й вступати до роботи. 
Знов тяжка ситуація: чи вступати в революцію, чи одійти назовсім од усякої політики? Одійти зовсім, виїхати за кордон, спокійно, зручно й комфортабельно влаштувати своє життя, зберегти чистим національне сумління, зберегти здоров’я, життя, мати змогу критикувати революцію, як вона провалиться, і казати про себе, що «я, мовляв, не робив тих помилок», словом, з погляду моїх особистих інтересів, вигод, спокою, здоров’я, довгого життя, тихих, чистих радощів, затишку, естетики, усього того, що можна мати від європейської культури, з усіх цих поглядів одійти від революції й політики бажано. Але коли подивитись на це питання з погляду громадського сумління, з погляду «чесности з собою», з погляду комуніста, соціяліста, революціонера, з погляду людини, яка ж ніби все життя боролась проти злочинств і хиб сучасного ладу, коли ще взяти до уваги інтереси пригніченої, затурканої нашої нації, то усунення себе від революції в такий момент виглядає... протиріччям з собою, тіканням, егоїстичним, вузеньким униканням особистих прикростей і страждань. 
Добре, вступити в революцію. Що це значить в цих конкретних, реальних умовах, у яких є революція взагалі й на Україні зокрема? 
Це значить — свідомо, активно, з доброї волі, вступити в справу, яка стоїть на кінчику загибелі. Я не вірю в перемогу революції в цій її хвилі. Я сумніваюсь, не бачу тих реальних сил, якими в цей момент можна перемогти силу Капіталу. Росія й Україна зруйновані, знесилені, знищені. Тільки ентузіязм міг би ще держати їх у стані опору натискові Антанти. А ентузіязм падає, найенерґійніші перетомилися. Але я все ж таки пішов би на свідому загибель. Не зважаючи на свій сумнів, я з тим більшим завзяттям і упертістю пішов би на останню боротьбу, аби ж тільки я, дійсно, міг, мав усю змогу взяти участь у тій боротьбі усіма сторонами.
 Аби ж за цю участь в останній боротьбі я не мусів платити зрадою національного визволення. 
Мануїльський, трохи не присягаючись, запевняє мене, що я матиму змогу і проводити українізацію, і розвивати українську культуру, і дбати про відбудування українського господарства, і втручатись в усе радянське будівництво, слідкуючи, щоб не було кривди національно-державним українським інтересам. Словом, запевняє, що я не тільки не зраджу національне визволення, а матиму всю спромогу якнайбільше допомагати йому. Чи вірити? Завтра я маю балакати з Раковським. Перевірю: коли запропонують самі, або згодяться на мою пропозицію установити військовий комісаріят з певними конкретними функціями, коли запропонують усе те, що конкретно пропонувалось два місяці тому в Москві, значить, тепер, дійсно, мають на меті дати мені змогу робити, а не фігурувати. Коли ж знов почнеться пропонування портфелів без реальних функцій, значить, все лишається по-старому і робити я не зможу. А коли так, то з мого сумління здіймається навіть тінь докору за одсунення від революції, — не я одсуваюсь, а мене одсувають. Тоді хоч з тяжким, але чистим серцем я їду за кордон, у самоту, у затишок, у іншу працю. А як згодяться, доведеться вступити?
 При всій змозі, при всій готовості ЦК піти назустріч моїм заходам, я боюсь, що знов я попаду в стан людини, яка своєю особою буде розплачуватись за гріхи історії, за історичну недорослість нації, за те, що в неї нема тих кляс, які являються полюсами двох ворожих і активних світів. Знову я буду приймати жалі, скарги, нарікання і мучитись своїм-нашим безсиллям; знову я муситиму брати на себе відповідальність за нашу калікуватість, за глум з нас, за наш кволий, рахітичний пролетаріят, за те, що дужчі будуть тягти його за вуха по трудній, страшній йому дорозі революції. А селянство? А настовбурчені, напечені, нашарпані дядюшки наші? Важкі, просяклі індивідуалізмом, неповороткі серед своїх широченних степів, обгороджені віками самотности і ходінням за своїм плугом, за своєю худібкою, — як вони, бідні, можуть зрозуміти те велике, спільне, не своє, а наше, за що провадиться революція, за що одбирається в них хлібець і худібка, за що їх доводять до повстань? А та наша «демократична», «дядьківська», хуторянська інтелігенція? Адже вона вийшла з тих самих степів, адже й вона не чує в тих тихих обгороджених степах великого гуркоту майбутности. Вона бачить тільки розверстки, комісарів, жидів, кацапів, вона щулиться, зціплює зуби, горнеться до дядька і так само, як він, міцно стискує в руці кілка проти «комуни». 
Як оцих зрушити з їхнього степового індивідуалізму? Як розбити оті огорожі круг їхніх плугів, худібок і душ? Як втягти їх у великий процес і зробити тими самими комісарами, володарями свого власного життя й добробуту? 
А вони йтимуть до мене з жалями й сподіваннями. Жалітимуться на комунію і сподіватимуться від мене оборони їхніх степових, зачучверених привілеїв. Ітимуть і «демократи», надіючись, що якось тепер можна буде все примирити, навіть те, що ніколи й ніде примирене бути не може. 
І що я скажу їм усім? Що українська нація не має свого пролетаріяту, не має своїх творчих, керуючих кляс, а через те мусить слухняно тримати свою степову голову, коли її дужчі ведуть за вухо до визволення? Алеж вухові болить, кров іде! І як ти переконаєш їх, що це кара за ненаші гріхи? А буде враження, що то й я в тій крові винен, коли беру участь в тяжкій подорожі до майбутнього. Буде ж у них, бідних, певність, що я повинен мати силу знищити всі історичні й сучасні кривди, бо я ж член уряду. Хіба такої певности вже не було кілька разів? І хіба не корчився я від цих наївних сподіванок на мене, і не мучився невольним обманом своїм? І хіба не буде знову того самого? Через що ж це на мене випадає така чудна роля в історії нашого визволення, що якраз я мушу брати на себе всі протиріччя, всі кривди історії й своєю особою розплачуватись за них? 
І мимоволі лукава, потайна надія ворушиться в мені, що РКП в особі Раковського ще раз одсуне мене, ще раз одштовхне простягнену до них моїм сумлінням революціонера і комуніста руку і цим увільнить в мені від нової Голгофи українця. «Аще можливо хай мине мене чаша сія». 
Харків, 1. IX. 
Надзвичайна мінливість у моїх намірах: знову, як тільки є змога виїхати за кордон, мені стає тяжко й боляче кидати Україну. І кидати якраз у такий скрутний момент. І знову з’являється бажання, не зважаючи ні на що, знаючи, що ніякої спокійної літературної роботи я не зможу робити, знаючи навіть, що можу й загинути ні за що, — усе ж таки хочеться лишитись і разом з революцією ділити її долю, долю затурканої, очманілої й загроженої з усіх боків України. Обіцяють мені допомогти не померти з голоду і не труситись зимою від холоду. Це вже тут є розкіш. Чого ж більше треба? А як виїдемо за кордон, то чи не загризе сумління за комфорт і спокій? Ні, мабуть, розбитий, голодний, знищений Київ дорожчий усяких спокійних, комфортабельних Карлсбадів. 
Харків, 4. IX. 
Переговори про виїзд кінчились переговорами про вступ у КП(б)У і в уряд. Активну участь в цьому бере Д. Мануїльський. Здається, йому щиро хочеться, щоб я ввійшов у роботу. Мав балачку з X. Раковським. Він тримався «строго», розуміючи ситуацію так, що я прийшов і поклонився, здавши позиції. Нехай собі так думає, коли думає, але хто здав позиції, то це краще видно з моєї «Деклярації», яку я пишу до ЦК КП(б)У. Сам ЦК КП(б)У поставив мені вимогу, щоб я перед вступом подав свою «деклярацію», в якій би заперечив усі чутки про нищення української державности і [заявив] про те, що я поділяю програму й політику КП(б)У. Я таку деклярацію написав, будучи дуже вдячний за цю ідею ЦК КП(б)У. Вона дасть мені змогу вияснити перед українськими елементами свої позиції, а також примусить ЦК КП(б)У сказати тепер те, чого я домагався від неї два місяці тому. Моя «Деклярація» й іншим членам КПУ вияснить їхню власну позицію, примусить подумати і виправити, що ще не виправлене. Цікаво, як поставляться до неї Раковський і Мануїльський, з якими маю зараз проглянути начерк «Деклярації». Коли її буде прийнято в ЦК, моя участь в уряді буде для мене дійсною, реальною участю в роботі, а для недовірливих українських елементів розгрішенням до активности, до вступу В СОЦІАЛІСТИЧНУ революцію, до комунізму. Один тільки сумнів у мене: чи дійсно дасть значну, помітну користь моя участь? Я готов до останнього нерва вимотать свої сили, я готов на всі надлюдські зусилля, щоб побільшити революційні сили, але чи вдасться мені це, чи підуть за мною українці, чи зможуть переламати своє хуторянське міщанство, чи проймуться запалом і любов’ю до великої боротьби? От чого я боюсь. Тоді можна буде сказати: так, не доросли ні до якого самостійного організованого існування; тільки царський батіг, от єдина форма державности, під якою може бути українець... А Мануїльський ніби цілком щиро запевняє в українському курсі політики КПУ. Так щиро, що я справді переконуюсь, що помилявся в своїх виводах, роблених головним чином під враженням інформацій УКП і федералістів. Це добре, що я три місяці хитався й вагався, бо це вагання є запорука того, що я не хочу рішати важливих питань, не одмірявши разів з десять. Побачимо, що буде далі. 
Харків, 5. IX. 
Тоскно. Трудно мені. Немає радости в мене від того, що я вступаю на шлях Голгофи. Навіщо мені це? І за віщо? Бачу перед собою заведену, холодну машину, в яку маю ввійти Гвинтиком. Не в лад буду виконувати свою функцію, — зламають мене, зітруть і викинуть. А в лад функціонувати? Не знаю, чи це також буде добре. 
Бідні українці, вони занадто багато надій покладають на мій вступ. Мені зарані вже соромно, що не справдю, не зможу справдити їхніх сподівань. Життя й історія більші за бажання й добру волю одиниць. Якась сила проти моїх особистих хотінь, на шкоду моїм інтересам і нахилам, веде мене кудись за собою. Може, не раз думаю, усе ж таки потайне славолюбство примушує мене так робити? Ні, чистий я перед собою в цьому, не потребую я цього, байдужий і холодний я до честолюбства, як старий чоловік до жіночого кохання. Це вже перейдено, нема в цьому ні приваби, ні навіть підстьобуючих елементів для мене. А що ж тоді? Чого я не можу покинути всі ці прикрості й їхати собі за кордон, де в тиші, в спокої можу робити любу, цінну, чисту роботу, за яку, може, не червонітиму. І через що мушу лишатись тут, мушу брати на себе роботу й обов’язки, що дадуть мені масу страждання, за яку не раз болюче червонітиму
 і в успіху якої вже зарані сумніваюся. І все таки не смію одмовитись од цього, не хочу одмовитись. А там, де йду я, — чужі, недовірливі, майже ворожі до мене товариші по роботі. Кожний мій крок, кожний мій рух буде оцінюватись з застереженням і кожний мій захід буде натикатись на ряд зарані приготованих, умисно поставлених перепон. Вони свої, а я чужий, потрібний їм, але потрібний не так, як я хотів би для всієї великої справи, в ім’я якої ми єднаємось, а для їхніх специфічних розумінь цієї справи. Чужість, настороженість і застаріла машинність. Тоскно. 
Харків, 8. IX. 
Я вчора запитав себе і Коху: чи чистий я перед собою і перед своїм народом, ідучи на працю в сучасний уряд? І відповідь наша була: чистий. Не ради слави чи розкошів я йду на це, а ради великої справи визволення з-під усякого гніту. І ця мета повинна все стояти передо мною, ради неї я можу прийняти всі труднощі, всі темні й тяжкі сторони цієї роботи. 
А таких сторін багато. Дійсно, я вступив у велику машину, заведену, певним способом настроєну й напрямлену. Яка б вона там не була, а вона вже йде, коліща зачіпається за коліща, і надзвичайно важко не те, що змінити її, а тільки хоч би злегка дати інший напрям. 
А тим часом не треба падати духом. Стихія росте, дихає з степів і примушує машину прислухатись. Я буду тут представником тої великої стихії. Я спробую зв’язати робочу стихію села й міста в єдине. Машина, розуміється, буде опинатись, скрипіти, але, коли вона не хоче сама загинути, вона мусітиме на це йти. 
Призначено мене Наркомзаксправ30 і заступником Пред- сонавнаркома.39 Це в совєтського обивателя вже викликає цілу низку пліток і побоювань. Русотяпи бояться зміни курсу, українізації, самостійности. Ходять уже чутки, що Раковський іде, а я на його місце, і це наводить жах на русифікаторську публіку. А я гадаю, що через півроку-рік, чи піде Раковський, чи ні, а їм таки доведеться звідси піти. 
Найбільше мене покищо цікавить два конкретних питання: як втягти село в продукційну революцію, втягти в процес нових соціяльно-економічних відносин? І друге: як поставити радянські установи, щоб вони не перетворювались у гнізда спекулянтів, хабарників і чорносотенства? Щоб замістити їх чесними, ідейними людьми, треба, щоб ті люди мали хоч щоне- будь їсти. А пайків тут ніде немає. Всі радянські установи голодують. Наркомпрод40 не може чи не хоче забезпечити пайок хоча б служащим. І от задача: вияснити, через що це так і чим це можна поправити? 
Харків, 9. IX. 
Тількищо приватно довідався, що вчора Політбюро ЦК КП(б)У розглядало мою «Деклярацію»-заяву про вступ у КП(б)У, одхилило її, не згодившись на деяких принципіяльних пунктах. Раковському доручено говорити зо мною з цього приводу й домагатись од мене поправок. Я не смію радіти, в мені тріпоче радість, що, може, я вискочу ще з цієї справи, увільнюсь од "влади», од цих «наркомів», од тої чаші, яку героїчно взявся випити. Не смію радіти, що «вони» дійсно на принципових пунктах не згодились. Тоді ж виявляється їхня справжня фізіономія, тоді виявляється вже остаточно, що іменно центр провадить певну політику і тоді ж я з найчистішим сумлінням можу остаточно розірватиіз ними. Ані на ніготь я не уступлюся, голубчики ви мої, з моїх принципових позицій! Ви мусите уступитися! 
«Вони» самі поставили мені вимогу написати цю «Деклярацію». Спасибі їм, я написав. Але вони зміркували, що не вони поставили на свойому, а я, що, прийнявши цю мою деклярацію, вони приймають якраз те, що за першого мого приїзду відхилили, через що вийшла вся незгода. Значить, тепер усе ж таки вони приймають мої позиції, не зважаючи на те, що немов би перемогли, і я, скорившись, прийшов до них? Розуміється, вони це розчухали і їхня амбіція та дійсні позиції не дозволяють на це згодитись. І через те, мабуть, «Деклярацію» одхилено. 
Коли б же то так! Якби ж, нарешті, вже все чисто вияснилось і іменно на цьому принциповому ґрунті стався розрив. Тоді б не було вже ніяких сумнівів ні в мене, ні в кого. 
Харків, 10. IX. 
Дійсно, конфлікт стався. Але з іншої, ніж я думав, причини, досить несподіваної: мене не допущено в Політбюро. Себто, єдиного, де хоч трохи можна було б брати участь в дійсній відповідальній роботі, — мене позбавлено. Виходить те саме, що ввесь час: не допустити. Через що? Або мені не вірять, або бояться, щоб я був там, де відбувається те, чому я не довіряю. Я категорично, рішуче й твердо заявив, що без участи в Політбюрі в партію не вступаю й з уряду виходжу. Особливо мені неприємно те, що Мануїльський повіз мандат з моїм підписом, що про моє призначення оголошено в пресі і що тільки цим я ніби примушую їх згодитись на мій ультиматум. Мені здається, що вони згодяться і не мине мене «чаша сія», мусітиму пити її. І питиму при ще тяжчій атмосфері недовір’я, ображеної амбіції, затаєного чуття помсти. А мушу. 
Учора були вже безпартійні українці. Питались, що їм робить і чи дійсно мій вступ може забезпечити якісь національні домагання. Переказав їм зміст своєї «деклярації», кликав до чесної роботи з радянською владою. Здається, захитались, будуть робити, сподіваючись справдження моїх обіцянок. 
Ні, «чаша», здається, минає. Після вчорашнього засідання Політбюра «вони», очевидно, зараз же телеграфували в Москву, питаючи, чи можна мене допустити в Політбюро. І очевидно також, що відповідь одержали неґативну. Значить, і згода на мою «Деклярацію», і заяви про українізацію, і запевнювання в намірі сперти революцію на місцеві сили, і бажання притягти до радянського будівництва національні революційні елементи, — все це тільки чергова нещирість і неправда. Бо коли б вони дійсно цього хотіли, то невже вони через таку дурницю, як формальність, пішли б на розрив зо мною і з тими революційно-національними українськими елементами, що найкраще могли б стати до праці в ніби наміченому напрямі? Знов тут було тільки бажання використати моє ім’я, як щит для своїх помилок, як санкцію тих шкідливих для революції вчинків, які тут виробляються. Питання про вступ у Політбюро явилось останнім пробним каменем їхньої щирости. І ця проба остаточно виявила їхню дійсну фізіономію. На цьому й кінчаються мої відносини з ними. А цим закінчується й моя політична діяльність. Перейдено і це. Шукав гармонії, — знайшов найбільшу дисгармонію, нечесність з собою. Не приймаю її, не можу прийняти. Шукатиму далі, вона мусить бути як не тепер, то пізніше. 
Харків, 12. IX. 
Бідні українці всяких політичних напрямів: вони так багато надій покладали на мій вступ в уряд. Інтелігенція вже почала перетрусювати свою хуторянську ідеологію, переглядати свій ідейний баґаж і щиро готуватись до участи в революції. Широсердно й нелукаво вони вже збирались служити радянській владі, аби ж вона була своя, українська. Призначення мене заступником предсовнаркома підняло їх дух і сподівання на корінні зміни національної політики. їм гадалось і вірилось, що «там» пішли на великі уступки, бо мене ж призначено на такий високий пост. Бідні, вони не розуміють, що це декорація, що цей пост не визначає ніякісінької зміни, що персона на цьому посту не має ніякого значення й сили, що взагалі ні на якому посту одна особа нічого не може зробити, коли весь колектив стоїть на суперечних позиціях, коли ту особу закликається не для переведення її позицій, а для виправдання й санкціонування позицій того колективу. І через те їх дуже вразила звістка, що я не прийняв того посту, не буду в уряді, не зможу вплинути на політику. І які вони залякані, затуркані. З петлюрівського боку перейшов на цей бік один український старшина, син селянина. Його арештували, протримали місяць і випустили, одсилаючи разом з тим на службу на фронт. Він робить враження заляканого, приголомшеного чоловіка. Тікаючи на цей бік, він вірив, що тут тепер українське шанується, піддержується, а коли побув місяць, то побачив, що є тільки українська «вивіска», як він каже, з якої сміються, яку не поважають, не признають, топчуть, що навіть говорити по-українськи є небезпечно. І він не смів ніде говорити по-українськи, він почував себе у ворожому таборі, він не одважувався навіть на якунебудь критичну увагу. Здоровий, рослий, з розумними, хорошими очима, мабуть, з ініціативою, колись із твердим голосом, він балакав тепер тихо, хрипко, несміло. Прийшов до мене, а сам боявся, що, може, пошкодив мені своїм приходом, бо він українець. І що я міг сказати йому на його запитання про становище? Чи могли б його задовольнити мої пояснення, що господарство України позбавляється своїх центрів, що влада належить не робітникам і селянам, а присланим комісарам (часто відомим «старорежимникам»), що українська мова зневажається, що все це робиться в інтересах революції. Чи повірив би він, що така політика дійсно потрібна революції? Чи став би він щирим прихильником такої партії, яка проводить і боронить таку політику? Ні. А через те я не хотів і слів по- дурному витрачати. 
Ще довгий і трудний буде шлях революції й відродження нації. Ще будуть різні періоди різних влад, за яких буде викреслюватись і соціяльна та національна свідомість, твердість і загартованість наших мас. Не місяцями, а довгими роками треба міряти цей шлях. Хай життя вчить от таких розгублених, непевних, хай виболіють собі свої позиції, а не сподіваються, що одна особа принене їм вирішення всього. Я зробив усе, що міг. Тепер моя робота лежить в іншому, в тому, де я зможу дати більше користи колективові, в тихій, самотній, напруженій праці без примусу, без витрачання сил на дрібне, незначне, скороминуче й неорганізоване. 
Москва, 16. IX. 
Учора написав Чічерінові листа про виїзд за кордон. Сьогодні Олександер ходив у комісаріят. Здається, ніяких перепон не буде. Є надія, що у вівторок виїдемо. І то вже напевно. 
Мене бере туга. Чогось мені тяжко і тоскно. Чого? Того, що кидаю Україну? Революцію? Що виходжу з рядів діючої армії? Що вчуваю провал всієї справи? Мабуть, все разом. І не доходить до серця хвилюючою радістю думка, що, нарешті, будемо в Европі, що нарешті, кинусь до роботи. Ще не доходить. Але знаю, що дійде. Бо активність і творчість, в чому б то не було, є найбільша, самоцінна сатисфакція. Великий, невмирущий закон «бути цінним для колективу» лишається на кожному місці. Бути цінним для інших і чесним з собою — це найвищі закони і найвища насолода для кожної людини. Змогти здійснити ці закони — це змогти мати щастя. Страждання, туга, сум, жаль — це ті вогники душі, на яких гартується всепрощаюча об’єктивність творчости. Ситий спокій, самовдоволена втома і певність в своїй безпомильності — убивають дух шукання і творіння. Спасибі тузі, що стискує мені серце. 
Москва, 21. IX.
 Речі знову упаковані. Через півгодини виїжджаємо на вокзал, на Петроград, Ревель, Берлін і т. д. Здається, на цей раз уже справді виїдемо. Ні жалю, ні туги. Чуття втоми й порожнечі. Багато ясного, завзятого, прекрасного привезли ми сюди і багато з нього розгубили. Аж не віриться, що так і не вдалось жити й працювати на Україні для революції, для ... 
