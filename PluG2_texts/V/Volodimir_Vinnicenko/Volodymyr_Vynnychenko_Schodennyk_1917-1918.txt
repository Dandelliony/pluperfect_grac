ЗАПИСНИК ч. V (19 липня 1917 — 13 серпня 1918)
Петербурґ, 19. VII. 
Рудаві, плотно збиті масивні стіни злитих в одну масу будинків з розмашистими, щедрими дашками вивісок. Залізний, розх=ьопаний грохіт грузовиків, автомобілів. Ніжно-матове поцокування копит по торцевому брукові. Блідосіре небо, тіні, як крізь висейку, теж бліді й розпливчасті, як водянисте чорнило на промакальному папері. 
Солодкий сум ніжною колючкою поболює в серці: згадується Париж, — любий, затишний, добродушно-брудний, трошки нахабний, просторий, з запахом кухонь і веселими, кокетливими фартушками грезеток. 
Мені дивно, що я пишу, що я тримаю в руці перо і виводжу ним думки, які вільно спурхують у душі, десь одразу зникаючи. Я почуваю любов і до руки, і до цих простих, сумовитих думок, таких далеких від політики, од того, чим заповнено все моє життя з днів революції. Здається, за ці чотири місяці я вперше отак сиджу і думаю про речі, які не мають ніякого відношення до громадських справ. А все ж таки цікаво б, користуючись вільною хвилиною, от так наодинці з собою, коли ніхто не зазира в твою мову, проаналізувати, через що і для чого я забрався в міністри? (Чи може краще сказати забираюсь. Бо затвердження, здається, висить не на волосинці, а на павутинці). 
Що так гнало й стьобало мене весь оцей час? Честолюбність? Бажання здаватися цінним, найкращим в очах інших? Чи розбурханий до екстазу, до самозабуття інстинкт, ота таємна, величезна керівна сила, що керує людськістю, не потребуючи для того ні свідомости людей, ні бажання їх на те? Чи фізіологічна, заложена в нервах любов до того, з чим росло моє дитинство, що плекала моя юнацька думка, що прокладало в мозку моєму глибокі, нестираємі сліди? 
Не знаю, яка з цих сил гнала й жене мене досі. Може, і всі разом. І це найшвидше. В кожнім разі, от-от хвиля життя винесе мене на самий високий гребінь України. От-от треба брати скарб, до якого тяглася душа довгих поколінь. Розбито двері страшних, хмарних льохів. У тих льохах віками ховалось наше золото. Можна брати його, можна виносити на світ і роздавати окраденим. Цілі купи його лежать під нашими ногами. Бери, скільки хочеш. Але ... чи є ж у нас стільки сили, щоб зразу піднести усе те добро? Чи є стільки рук, щоб поставити їх біля тої тяжкої роботи? 
Серце стискується тривогою, сумом і страхом: а що як не піднесем? Як не зможемо взяти того, що доля так несподівано, химерно сипнула нам під ноги? Який сором, який біль буде і як надовго після цього сховається знову наш скарб. 
Хочеться втекти. Поїхати кудись на хутір, взятися знову за перо, за дорогу, любу роботу. Страшно скучив. Надзвичайно. Я ходжу немов би весь час голодний чи невиспаний. Бути вільним, незалежним, творити життя по образу і подобію своєму, з печаллю й покірною тугою слідкувати за капанням днів у вічність, і з посмішкою думати про те, від чого так палаю й киплю тепер. 
Але ота незнана сила не пускає, стискує серце тривогою й соромом: не смію я в цей час кидати те, що любив так довго і за що боровся, як умів. Не смію кинути його, не знаючи, чи стане на моє місце така людина, на яку я свій обов’язок склав би з легким, довірливим серцем, без тривоги й сорому за себе. 
І маю бути першим міністром України. І смішно, і дивно, і радісно. І знов та сама тривога поколює душу. Чи не осоромлю ж я собою все діло? Чи вистачить сил, нервів, терпіння? Чи довго горітиме той вогонь, який досі тримає на ногах? 
Ось уже тепер я з невимовною ніжністю згадую тихі, прекрасні часи перебування в Італії, Парижі, Швайцарії. Я навмисне кличу тепер ті спомини; немов дідусь, перегортаю сторінки альбома і тихенько, беззубим ротом сміюсь про себе. Сьогодні їздив на острови автомобілем. Вітер дув у лице, під шинами автомобіля рипів пісок алей і потріскувало листя fa гіллячки. Ці згуки, цей вітер по лиці і плями сонця на алеях, — усе нагадувало мені наші подорожі з Кохою на вельосипедах по лісі Фонтенбльо.1 Так само під резиною шин рипіли і шаруділи дрібні камінчики, тріскали гіллячки, мерехтіли пообсмикані тіні листя на затишних, пустельних алеях. Ми вдвох на доріжці. Вгорі клапті неба — голубі, високі. Кохині щоки рожеві від їзди. Над головами зелена стеля, як у храмі. Вельосипеди слухняно котяться, потріскуючи й пошипуючи піском. Миготять спиці на сонці і гаснуть. Одні листики жовто-зелені від сонця, інші зелено-сині від тіні. 
Масивні мури круг будинків, гаряче залиті сонцем, зразу переносять в Італію. І здається, що от-от побачу на стіні прудких ящірок, фіолетові китиці гліциній, а на гребені муру зеленкувате, старе, побите скло, натикане од злодіїв. 
А Бретань? Чого я згадую її з таким солодким болем, з такою жагучою тугою? Чого люблю ті дні так глибоко, і радісно, і ясно? Через Коху? 
Яке щастя мати в душі такий альбом! Але це значить, що я вже старіюсь? Ну, що ж? Хай старіюсь, я пройшов круг життя. Коли мене схоплять якінебудь полуботківці, щоб виконати свій присуд, я, здається, зможу без жаху і без голодного жалю зустріти на десять-двадцять літ раніше той кінець, якого ще ніхто не уник. Не смерть страшна, а страшно кидати те, чого ще не зазнав. Я благословляю життя, я побожно цілую руки його, я стаю навколішки перед ним і через те приймаю все, що є в ньому. Смерть є тільки необхідна частина життя. 
Коли кінчиться війна, коли трохи очуняє бідна Европа, ми з Кохою поїдемо в Каві,3 в Авон4 і в Бретань. Ми об’їдемо й обійдемо всі місця, що викликають цю соняшну, цю радісну, любови повну тугу в мені. 
19. IX. 
Купую стільці, столи для Секретаріяту, ходжу по магазинах, приймаю представників Вр[еменного] Правительства, чужоземних журналістів, видаю гроші членам комітету, розглядаю проекти різних організацій, що їх витворює «белетрист» Петлюра, пишу статті, веду переговори з робітничими і солдатськими депутатами за Дворець, слухаю поради всіх і кожного «брати в свої руки власть», скликаю на засідання Секретаріят і зношу стільці з інших кімнат Педагогічного музею,6 щоб було на чому сидіти. Кожний хапа мене, де попаде, і вимагає залагодження своїх справ: порадити, де купити книжок з історії, сказати, де живе Н. Н., прийняти на службу, сказати, коли будуть Українські Установчі Збори, наказати повітовому комісарові, щоб той не жив з жінкою прохача. Увечері, коли вертаюсь додому, швайцар повідомляє мене, що до моєї кватири добиралося 3-4 якихсь підозрілих військових з якоюсь таємною метою. А вранці і вдень одержую листи, в яких мене запевняють, що мене незабаром уб’ють автори тих листів за те, що я баламучу єдиний руський народ українством. 
Це називається український міністер. Правду сказати, я колись уявляв собі становище українського міністра трошки інакшим. 
На додаток українські соціял-демократи, українські соціялісти-революціонери, українські всякі «парляментарії», граючись у парлямент і т. п. нудні речі, терзають майже щодня всякими «інтерпеляціями, запитами, формулами переходу, вотумами довір’я й недовір’я». 
А серце болить і тужить за тишею степових днів, за працею улюбленою, незалежною й не менш корисною, ніж на фотелі «міністра». 
11.Х. 
І злість, і сум, і сміх. Генеральний Секретаріят України є крайова вища влада. Це всім, хто читає газети, відомо. Але всім, хто читає газети й не читає їх, видно, що проявів тої влади покищо дуже мало. Панки Кирієнки тішаться з того, глузують, стараються на цьому ґрунті підкопатись і завалити той фундамент, який з такими труднощами, камінець за камінцем, ми складаємо. 
Нетерплячі «свої» вимагають, щоб ми брали «власть у свої руки». Що це значить, у чому має бути та власть, вони й самі не розуміють. Але жадність, жадність до влади надзвичайна. Зголоднілість до державности аж закочується від нетерплячки. Я не заздрю собі, мене просто товчуть у ступі всяких вимог, кожен, хто може вдержати товкача в руці, підходить і гупає. Навіть діти, які ще не навчились держати товкача, і ті б’ють. Правда, діти найбільше й дошкуляють. Діти та старенькі політики, яким рука труситься. 
Дивна річ: щоб задовольнити дітей і дідусів, треба дуже небагато, — треба не діла, не результатів, а пози. Стань у таку позу, ніби тобі ввесь світ підвладний, і ти будеш цілком задовольняючим їх політиком. 
Правда, ми всі — дитяча нація. Ми щойно вилупились і на нас ще тільки жовтенький пушок державности в куточках дзьобиків, ще цілком свіженькі заїди. І як часом і смішно, і сумно, коли стане пухнате, з заїдами, створіннячко войовничим півнем, напинається, кричить і наїжує свій жовтенький пушок. 
16. X. 
Я загубив серйозність і поважність, — мушу ставати часом у позу, щоб переконати, що я щиро, серйозно й поважно хочу відродження свого народу. Я падаю від утоми, знесилля, від свідомости нашої історичної непідготованости, а в той же час мушу вдавати, що ми маємо невичерпані сили. 
Та й не можна інакше. Героїчний період нашого відродження ще не скінчився. Треба всіми засобами тримати лінію підйому. 
Алеж як я скучив за писанням. Ніколи ні за одною коханою жінкою я не тужив так, як за тишею, пером і папером. Холодію, як уявляю, що я пишу. 
А от зараз, замість того, мушу йти й одчиняти Медико- санітарний з’їзд. А потім поїду в Секретаріят і буду приймати якихсь полковників, чиновників, комісарів, інженерів. Так до четвертої години. О 7-ій засідання Секретаріяту до 11-ої. Вночі ж не сон, а легке забуття, заповнене думками про той же Секретаріят. 
«Меншості» хотять «зірвати» його. Бунд і меншовики наміряються виступити слідом за кадетами з Центральної Ради. «Меншості» організуються й оповіщають нам громадянську війну. Примари погромів і різні стають реальнішими. А край бабрається в ковбані, повний дезертирів, злодіїв, демагогів, в ковбані, повній чаду самогонок і самокурок, потайної людожерної агітації, ненависти. Палають заводи спиртові, цукроварні; залізниці кип’ять солдатами, які сірою, дикою, голодною отарою сунуть додому з фронту. «Беріть власть, рятуйте край!» 
А з Півночі цупко вп’ялися за ту власть і ні на сантиметр не хочуть упустити. Розбитий, безсилий, нікчемний паралітик люто вчепився задубілими централістичними пальцями за «єдіную недєлімую» власть і з тупою злістю не пускає. Мало того, ще плюється, ще силкується здискредитувати нас, ще пускається на провокації. 
О, Господи, яка то страшна, тяжка річ відродження національної державности. Як вона в історичній перспективі буде уявлятися легкою, само собою зрозумілою, природною, і як трудно, з якими надлюдськими зусиллями, хитрощами, з яким, часом, одчаєм, люттю й сміхом доводиться тягати те каміння державности й складати його в той будинок, в якому будуть так зручно жити наші нащадки. 
17. X. 
Тількищо дзвонив Анд [рій] Вас[ильович] і сказав, що в вечірніх газетах має з’явитись телеграма П[ресового] Агентства] такого змісту: Временне Правительство постановило: з огляду на те, що Ген. Секретаріят сприяє скликанню сепаратних Українських Установчих Зборів...
21. І. 18. 
Крізь туман, як на поганій аматорській фотографії, проглядають розпливчаті обриси будинків. Дим із димарів в’ється мляво, сонно. З вогких і чорних дерев капають безсилі краплі. Шибки спітнілі. 
За вікном гупають гармати. Вночі видно було, як спалахувало зліва, потім зараз же зникало і тут же розкочувалось довгим гуркотом, подібним до раптового насиченого електрикою грому. 
23. І. 
Мій стан нагадує мені стан людини, якій одрізано руки або ноги. Рук уже немає, висять замість них порожні рукава, але почування ще залишилось: свербить долоня, поболює мізинець від давнього ревматизму; як сіла муха на ніс, хочеться зігнати її рукою і, здається, що навіть здіймається рука. Так само я з Центральною Радою, Секретаріятом. Одрізано, немає, порожні рукава, а почування таке, що я маю руки, махаю ними, стискую кулаки від гніву, хапаю когось і одпихаю вбік від того, що стільки тими самими руками складав. 
Мій пансіон за десять верст від Києва. За ним ліс із мертвими, стрункими соснами. Звечора я лежу в «качалці» і дивлюсь на них, на сіро-зелені голчасті віти їх, укриті вогким інеєм туману. Як вони байдуже слухають глухий грохіт гармат у Києві. Я заздрю їм. Мої порожні рукава ниють і сверблять, мені не віриться, що в мене вже немає рук. 
Ну, розуміється, я звикну. Ну, розуміється, в мене виростуть другі руки. Я це знаю. А коли б не знав, то хіба жив би безруким? 
У цьому й є велика, чарівна, незмінима нічим принада життя. Комусь треба, щоб живе творіння жило й без рук, без ніг, без очей. Комусь треба, щоб закони додержувались з неослабною точністю. 
А гуркіт все чується з Києва. Значить, там ще йде боротьба. Значить, большевики ще мають якусь надію, коли цілий тиждень, будучи під пекельним обстрілом гармат, не здаються.
26. I.
І знов виникає питання: невже ми, самі того не знаючи, не відчуваючи, виступаємо, як контрреволюціонери? А що, як народні комісари мають більше рації, ведучи Росію й Україну з нею до соціальної революції? 
Тиша чернечої келії. Хатинка сама, як келія: біленька, маленька, з голими стінами, які лишають на одежі білі сліди. Чути, як по даху монотонно капає крапля. Сосни двома шеренгами стоять перед вікном і тужно похитують голчастими головами. 
Сьогодні на шосе вже немає українців. Порожні подвір’я хмуро мовчать. А в Києві вже розташовуються большевики. Бідна наймичка захотіла в своїй хаті пожити господинею. Нещасна нація, з якої так злісно й жорстоко насміялась історія... Не донесли скарбу, не стало сили, занадто багато набрали... 
Бердянське, 10. II.
Нарешті оселилися в культурній хаті. З яким зворушенням, вдячністю і гірким сумом зустрічаєш такий немудрий факт, як електрична лямпа біля ліжка. І в той же час думаєш: а може це несвідома буржуазність в мені? Коли йде «соціялізація» всього життя, мимоволі виникає це питання з приводу кожного свого почування. 
І все ж таки не можна не думати дуже серйозно про те, що діється, не можна знов і знов не задати собі питання, коли хочеш бути щирим і чесним, хоч би тільки з самим собою: де правда, де та істина, ради якої можна і терпіти страждання, і бути готовим до смерти? 
Що величезна більшість большевиків «не відають, що творять», про це ніякого сумніву не може бути; що широкі маси несвідомі кінцевої мети того руху, в якому самі беруть таку активну участь, також правда; що ними керує простий інстинкт соціальної помсти, ідея грубої елементарної справедливости, а також нижчі почування і нахили людської природи, все це так. Але керівники цих мас знають же, до чого вони прямують, вони свідомі своєї мети. Тисячі людських жертв, пролита кров, зруйноване життя десятків тисяч, факти самогубств, божевілля, руйнація господарської, політичної, звичаєвої машин, — це все серйозні факти, це не жарти, це такі вчинки, які робляться свідомо і ради певної мети, за яку вони дозволили собі все це допустити. Бо страшно ж подумати, що люди могли ради хвилевої влади вчинити стільки горя. Вони ж не можуть не бачити, що затіяли страшну, величезну гру, в якій можуть програти своє життя. 
І все ж таки вони роблять. Що ж це? Невже та непохитна віра в можливість досягнення своєї мети? Невже вони так глибоко і твердо переконані, що в Росії цілком можлива соціяльна революція й соціалістичний лад? А треба цілком, без останку, без краплі вагання бути переконаним у цьому. Бо як тільки є хоч тінь сумніву, гадання і в той бік і в інший, то це вже не є абсолютна віра, це вже не виконання незмінного, неминучого й потрібного, а це буде тільки спроба, експеримент, угадування, намацування. А коли так, то як стало одваги на цю страшну, таку криваво коштовну спробу? І як вони не бояться кари за це? Кари своєї власної, мук внутрішніх, каяття, божевілля? І треба справді непохитно вірити в своє діло, або бути героями. Бо повинні ж вони знати, що їм нема де сховатися, якщо справу буде програно. Реакція так само буде розстрілювати і вибивати їх, як вони це роблять з іншими. А кидаючи виклик західньо- европейській буржуазії і її урядам, вони не матимуть змоги і за кордон утікти, їх чекає неминуча смерть. Обиватель сам роздере їх на шматки. Чи вони все ж таки, топчучи всякий демократизм, ламаючи буржуазні закони й установи, мають на увазі сховатися десь у Швейцарії, чи в Англії під їхній захист? Можливо, що вони вже всі мають наготовлені пашпорти, гроші, відповідну одежу. 
Добре, але коли подивитись на справу з іншого боку, коли глянути простіше, а саме, що дійсно йде боротьба бідних з багатими, що біднота взяла владу й хоче скинути панування «буржуазії»? Все правда: і багато жорстокости, і брутальности, і непотрібної люті, і багато всяких помилок, і т. ін. Але основний факт той, що маси бідноти цілком вірять Народним Комісарам, що вони охоче йдуть за ними, що вся біднота є большевики, що Народні Комісари з ними, з біднотою, проти багатих, проти буржуазії. Чи вийде що, чи ні, чи виграє сама біднота від своєї влади й панування — це питання інше. Факт головний: є дві сторони — біднота і багаті, які борються між собою. І от яке повинно бути становище людини, яка ніколи не стояла за інтереси багатих, яка все життя поклала на ідею революції і соціялізму, але яка не вірить, що большевицьким шляхом можна допомогти тим ідеям реалізуватись. Що їй робити? 
13. II. 
Німці й австріяки наступають. В большевицьких і совєтських газетах та «сферах» тривога. Наші ж хазяї (заводчик, справжній буржуа, капіталіст) радіють. Я знаю, що німці з своїм приходом принесуть національно-державне визволення Україні. Можливо, що вони одною з умов сепаратного миру, на який так хапливо згоджуються Смольні Комісари, поставлять незалежність України і вивід з неї совєтських військ. Це радісно, бо ясно ж тепер, що Смольні Комісари не стільки мали на меті знищення Каледіна, як Української Держави. І цілком зрозуміло, що для них самостійна Україна недопустима. Хтось з них проговорився, що германці захотять створити незалежну Україну, але тим самим Росію буде одрізано від хліба, вугілля і Чорного моря. А за це можна оддати навіть соціялізм, не те що демагогічний, нещирий, брехливий з самого початку льозунґ «самоопрєдєлєнія вплоть до отдєлєнія». 
Так, можливо, німці й принесуть самостійну Україну. Але чи вони ж цим задовольняться? Чи не схотять вони принести поміщицьку, мілітаристську, щиро буржуазну Україну? 
Рада ітиме разом з німцями. Делегація наша звернулась з проханням допомоги. Але що прийдеться дати за це? Чи не буде зради соціальної на користь національної? Серце стискається і тоскно стає, і сумно, і тривожно. 
І не можу я так радіти, як радіють мої хазяї, які певні в тому, що німці повернуть їм і їхній завод, і маєток, і землю, і все колишнє соціяльне панування з усіма аксесуарами. І нема в мені ніякої ворожнечі до тих бідних, наївних фігур з рушницями вздовж спини, яких я бачу на вулицях. Немає злорадства, яке так виривається з кожного слова моїх хазяїв. Мені сумно і тоскно. І хотілось би, щоб того великого непорозуміння, яке сталося між Радою й Народніми Комісарами, не було. І може б тоді інакше пішла революція. І коли б не дала вона соціялізму тепер, то принаймні не одкинула б здійснення його так далеко, як, мабуть, буде тепер. Та в кожнім разі це сталось би без нашої участи, без участи справжніх соціялістів України, яких тепер примушено до союзу з своїми соціяльними ворогами. 
Тепер питання йде про те, що для німців вигідніше: чи сепаратний мир з Народніми Комісарами, чи незалежна Україна, а, значить, війна з Народніми Комісарами, а це з свого боку війна з соціалістичною революцією. Завтра, мабуть, буде вже відомо. 
8. III. 
Стає все тяжче й тяжче жити в родині наших хазяїв. Мене гнітить їхня розміреність, тихість, поміркованість життя. Єдиним сильним чуттям у них є — ненависть до большевиків, до тих, хто хоче одняти у них безтурботність матеріяльного існування, легкість достатків, міщанський комфорт. Без грубої лайки і зневаги вони не можуть говорити про большевиків. І в той же час які страхополохи, які безпомічні, безініціятивні! 
Особливо трудно слухати їх, як вони говорять, що большевики на їхні гроші хотять улаштовувати лікарні, громадські їдальні, бібліотеки, парки. «їхні гроші». І яка щирість і віра в те, що це, справді, їхні гроші, утворені ними. 
Київ узято назад. Незабаром наші візьмуть Катеринослав. Можна буде пробратись у Київ. Але я не знаю, чого я туди поїду, що робитиму, яку позицію займатиму, коли так невиразно, так заплутано стало в душі. Я радію, що окрадена, занедбана, віками занехаяна й упосліджена країна моя стане на власні ноги, стане рівною з рівними і своїми силами, не віддаючи їх насильникам, зможе далі йти по шляху, наміченому вередливою, химерною історією. Це радісно. Але це ціна соціальної зради, ціна спинення соціальної революції. І хто знає, чи виграли ми для народу, для пригноблених кляс цією зрадою, чи не будемо ми записані в історії як один з факторів контрреволюції, гальмування поступу людей? Чи не краще було б іти з масами? Хай ми загинули б, хай нас було б роздавлено, але ми загинули б з народом. Ми разом загинули б, щоб разом потім воскреснути, возстати. Ми мали б видне око завжди говорити до мас. 
Ми не пішли, бо ми не вірили в можливість здійснення. Тільки через це, а не через те, що не хотіли. Але хто нам дав право рішати тільки на тій підставі, що ми мали мало віри, що не мали дерзання ентузіазму і нехай навіть «безумства храбрих»? Занадто вже ми були розсудливі, рощотливі, розмірковані й обережні. І де ділась моя колишня дурна палахка запальність? Де ділась моя «парадоксальність», за яку мене стільки ладно в літературі. Як би вона згодилась тепер! Чи, може, вона через те й зникла, що мене так лаяно, що а схотів бути похваленим поміркованими, розсудливими, поважними людьми? 
15. III. 
Мені вже хочеться бити їх чимсь важким по головах. Особливо її, цю сухеньку, трохи сутулу, немов горбату, жіночку з великими загостреними вухами нагорі. Цілі дні зранку до вечора вони хвилюються, лаються, трусаться, здригуються від дзвінків, міркують, клопочуться і всіма силами одстоюють свої права на 8 кімнат, на завод, на право нічого не робити, їздити за кордон, носити білизну з голландського полотна. Вчора був «великий день». Совєт тої ночі ходив по деаких буржуях і робив труси, шукаючи грошей. Що знаходив звиш 100 карб., забирав. Через те наші хазяї стали чекати і до себе такої візити. Цілий день вишукувалися способи ховання грошей і дорогоцінних речей. У діжечки з квітками, в піяніно, в трубку раковини, в ручку дверей, в тисячі місць, які вигадувала напружена, злякана, гарячкова фантазія тільки цим занятих людей. І Боже, яка ж страшна ненависть до большевиків. Нема такої кари, такого нелюдського нещастя, яке б вони з зловтіхою, з раюванням не наслали на них. Мені вперше доводиться бачити зразок такої чисто класової ворожнечі й люті. А надто у матрони. Ця сухенька, чорненька, гостренька жіночка вибухає такою нестримною, гострою, брутальною злістю, як большевики чимсь зачіпають її «святе» право власности, що слухати і дивитися на неї просто гидко і тяжко. О, вона б безпощадно, справді, вішала їх своїми руками, коли б то дозволили їй. 
2. IV. 
Чого мені часто з солодкою тугою, яка може бути тільки за рідним любим краєм, уявляється така картина: широка, безкрая рівнина пустелі, вкритої червонуватим, наче іржавим, піском. Хвилясті бугрики подекуди розбивають застиглу, заціпенілу одноманітність краєвиду. Небо блідозелене без єдиної хмаринки, а один край його, де заходить сонце, пурпурно червоний. Пурпур по краях тане, переходить у жовте, жовте в зелене. 
В буйнозернястому піску видно сліди ніг. Вони прямують до сонця й зливаються з тінями горбиків. І чогось ці сліди особливо хвилюють мене дивною тугою. 
Чи не проходили колинебудь мої прапрадіди такою пустелею? І чи не одпечатався слід її в їхній душі з такою силою, що він перейшов аж до мене. І у вечірній час, коли заходить сонце, будить в моїй душі непережиту мною тисячолітню картину? 
Єдиний сенс, єдиний інтерес у житті — любов. Любов є зв’язок із світом; вона поєднує з предметами, явищами і людьми. Але уміння, здатність любити є така сама трудна, як і всяка інша здатність. Через те заповідь «Люби ближнього, як самого себе» має таку саму рацію, як заповідь: «Будь талановитим і геніяльним. І як нудно, сіро проходить життя людей неталановитих, так нудно й нецікаво живуть без любови навіть талановиті. 
«Попони за найом свободи». 
«Мильний (вільний) козак». 
Княжа Гора16 (Канівщина), 18. V. 
Бездумність, безчутність, маса зелені, цвіт яблунь, бузка, спів солов’їв, любовний крик зозуль. Київ і все, що з ним, у далекій — далекій далечині. 
Переді мною старий спокійно-поважний Дніпро. Сьогодні вітер — Дніпро темний і сердитий. Небо туманом, мрякою вкрите, далекі дніпрові гори в сивому, вогкому димі. На сонце налізають кошлаті брудні хмари, як кучугури старої вати. Дніпро сердиться. Став рябий, їржавий, у жовтих плямах. Полтавщина запнулась вогким серпанком туману, і тільки жовті латки пісків рябіють скрізь. 
По нозі мені повзе зелена гусінь. Вона стає на хвостик, підводить голівку і дивиться на всі боки. Потім починає, як баба, пальцями одміряти мій черевик. На схилі гори пасуться коні. По той бік Дніпра геть-геть за лугом з довжелезного темносинього килиму полтавських лісів гострими шпилями висувається церківця. Крім неї, більш ніякої будівлі там не видно. 
А тим часом туга серце точить. Думаю не головою, а всією істотою. Думаю про те, що сталось і чого не в силі, видно, не пам’ятати щодня і щохвилини. Занадто несподівано, безґрунтовно, без неминучої необхідности сталося. Це не процес, а випадок. Простодушний німецький салдафон, якому доручено висмоктувати в нас хліб, злякався, що не зможе це зробити так, як йому хотілось би. І від цього незначного явища історія української нації стрибнула в такий бік, куди зовсім не мала напряму. Але факт лишається фактом. Купка недобитків кацапських офіцерів, професійних убийць, паразитів і грабіжників зібралася й інсценувала державний переворот. За ними стояла важка, озброєна до маківки, постать пруського солдата, і купці кацапської офіцерні вдалося скинути Раду, встановити монархію, вернути царських приставів, цензорів, шпиків. За якийнебудь місяць ми маємо перед очима стару картину до 1917 року. Через місяць німецький солдат стане своїм чоботом на Совєтську Республіку, роздушить її, а кацапська офіцерня, паразити, негідники і непотреби приведуть якогось заниділого монарха і настане «порядок». А потім, поторгувавшись, два монархики з’єднаються в «єдіную нєдєлімую». 
І подумати, що дванадцять місяців надлюдських героїчних зусиль, скаженої праці, палання нервів тисяч найкращих людей України, дванадцять місяців нечуваного будівництва кінчилось тим, що на збудованому сів нікому невідомий панок і володіє всім тим, що творилось для народу, для нещасної, безнадійно нещасної, темної нації нашої. Володіє й по камінцю розкидає складене. Топче (ногою), взутою в замаскований кацапський чобіт, найдорожче. Вирива з корінням посаджене. 
Ох, нещасна, ох, темна, безпомічна нація! Коли тебе вже зовсім з коренем вирвуть з історії, розтопчуть дощенту і забудуть, як чужі, так і свої?.. 
23. V. 
У нас є «хазяйство»: рябенька курочка на припоні, рябий собака, щенна сука і ящірка. Коха всім дає їсти по черзі і дуже хвилюється, що ящірка ніяк не хоче пити молока. Мене бере сумнів: чи п’ють ящірки молоко. Коха в тому твердо переконана, бо вужі п’ють, а ящірка близька родичка вужеві. Дуня сміється: 
— Ой, пані, усіх ви годуєте. Навіть ящірці молока дали. От таке, Їй-Богу, зроблять! 
Одначе я визнаю за хазяйство тільки рябеньку курочку. Перш усього через те, що її куплено, за неї заплачено гроші, вчинено акт купівлі й продажу. Ми живемо не в Совєтській Республіці, а в капіталістичній, буржуазній, гетьмансько- монархічній державі, яка покищо зветься самостійною Україною. Значить, курочка є наша приватна власність. 
Щодо рябої щенної суки, то її можна назвати соціялізованою. А втім, вона швидше сама присоціялізувалась до нас, а ми її не зачіпали. Вона страшенно улеслива, принижена, пада на спину й безсоромно виставляє догори свою собачу вагітність. І в неї тільки один живіт повний, а сама вона худа, як англійська стара дівка. Вона мені не подобається, тут уже нічого не зробиш. І через це також я не можу вважати її членом нашого «хазяйства». Ящірка? Я нічого проти ящірки не маю. У неї, видно, вдача горда, серйозна, але не зла. Вона не падає на спину, стараючись такою непристойністю розжалобити нас. Навпаки, вона воліє, щоб її не помічали. Щовечора, коли соняшні промені напікають балюстраду тераси й заливають всю підлогу, в кущах чується шарудіння. То йде до нас ящірка. Вона рухається поважно, не хапаючись і не роблячи зайвого галасу. Побачивши мене, вона не махає хвостом, як ряба сука, а спокійно зупиняється і мовчки дивиться на мене. Хвіст її жовтявозелений, як молодесенькі листочки. Спинка вже темніша, далі стає синьою, потім переливається в фіолетову. Чорні оченятка кліпають. Я знаю, що вона питається: «А чи можна до вас на сонечко? Ви мене не ковтнете?» І я відповідаю: 
«Можна, можна, будь ласка». Тоді ящірка пересувається вище, вилазить на балюстраду і ходить по ній, біля моєї голови. Але молока чомусь не п’є, хоч Коха поставила їй на всіх путях по блюдечку. Чи не через те, що й вона сама не вважає себе членом нашого хазяйства? 
25. V. 
Читати українську історію треба з бромом, — до того це одна з нещасних, безглуздих, безпорадних історій, до того боляче, досадно, гірко, сумно перечитувати, як нещасна, зацькована, зашарпана нація тільки те й робила за весь час свого державного (чи вірніше: півдержавного) існування, що одгризалась на всі боки: од поляків, руських, татар, шведів. Уся історія — ряд, безупинний, безперервний ряд повстань, війн, пожарищ, голоду, набігів, військових переворотів, інтриґ, сварок, підкопування. Чи не те саме стає тепер? Тільки хотіли жити державним життям, як починається стара історія: Москва всіма силами вп’ялась і не хоче випустити. З другого боку вже стоїть Польща, наготовивши легіони. Прийшов дужчий, вигнав Москву, одпихнув поляків і сам ухопив за горло й видушує все, що може. Збоку присмокталась і четверта — Австрія.
 А всередині теж те саме. Паршиві шанолюбці, національне сміття, паразити й злодії продають на всі боки: хто більше дасть. Нащадки прадідів поганих повторяють погані діла дідів- поганців. І розшарпаний, зацькований народ знову безпомічний жде, якому панові його оддадуть. Вигідніше буде можновладцеві німцеві оддать Москві, — оддасть. Вигідніше собі лишити, — лишить. Ні, ні, української історії, ні українських газет читати без брому, валеріянки, або без доброї дози філософського застереження не можна. 
1.	VI. 
Старе знайоме явище: поки писав, здавалось цікавим, потрібним. Як кінчав, була навіть трохи звичайна гарячка, настрій був веселий, піднятий. А як прочитав Косі, так усе й зникло. Оповідання стало здаватись нудним, нікчемним, нікому непотрібним. А на душі стало погано, нудно, наче я гидко, без потреби, набрехав. Ах, якби я міг винищити три чверти того, що я написав! 
Замість нагороди, сатисфакції, спочивання на лаврах, художник з сумлінням на кінці свого життя віддається на кару свого сорому. Основним моїм почуванням дедалі та більше стає чуття сорому за себе, як письменника. І подумать собі, що я все ж таки у нас тепер найбільш цінний письменник. До чого ж ми убогі! А вчитись, розвиватись, позбавлятись своїх дефектів — уже пізно. Нас не вчено учитись. 
Через це безлюддя, бідність на культурні сили, і Грушевський серед деяких патріотів у генії попав. Написати 8 томів історії України — річ, розуміється, поважна. Правда, ні трішки не геніяльно, навіть чи талановито. Читати її можна за кару. Костомаров написав 14 чи й більше томів, але хоч він не геній, читається з захопленням. «На безлюдді і Хома дворянин», — і Грушевський геній, і Олесь, і Коцюбинський. Та й мене часом так обзивають. Сумно, коли порівняєш цих геніїв із справжніми світовими геніями. Ми — гній майбутніх геніїв нашої нації. І це наші генії повинні признати без усякого гонору, чесно й одверто. 
Народня фантазія розписує в бажаних, милих їй фарбах якийсь факт, що стався в Києві. Там «бунт робітників». Гетьман утік. Німці чи порозбігались, чи поховались, але їх не видно. 
Щось, мабуть, сталось, але гетьман напевне не втік і німці не порозбігались, — найголовніше. 
8. VI. 
Рябу суку вигнано з хазяйства. Поперше, взагалі за поганий характер, а конкретно за те, що, забравшись у хату, з’їла три фунти масла, по шість карбованців фунт. 
Ящірка образилась на моє брутальне поводження з нею (я поштурхав палицею в той кущ, де вона мешкає) і більше не ходить до нас. Вона сама зруйнувала створену Кохою леґенду (гіпотезу) про її причетність до нашого хазяйства. 
Таким чином мала б лишитися тільки рябенька курочка. Але справа не стала так погано: Дуня купила ще дві курочки, білу й чорну. Мало того: замість рябої щенної суки, маємо Капсуля. Це тепер дійсний, активний і почесний член нашого хазяйства. Насамперед це не сука, а пес. Далі, не рябий, а рудий, походження інтелігентного, здається, батько був гончаком. Не нахаба, аж ніяк. Натура горда, поважна, хоч молодий ще зовсім песик. Але його, очевидно, дуже немилосердно (як то вміють робити селяни) бито. І бито, мабуть, під час їжі. Бо коли він починає щось їсти, хоч би й те, що йому дають, ввесь час щулиться. 
16. VI. 
Над Дніпром рожева вечірня мла. Наддніпрянські гори обгорнуті ніжним фіолетовим димком. Широкий обшир води тихий і гладенький, як скло. Блакитне, густе, незайманої чистоти й безневинности небо на обрії міниться в зеленкувате, ніжного тону. Сонце, велике й червоне, сідає за Каневом, і в Прохорівці по тім боці сліпуче горить вікно в одній хаті. У Канів їдуть рибалки понад берегом човном. Обличчя, сорочки, ноги, руки, весла, лантухи і борти човна, — все червоне, жовтогарячого кольору, тільки дно човна і картузи — чітко чорні. Над бистрею по коліна у воді стоїть хлопчик з вудкою. На фоні зеленкувато- блакитної води випинають гострі криси його кашкета. Над піщаним острівком літає зграйка чайок і жалібно, тужно скиглить. Вітер стихає. З того берега долітають кінцеві, високі й довгі ноти пісень. 
27. VI.
А в Києві все розкладають політичний пасьянс, все гадають: складуть німці український кабінет, чи не складуть? Але німці не хапаються, їх цілком задовольняє кабінет Лизогуба.16 Тим часом ведуть переговори з Народніми Комісарами в справі допомоги проти антанти, яка насувається з Сибіру на Росію. Народні Комісари, бідолахи, сподіваються, що німці признають совєтську владу. їх не лякає приклад Центральної Ради, яку німці признавали доти, доки їм то було потрібно. Розуміється, з допомоги німців вийде тільки те, що утвориться «єдіная нєдєлімая» з монархом, і українську націю буде знищено з усією люттю, якою палає вся Кацапія од чорносотенця до большевика. 
Потрошку ми з своєї хатинки робимо мініятюрну фортецю. Вчора зроблено до вікон з дощок віконниці. Сьогодні приробив підпорку до дверей. Гадаю, що коли прийде банда з 3-5 чоловіка, то облогу можна буде витримати. Коли прийде 8-10, то єдина надія на поміч згори, з дачі Біляшевського. В кожному разі на родинній військовій раді ми з Кохою твердо постановили битися до останнього. Нема ніякої практичної рації впускати в хату без бою, все одно вб’ють. Тепер грабіж набув цілком закінчену й рішучу форму: всіх убивають, чи знайдено гроші чи ні, все одно. При такій умові було б дуже легковажно не лишити собі хоч одного-двох шансів на рятунок. 
Читав Євгенові Харламповичеві і компанії з «Чайки» «Між двох сил». Видно було, що враження п’єса справила хороше. Всі погодились на тому, що це найкраща з моїх драматичних робіт річ. Але їхні уваги щодо 4-ої і 5-ої дій наводять мене на думку з’єднати ці дві дії в одну. Це збільшить силу кінця п’єси. Треба цим зайнятись пізніше. 
28. VI. 
Коха збирається в Київ. Недалеке «возсоєдінєніє» з Росією загрожує репресіями на все українське. Книжка українською мовою на ринку впаде. Можливо, що навіть не буде зовсім можливости видавати. А тим часом мої книги й досі не видано. Всю мою увагу, весь час на протязі цього року я віддав творенню української держави, а здатности Грушевського використовувати все на свою користь і правити коректу брошурок під час голосування закону про Українську Республіку — я не маю. Через те той увесь рік, коли всі вимагали моїх книжок, лишився невикористаним. Треба надолужувати. Коха їде лаятись з Сірим і вимагати більш песимістичного відношення до справи, бо його вічний непохитний оптимізм також не мало спричинився до того, що мої томи не побачили світу та, може, і не побачать. 
Досить серйозно також стоїть справа з кватирою. Цікава ситуація: через те, що не можна знайти кватири, доводиться жити десь на провінції. Навіть сякої-такої кімнатки не маємо. Вся маєтність наша вміщається в одному коші й валізці. Грошей ніяких і ніде. А тим часом в уяві широких мас мене знають (завдяки большевицькій агітації) за великого пана з маєтками, капіталами, дачами, кватирами, автомобілями! Все це я накрав під час свого прем’єр-міністерства. Це так для всіх ясно, що ніхто, крім знайомих, не сумнівається. Бо, коли б я не накрав, то був би дурнем. Алеж я можу писати книжки. Значить, дурнем трудно вважати. Коли б нам з Кохою з усього того фантастичного багатства хоч поганенька, в 2-3 кімнатки, кватирка у Києві! 
2.	VII.
Єдина ціль, зміст і рація існування всього сущого, а найпаче живого, — це почування повноти і гармонії всіх сил, прагнення жити і в самому процесі життя мати найвищу, вичерпуючу сатисфакцію. 
Цю формулу можна позначити одним поняттям — щастя. 
Способами досягнення цієї мети у різних індивідуумів, різних груп, кляс, народів і в різні епохи служать різні засоби: релігія, влада, багатство, наука, кохання, любов, мистецтво. Нема ні одної релігії, яка б прохала у вищої сили, Бога, шкідливого для людей, нещастя — на цьому чи на тому світі, це байдуже. Тільки для цього існували й існують релігії, Боги. Ті люди, які переконуються, що щастя не залежить від Бога, перестають молитися і вірити в нього. Зв’язок щастя з існуванням Бога занадто очевидний, щоб треба було його доводити. Коли б запеклому, переконаному атеїстові трапилось почути зв’язок його повноти й гармонії сил з молитвою до Бога, того Бога, якого, на його щиру й тверду думку, немає, він зразу повірив би в Бога і молився б йому, як і всі теїсти. 
І що складніше життя, що більше факторів впливає на гармонію сил людини, то трудніше стає саме щастя. 
Тому то виникла мораль як реґулятор сил, як направуюча, комбінуюча й організуюча... 
До того доброчинна й моральна жінка, до того почуває огиду до скакання в гречку, що не любить навіть гречаних вареників і лемішки. 
(АРЕШТ) 
10. VII. 
Ми стояли з П. І. Зайцевим на березі й балакали про зміну кабінету. Ми розподіляли портфелі й уявляли собі становище бідних Лизогубів, яким увірвався бас. Перед тим балакали ще на одну пекучу для нас тему: про грабіжників. По дорозі їхав селянський віз, а позад нього йшла група людей. Одягнені вони були в якісь робітничі кепки, дехто в шкуратяних штанях, інший у пальті кольору хакі. Фізіономії розбишацькі, вигляд непевний: 
— Ну от, наприклад, вам оці добродії, — сказав я Павлові Івановичу, — чому не бандити? От підійдуть до нас, крикнуть: «Руки вверх!» і що ти їм зробиш? Обдеруть, поб’ють, заб’ють, що хотять, те й зроблять. 
«Добродії» тим часом наблизились, потім зразу повернули всі до нас, вихопили, як по команді, револьвери й крикнули: «Стойте!» 
Ми, розуміється, і не подумали при таких обставинах іти далі. Бандити, дуже хвилюючись, стали круг нас і направили нам у груди револьвери. Це була досить влучна ілюстрація до моїх слів. 
— Ваша фамілія? — звернувся просто до мене один з них, руденький, сухенький, невеличкий, з таким лицем, яке ніби довго лежало під дощем і всі фарби на ньому вимокли. 
— А ви хто такі, що я вам повинен казати мою фамілію? 
— Ми чини Особого Відділу при штабі пана гетьмана. 
— Ага. Моя фамілія Винниченко. 
— Ну, вас нам і нужно.
— Для какой надобності?
— Арестовать вас. Що тільки арештувати, у це якось не дуже вірилось. 
— У вас єсть ордер на арест? 
— Нєт, нікакого ордера нєт.
— В таком случає... 
— У меня єсть общій ордер. 
І руденький, сухенький індивід вийняв з бокової кишеньки свого засмальцьованого френча папірець і хмуро подав мені лівою рукою, — в правій у нього був револьвер. 
З папірця я вичитав, що начальник Особого Відділу при штабі ясновельможного пана гетьмана всієя України давав ротмістрові Майбороді повне право робити труси й арешти скрізь, де панові Майбороді треба буде, без особливих на те ордерів і доручень. Папірець був придатний до всякої ситуації, і я цілком ним задовольнився. 
Після того посланці ясновельможного обшукали мої кишені, витягли у Зайцева його револьвера і повели нас на дачу. Зайцев з цим револьвером і кошиком вишень збирався їхати на той бік у гості до панка Канієвського. Рушаючи, ротмістр Майборода крикнув щось до кущів і звідти почали виходити з рушницями міліціонери. Розташувавшись, ми рушили. Попереду пішло четверо міліціонерів, збоку по двоє, позаду група бандитів, а ще далі останні міліціонери. Вийшов досить поважний «отряд», в такій кількості ми могли б піти війною проти цілого села. 
Але воювати прийшлося з моєю порожньою хатинкою. Її оточили з усіх боків, згідно з приписами стратегії, поставили біля кожного вікна по вартовому, перелякали на смерть Дуню, яка варила вишневе варення, і почали робити трус. Частину війська було одіслано для таких же операцій на дачу Біляшевського і Нарбута. Я не можу нічого закинути ротмістрові Майбороді, він робив трус бездоганно, як досвідчений патентований «царський» жандарм. Він заглядав у кожну щілинку, перегорнув брудну білизну, знайшов гроші, заховані в фотографічній картці від інших грабіжників. 
Забравши зшитки з п’єсами та статтями, записні книжки, бльокноти, Кохині переклади та листування, бандити «запропонували» мені одягтись. Коли вони мене зустріли на березі, я був босий, з закачаними холошами, в синій косоворотці, дуже таки подібний до моїх милих гостей. 
Потім того ми рушили до пристані. Перед тим ротмістр Май- борода запитав мене, чи я буду тікати від них. В залежності від цього буде вибрано спосіб ескортування мене. Коли я не тікатиму, то вони не будуть показувати, що мене арештовано, і ми собі будемо їхати, як цілком приватні люди. Біля мене буде приставлено аґента, але то нікому не буде помітно. На це я попрохав не турбуватись і робити, як їм хочеться. Щождо мене, то їхати під арештом для мене нема ніякого сорому, а, навпаки, є честь. Крім того, я за царської жандармерії тричі їздив арештований, то мені -вже не треба звикати. Але тікати я не збираюсь, бо не бачу в тому ніякої рації. Коли ж їм трохи незручно бути в ролі тих, що везуть мене арештованим, то хай собі їдуть, як хочуть. 
Вони постановили, що повезуть мене, як «приватну особу». Ротмістр Майборода був остільки ґалянтним жандармом, що дозволив мені пересидіти на «Чайці» до приходу пароплава. Крім Ярка Стешенка, не було з «чайківців» нікого. «Чайка» мирно грілась на сонці після довгих дощів; об стіни її хлюпались дрібненькі хвилі кольору пива. Мій аґент, якийсь тихенький, білявий чоловічок, не дуже грамотний, але не злого вигляду, присів біля столика в кімнаті й куняв, спершись на руку. А я сидів на терасі «Чайки» й розгадував загадку: через що мене арештовано? Адже чоловік за шістнадцять років політичної шамотні рішив хоч два-три місяці пожити без усякого відношення до політики. І дійсно, не тільки про якихнебудь Майбород, Лизогубів і т. ін. панків, але навіть про більш інтересні фактори й моменти нашої вередливої «сучасної ситуації» нічого не думати, не читати й не говорити (по змозі). І раптом у той момент, коли зміняється кабінет, коли влада переходить до українців, мене, забіглого од політики на Дніпрову гору, хапають з такою помпезною збройною силою й везуть у Київ під ескортом ротмістра, полковника, поручиків, аґентів, міліціонерів. (Шкода, що ще не було сотні з дві гетьманських сердюків!). Щось тут було непевне. Чи не стрибнула наша мила фантастична історія в бік «возсоєдінєнія» та це тепер, підготовуючи цей акт, арештовують усіх, хто міг би так чи сяк стати на перешкоді цьому? Аґент трохи підтвердив цю думку своєю інформацією про те, що з’явилось офіціяльне оповіщення про те, що ніяких змін у правительстві не має бути.
Алеж моє пересиджування на «Чайці» далося в знаки бідним офіцерам. Вони йшли ззаду й не знали, яка саме «Чайка», і почали мене шукати в бараці, що біля «Чайки». Не знайшовши там, кинулись до пристані. Але й там ні мене, ні аґента не було. 
Ну, звичайно, вони пережили кілька досить неприємних годин, поки я не прийшов з своїм аґентом на пристань. 
Між іншим, коли вони були ще на дачі у мене, я сказав ротмістрові Майбороді, що вони добре зробили, прийшовши арештовувати мене вдень, а не вночі. Бо вночі, я, не повіривши їм, що вони явились арештовувати, думаючи, що це прості грабіжники, почав би одстрілюватись. І вийшло б дуже прикре, криваве непорозуміння. На це мені доблесний офіцер російської жандармської служби відповів, що він знав би, як вчинити. Він не стріляв би в хату, а з усіх боків підпалив би її; коли б вогонь і дим вигнали мене звідти, він би мене «свєжєнького убіл». На моє запитання, невже він не почекав би до ранку, щоб я міг переконатись, що вони — посланці гетьмана, він категорично не згодився ждати. Йому, мабуть, стало трошки шкода, що він не догадався й прийшов до мене вдень. 
На пароході мої вояки трималися зі мною, як з «знатним іностранцем», старалися бути ввічливими, попередливими, словом, остільки джентлменами, оскільки то їм дозволяло виховання і розуміння джентлменства. 
На кінець подорожі їм, очевидно, почало ставати ясним, що вони зробили якусь помилку, арештувавши чоловіка, який одійшов на цей мент од політики й жив літературою. Щось у моєму поводженні все більш і більш наводило їх на думку, що не варто було зачіпатися з тією справою, яка, здається, крім прикрости, нічого дати їм не могла. 
Але мене все ж таки цікавила причина мого арешту. Серед добродіїв жандармів знайшовся один українець. Він весь час закидав до мене по-українському, але я ніби не помічав того і не хотів поганити українську мову балачками з ним. При кінці подорожі я поспитав у цього українця, за що мене арештовано. Помнявшись трохи, він під великим секретом розповів мені, що Особий Відділ при штабі гетьмана одержав певні відомості, що я організую державний переворот. З цією метою я скликав у себе на дачі з’їзд політичних діячів: Грушевського, Петлюри, Голубовича та ін. День мого арешту мав бути днем з’їзду. Ротмістр Майборода мав захопити всіх нас і приставити в Київ. Але віз тільки одного мене, без усякого з’їзду, без найменших вказівок на той з’їзд. 
З огляду на такий поворот справи ротмістр Майборода при в’їзді в Київ був трошки ніби сконфужений. Цей конфуз щодалі, то набирав усе більших розмірів. Ротмістр Майборода зробив зараз же, як привіз мене в Охранку (читається: «Особий Відділ») доклад генералові Буслову, начальникові Охранки. Генерал Буслов теж сконфузився. До того сконфузився, що не одважився посадити мене в камеру, а прохав «покищо посидіти в прийомній». Але як це «покищо» тяглося вже години дві, а мені досить надокучили охранницькі фізіономії, то я став вимагати, щоб мене якось «опрєдєлілі і роз’яснілі». Коли я арештований, то хай мене садовлять у камеру, як то й личить усякому арештованому. Коли ні, то хай одпустять. Я втомлений, маю потребу побути самому, полежати — мені голова болить. Така моя заява схвилювала штаб. Головне, їх занепокоїло моє здоров’я. Вони конче хотіли покласти мене десь на м’яку канапу. Але такий жаль, вони допіру переїхали у це помешкання, ще не влаштувались як слід, і не скрізь є м’які канапи. Перебрали всі кабінети начальників і рішили помістити в кабінеті самого начальника Особого Відділу, генерала Буслова. Дали мені подушку, води, запропонували послати в аптеку по якийнебудь порошок від болю голови, — словом, утворювали враження, що я приїхав до родичів, до любих приятелів. 
Але конфуз усе ж розростався. Я взяв з собою до Києва нашу милу Дуню, щоб вона зараз же поїхала до Є. X. Чикаленка і сповістила його, а також Коху, коли вона не виїхала на дачу, про подію. Євген Харлампович зараз же кинувся до М. К. Василенка, звідти подзвонив Д. І. Дорошенкові,26 а вони вже на обіді у гетьмана підняли цю справу. Весь кабінет міністрів сконфузився, а І. Кістяковський27 формулював мій арешт, як «європейський скандал». Тоді сконфужений гетьман захвилювався, а міністри заявили йому, що беруть мене на свою поруку і вимагають негайного визволення. Після того дощенту розтеряний гетьман послав до мене генерала Стелецького, начальника свого штабу, попрохати вибачення за це прикре непорозуміння. 
Тим часом в Охранці цей конфуз серед міністрів і гетьмана помітно одбивався на настрої Охранки. Вона похмарніла, набурмосилась. Генерала Буслова і Майбороду кудись було весь час кликано, вертались вони понурими, неспокійними, на мене не дивились. А тут ще німці, сповіщені, мабуть, самою Охранкою, стали вимагати негайної передачі мене їм з усіма паперами і речами, взятими при арешті. З цією метою прислали двох офіцерів, яких я, дійсно, бачив у коридорах Особого Відділу. Чистий клопіт вийшов з цим арештом! 
Нарешті з’явився генерал Стелецький, посланий гетьманом. Він весь промінився ласкавістю, привітністю, м’якістю. Він заклопотано розпитувався про моє здоров’я і весь час виявляв од імени гетьмана страшенний жаль, що сталось це прикре непорозуміння з «затриманням» мене. Тут же при генералі Буслові попрохав його і всіх членів Відділу негайно сісти за перегляд моїх паперів і ліквідувати цю справу. Він ще трошки посидів, при чому сказав мені, що гетьман дуже цікавиться моєю думкою про сучасний політичний момент. Він, генерал Стелецький, був би надзвичайно радий, коли б міг переказати ясновельможному пану гетьманові цю мою думку. Але я відповів, що на політичні теми не маю в даний момент настрою вести розмови. Я більш зацікавлений тим, щоб швидше переглянули мої папери. О, будь ласка, будь ласка! Генерал мусить зараз же розпочати цю справу. 
Характеристично: на всіх дверях Особого Відділу написи по українському: «Кабінет Начальника Особого Відділу», «Кабінет Начальника Штабу» і т. ін., а всі ці начальники, всі офіцери, аґенти, адьютанти говорять по-руськи. Розуміється, і начальник штабу гетьмана генерал Стелецький теж говорив мовою наших любих братів-кацапів. 
Після того конфуз Охранки вилився в такі гіркі слова генерала Буслова: 
— Ах, господин Винниченко, сколько хлопот и беспокойства вьі нам доставили! 
— То єсть, чем же именно, генерал? Тем, что ви меня арестовали? Но я, кажеться, не особенно об том старался? 
Конфуз вирвався з самої душі, і генерал зрозумів, що проговорився. Він хотів поправитись: 
— Нет, но вот вьі призвали немцев, а теперь... 
— Значит, вьі, собственно, за то меня й арестовали, что я призвал немцев. 
Він злякався. Оце біда, ще як дізнаються німці, з ласки яких він сидить на посаді начальника Охранки, то доведеться шукати тепленького місця десь інде. 
Після того ми почали переглядати мої папери і писати протокол. 
І протокол, і способи переглядання, і рівень політичної, культурної розвинености у гетьманського жандарма (мушу це зазначити для компенсації й гордости деяких патріотів) ані трішки не одрізнюються від цього самого у жандармів царських. Ті самі манери, та сама мова, ті самі наївні хитрощі жандарма (якому, правда, вирвано зуба з отрутою, — укусив би та не отруїть). 
На третю годину ранку ми скінчили нашу працю, перетомлений роботою, «беспокойством» і конфузом генерал Буслов випустив мене з меж своєї влади. Накінці він навіть хотів «получить на чайок», конфіденціяльно заявивши мені, що я мушу бути вдячним за те, що вони мене арештували, бо все одно арештували б німці, а од них не так легко вирватись. Але я «на чайок» йому не дав і не був вдячним, а тільки здивувався, за що б мали мене арештувати німці, проти підмоги яких Україні я нічого не мав і не можу мати. 
Забравши свої речі, наготовлені на довше перебування в арешті, я вийшов на вулицю й посміхнувся: отже не хотів нізащо приїжджати в Київ літом, а таки приїхав. Ну, здоров, бідний, старенький! 
13. VIII. 
Знов натрапив у старій газеті на процес Доброго. І знову стало на душі так, ніби мене прилюдно спіймано на витяганні з кишені чужого гаманця й побито. Есери достойно закруглили свою політично-державну роботу. Спочатку напаскудили, а потім їх натовкмачено мордою в те місце. Але коли б на тому й стала справа, то не страшно було б. А то страшно, а то боляче й соромно, що своїми цуценячими паскудствами ідею української державности натовкмачили лицем у погане місце. То непростиме їм ніколи, що заради міністерських портфелів посунули Україну в обійми реакції, що хлопчачими, дурними «змовами» проти німців утворили серед них таке враження, ніби все свідоме українство проти них. І що найдосадніше, най- смішніше: що це ж невеличка групка людей, троє-четверо, щось там мізкували собі проти німців, а всі партії в цілому, всі групи нічого про те не знали і ставились до німців прихильно. Але таке міцне враження утворили, що ніщо вже не може переконати німців у протилежному. Та й справді, як не повірити у ворожість українці, коли у Військовому Міністерстві одверто ведуться розмови про вигнання німців, коли демагоги і хлопчаки в Центральній Раді вигукують погрози і, не маючи ніяких сил, не маючи навіть опертя серед мас, наважуються чіплятися за власть, уже їм не належну. Мартовські українці, самозванці- соціялісти, віком і розумом хлопчаки, а деякі й просто бездари, пройдисвіти, негідники, — отака публіка, що згуртувалась в есерівській партії, мала в своїх руках долю України. Та й достойно ж направила її! А сама прокралась, заплювала себе й інших, а потім, коли суворий, мстивий німець піймав на паскудстві й почав сікти, паскудники стали прохати «не справедливости, а снисхождения». І всі кажуть тепер: «От соціялістичне міністерство». «Соціялістичне»! Який глум, яка зла гра життя! Що спільного у цих бідних, нікчемних, злодійкуватих паничиків з соціалізмом? 
«Сват».М’якосердний, добрий і плохий чоловік жаліє собаку й почина годувати. Людині шкода собаки. Мусить ходити з нею на полювання, хоч раніш ніколи не брав рушниці в руки. На полюванні зустріч у сусіди з панною. Собаці панна дуже вподобалась. Собаці хотілося забігати до панни. Мусів чоловік ходити. Так собака привик, що чоловік мусів женитися, щоб бути вкупі. 
«Екзамен Богові». Репетитор у графів, у маєтку. Студент. Мати — п’яниця, дякова вдова, графова дочка. Білий папірець у гаманці. 
