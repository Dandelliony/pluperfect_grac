ЗАПИСНИК ч. II (Початок травня — 15 листопада 1914)
Варшава 
Враження чогось недокінченого, начорно накиданого; здається, що місто ще буде будуватись, а це тільки покищо нашвидку поробили маленькі дерев’яні будиночки, щоб намітити місця, на яких стоятимуть такі ж великі європейські кам’яниці, які тепер часом стоять серед брудних карликів-будівель. Тому й бруд такий скрізь, що все ще будується. І брук грубо змощений, і занадто багато вивісок, які, здається, поприбивані занадто недбало, без симетрії, аби щось висіло. Крамнички маленькі, тісні, з теплими запахами їжі прикажчиків, ситцю. І от ще ці запахи! У великих європейських містах є тільки запах обідів, вечері, і то в певні часи. В російських же губернських і не- губернських центрах запахи стоять хронічно, дні і ночі, і то не тільки їжі, а всього, що є на вулиці й у хатах: шкіра, нафта, нагрітий цемент, вуличний порох; здається, нігті поліцаїв пахнуть. А також грохіт від їзди. Коли їдеш на звощику по мостовій губернського центру, то всі люди й природа здаються глухонімими, які балакають між собою беззвучним ворушенням губ і руками. Зникає цвірінькання птиць, шелест дерев, плескіт води — всі звуки зникають у зверхприродному, нелюдському грохоті залізних коліс по бруку провінціяльної столиці. Звощики лаються тільки маханням батогів і лютим ревом один до одного, який виривається з ляскаючого грохоту коліс жалюгідно- писклявими звуками. 
Єврей, з яким я балакав про бойкот євреїв у Польщі і в якого купував плед, не вірить у найменші здібності поляків до комерції: 
— Что они понимають, видите, что? Они хотять все зразу. Они, видите, что взяли четьіре раза два— уже єсть у них все. У меня єсть сьін, мальчик, видите, шесть год, так он, видите, лучше ихних стариков понимает на торговле. Он знает, видите, что и как назьівается, какой товар где, видите, находится, он знает. З детства он уже учится. Я, видите, тридцат лет зани- маюсь, видите, торговлей, а они мне — бойкот. Ну, и дураки! Самим же хуже. 
У нього була чорна вузенька пов’язка круг усього лиця, як то буває, коли болять зуби. Спочатку я балакав з ним по-польському, а потім заговорив по-російському. Він видимо був зраділий тому, що я не поляк. 
Поляки конче хочуть демонструвати на кожнім кроці, що Варшава — польське місто; в багатьох каварнях і їдальнях я бачив дівчачу прислугу в національних убраннях. На кольорових спідничках, коротеньких і в брижах, пасочки золоті. Такі ж золотом розшиті рубчики круг піл кохточок з оксамиту. Голови пов’язані кольоровими, переважно червоними, хустками, з-під яких ззаду спадають на спину стьожки. 
Але й російський уряд теж не відстає і ще з більшим завзяттям, але з меншим правом і підставами, хоче довести, що Варшава — руське місто. Для цього (очевидно, з його наказу) всі вивіски написані двома мовами; руською і польською. Руська, само собою, на першому місці. Я навмисне шукав хоч одну вивіску без руського напису і не знайшов. Дивна любов поляків до руської мови! Поголовна і поштива така, що польські написи неодмінно на друге місце односить. 
Варшавська Dame aux camelias. Вона сиділа в каварні над недопитою склянкою кави і тістечками. Тоненька, невеличка, з гострим носиком, червоними тонкими губами, з чорними оченятками. На голові в неї був модний капелюх, у якого ззаду під дашком виглядало багато червоно-рожевого тюлю. Вона кожного, хто приходив, зустрічала коротким, але допитливим і оцінюючим поглядом — чи не цей візьме її. Кілька разів я зустрічав її очі, в яких виразно стояло: «Ну? Ходім». Коли прийшли офіцер і чорнявий юнак з жовтосмуглявим лицем і червоними товстими губами, вона сіла так, щоб вони могли її побачити й зробити оцінку. Спочатку вона робила це так, щоб її гідність нічого не губила від цього: просто змінила собі позу та й годі, їй надокучило дивитися в один бік та ще в середину каварні, де, крім старших лисих комерсантів за газетами, нічого цікавого не було. Вона зовсім не винна була в тому, що офіцер і юнак сіли біля широкого на всю стіну вікна, яке виходило на Маршалківську, повну руху й людей. І офіцер, і юнак зараз же без церемонії уважно й замовкнувши огляділи її. Вона в цей мент дивилась на вулицю, не одвертаючись і не ворушачись, немов говорячи: «Прошу дуже, я веду справу одверто і щиро; яка є — такою й показуюсь. А ваше діло оцінити». Оцінщики перезирнулись, і юнак глупувато посміхнувся товстими червоними губами, з-за яких випнулись великі опуклі зуби. Лиця офіцера я не міг бачити, він сидів до мене спиною, але шия його в жирних брижах, з прищиками на шкірі щільно постриженої голови, викликала в мене не багато симпатії. Між іншим, вони ввійшли в каварню, особливо офіцер, сміливим погордливим кроком. Офіцер зараз же з шумом одшарпнув завісу на вікні, загрюкотів стільцем, застукав ефесом. 
Льокай у ресторані (той, що пальта скидає) чистить черевики, обтираючи їх об штани на литках другої ноги, і потім уважно дивиться. 
Коли я підходив до двірця, він сидів і спав на передку, зігнувшись на правий бік, незґрабний і пухлий у своєму синьому чекмені. Лакований круглий і твердий капелюх його насунувся йому на самий ніс. Поторгувавшися з іншими візниками, я підійшов до нього, рішивши потурбувати його солодкий сон. Мені трохи ніяково було це робити: мабуть, чоловік зморився і заснув на якусь хвилину. — Звощик! звощик! — Я навіть злегка поторгав його за рукав. Жорстке синє сукно твердо потерло мої пальці. Він не поворушився. Тоді мені стало зовсім соромно і я одійшов. Але на тротуарі стояло двоє хлопчаків, тих хлопчаків, які завжди звідкись з’являються на вулицях і цікаво дивляться на все, що хоч трохи виходить за межі одноманітних, нормальних і звичних явищ вуличного життя. Вони зараз же прийшли на поміч мені і звощикові. Підбігши разом до нього, почали шарпати за руки й за поли чекменя, кричучи: — Извозчик! Сльїшь, дядя? Вставай, пасажир требует! — Він, нарешті, підвів голову й мутними червоними очима подивився з-під крис свого цератового капелюха круг себе. Потім зупинився на мені й просичав шипучим, як звук сифона зельтерської води, голосом: — Куда прикажете? — В цей час підкочував уже другий візник і здаля вже кричав мені: — Пожалуйте, барин! Не берите его, он спьяна под трамвай вас завезет. — Але я, хоч і справді вже вагався, чи сідати на бричку з сонним візником, все ж таки вважав за свій обов’язок узяти його, раз уже розбудив. До цього ще спричинилося те, що він заправив недорого. Я взяв його. 
Коли ми рушили від двірця, він спитав мене, котра година. Була вже дев’ята. Звощик сокрушено мотнув головою і просичав шепотом: — Вот собака! Зтак проспать! — Я нічого не сказав. 
Він поправив капелюх, стьобнув конячинку кінцем віжок і, знов напівповернувшись до мене, прошипів: — Девять часов спал. С двенадцати. — Я здивувався: — Тут, на козлах? — Да. Как сел, так ведь только проснулся. — Здорово. Что ж то вьі так, вьіпили, должно, хорошенько? — Да, пьян бьіл, сукин сьін, дурак. 
Я не знайшов підходящої репліки і замовк. Конячинка сита, з блиском на круглих сильних клубах, бадьоро й охоче бігла, застоявшись і, мабуть, не маючи нічого проти того, щоб розім’яти ноги. Коли ми трохи не налізли на трамвай, я сказав йому в смішку: — А вьі на трамвай меня не завезете, а? — Він, не обертаючися, без образи, а якось з суворим сумом, відповів: — Нет, куда уж там! Тверез я сейчас. Девять часов спал, ничего не осталось. — І знов ми замовкли. Хвилин через п’ять він, нахиливши трохи вбік до мене лице, захрипів: — Не наудивляюсь на себя, девять часов спал. Шутка сказать! Где надо такого дурака поискать. — Да, — сказав я повчаюче, — спать не надо. — Зто верно. — А чево вьі хрипите то так? Простудились что-ли? — Нет, от пьянства. — Здорово, значит, пьете? — Пью. 
Потім ми довго їхали мовчки. Знов він почав говорити про себе і лаяти свою особу, називаючи її і «дураком», і «собакою», і «подлецом». Оповів, як їхав додому й не доїхав, бо в Москві запив і пропив усі гроші і все, що було в нього. А вдома в той час чекали на нього, і батько з братом навіть не виїжджали за ним до станції. — Нет удачи! — постановив він понуро. — И лошадь добрая, и пролетка отличная, а вот не везет! — Коли ж я хотів проаналізувати, через що саме «не везет», виявилось, що через п’янство. — Каждьій день пьян. Три года без просьіпа пью. — Це вже було ясніше, ніж спочатку здавалось. Але чого молодий, здоровий чоловік так уперто, завзято п’є, сам себе лаючи за це і розуміючи шкоду від цього. — Товарищи вас соблазняют? — Что товарищи? Я и сам без товарищей знать хороший. — І що ж виявилося нарешті: він почав пити після того, як довідався, що жінка зрадила його, або, як він висловився, «жена привела неза- коннорожденного ребенка». Він її вигнав, розійшовся, забрав од неї дитину, але з того часу почав гірко пити і не перестає досі. Коли б ми так довго їхали, я зостався б з тою думкою, що чоловік ні з того, ні з сього руйнує своє життя. 
Л-о оповів мені цікаву історію про Г. Ч. Вона кохалася з ним дев’ять років тому. Її родичі не хотіли її шлюбу з ним через якісь там міркування. Вона нібито піддавалася їхньому впливові, і коли він сів у тюрму, вона навіть не писала йому ні разу. За дев’ять літ розлуки вона всього 3-4 рази прислала йому звістку про себе. Він женився, і під час вінчання вона була в тому місті. Після ж того сама вийшла заміж. Але з чоловіком своїм усі три роки жила як з товаришем, а не мужем. Нарешті не витримала і приїхала до Л., щоб віддатися йому. Вона була незаймана і стала його жінкою, виявляючи велику жагу і сласність. Пропонувала йому кинути жінку і жити з нею. Питання: як вияснити всю цю історію? Що в ній правдиве? Чому Г. не стала жінкою свого чоловіка, якого вона, по її словах, поважає і за якого вийшла через те, щоб можна було з ним частіше бачитися. Вони разом працювали в Англії, а там такі звичаї, що мужчина не може бути ні з одною женщиною в товариських відносинах, крім своєї жінки, інакше їх видалять з краю. Для того, щоб можна було бачитись і ходити йому до неї, вони поженились. Чи можна вірити такому наївному поясненню? Л. у мене питав поради, і перше, що я подумав, — це те, що чоловік Г. виявився статевим імпотентом, і вона рішила знайти іншого, більш здатного. Навіть за згодою свого чоловіка, якому таки й відомо тепер, що Г. має любовника Л. 
Л. характеризував Г., як суху, трусливу, міщанську натуру. В описах його я не чув любови. Каже, що вони кохають і ненавидять одне одного одночасно. Завжди сварки. Ні той, ні та не хочуть ні в чому уступати. Г. бреше своїм знайомим, коли вони питають про Л., і так ловко бреше, що Л. аж ніяково стає. В цьому він бачить ще один доказ того, що в усій історії є її якась брехня. 
Дівчина — фінка, студентка, прийшла до Есф. з приводу дачі. Вона також хоче вчитись російської мови і згідна піти куди- небудь за бонну, щоб учитися. У розмові, коли вона слухає, то замикає уста і робить тоненький, коротенький звук, неначе з захватом. Потім починає говорити, і спокійна звичайна мова робить чудне дисгармонічне враження з тими звуками немов дивування, немов навіть захвату. Чистенька, наче дуже вимита, витягнений і плескуватий кінчик носа. Вимовляє: «я сам ходиль, я буду шпрошить, неть, зти деревьі». Любить часто вживати «немножко». Називає себе «одна финская девочка», а замість «дама», каже «барьіня». І ввесь час коротенький «задьіхаю- щийся» звук «изумления». «Хочут». 
Посмішка. Кондуктор і робітник. 
Робітник — рудий, у суконному чорному картузі з чорним козирком, з-під якого кільцями вибиваються червоно-руді кучері. Лице в такому густому ластовинні, наче залізо вкрите плямами іржі. Очі сірі з білими віями. Він сів на сидіння кондуктора. Той його прогнав, прогнав з милою посмішкою. — Утомился я, — теж з доброю, майже любовною посмішкою пояснив робітник, охоче зараз же вставши і розуміючи, що ноги у кондуктора ще більше можуть бути стомлені. — Да, вижу, что утомились, вон и ноги-то покачиваются, — відповів кондуктор, підморгуючи й поглядаючи з добрим, стомленим і розуміючим усміхом. Але робітник не робив враження п’яного. Він так гарно, так любовно й ласкаво посміхався, мовчки при цьому дивлячись на кондуктора неодривним довгим поглядом, що від цього могло стати трохи дивно. Щось, мабуть, йому добре було в душі, або взагалі душа його добра. 
Посмішка. Мати й донька в трамваї. Соромливість щастя й любови. 
Посмішка. Один узяв тільки за себе білет, другий думав, що й за нього. Виявилося, що ні. Ніяковість і «обьіяснение» їх між собою з ніяковим тяжким усміхом, з павзами й видушеними словами про те, що тут, мовляв, не... [далі два нерозбірливі слова]. 
Балакають у вагоні. Одного вразило те, що Столипіну2 асигновано було 20 000 рублів на перевіз з 4-го поверху на 3-ій. — У газетах писали. Єй-Богу. Газета зта єсть у меня. Нет, нет, да и вспомню 20 000 с одного зтажа на другой. А сколько у нас зтих-то Стольїпиньїх. Никогда не забуду того, всю жизнь помнить буду. 
24. V.3 
— Ви, как гражданський народ, так вхопили чарку за пазуху, ковбаси и прочей принадлежності, а наш брат рад, що вирвався. — Солдат з задертим догори носом і підстриженими бачками до середини щік, з чорними погонами, франтуватий і, мабуть, писарчук, звертається до групи робітників у вишитих, добре пошитих сорочках, які сидять на палубі круг нарізаної великими шматками ковбаси й сала. Сало на сонці розтало і подібне до жовтавого, танучого навесні льоду. Вигляд у солдата незалежний. Він погляда на круті береги, бадьоро подриґує ногами в добре вичищених чоботях. Але через кілька хвилин, одійшовши до своїх товаришів-солдатів і посидівши з ними, знов підходить до робітників і просить чарку. 
Робітничок білявий, маленький, у величезних на нього чоботях і випущеній рожевій сорочці без пояса, з обуренням витягає з-під грачів у карти свого теплого піджака, обурюючись тим, що вони пом’яли його. Піджак старий, з клоччям брудної вати в дірках, якого ні пом’яти, ні забруднити нема вже ніякої можливости. Але обуренню його не дивуються, розуміючи його право на це і підстави для цього. 
Самотою сидить худорлявий робітник з вузькими плечами, на яких виступають кістки. Жовтявобліде й інтелігентне лице його — хмуре, з виразом заглиблення в себе. Поруч група робітників закусює. Помітивши, що нема його торби, худорлявий озирається і мовчки тягне її з-під клунків робітників. Йому зі сміхом віддають, приговорюючи: — Нічого, вона вже стала привикать до нас. Ми б її ще сіном погодували. — Але худорлявий так же мовчки тягне й нічого не відповідає. 
Група грачів у карти. Гра — 21. Обличчя попечені сонцем, очі водянисті, руки незґрабні, пальці, що держать карти, не гнуться і тримають карти так, що ті майже ламаються. Коло них п’яний робітник з розхристаними грудьми і важким лицем. Він лається і дає всім крикливі поради. На самій кермі лежать співаки. 
По першій клясі ходить панок у кремових штанях, у білому жилеті і чорному коротенькому піджачку з косо прорізаними кишенями. Він курить папіроси з довгої цигарнички. В кошику, який мало пасує до його елеґантного вигляду, якесь дрантя, там же свіже число «Киевлянина».4 В жилеті великий викот. Під викотом дуже ретельно випрасована манишка і комірчик з білою краваткою. Мабуть, офіціянт з якогонебудь порядного ресторану. 
Простягаючи п’ятака старцеві: — Дайте здачі чотири, а копійочку вам. — Сама похожа на тунгузку: бронзове лице, косі маленькі очі й малинова широченна розпашонка-кохта. 
— Сам би міг здержать на себе ті 20 к., а з ним ділюсь. Ну, между прочим, конешно, хороший челавек, та й проти міня нічого не може іметь, еслі розберьоться с етім. 
Робітник солдатам: — Када курю 20 к. десяток, када 10 к., када і 3 к. десяток, а то і за 5 два десятка. 
«По недоумленію» присудили дядькові знести кару. 
«В сенат ето значить на височайше імня. Значить Єго імператорське величество». 
Тут лучче співають, ця Україна. Там учені, а тут з природи. 
Танець «архангельця». 
Дніпро ледве чутно хлюпа в борти парохода. Лисі, піскуваті, рідко зарослі зеленими кущиками береги м’яко одсуваються назад. А далекі млини на обрії, наче попи з піднятими догори руками в широких рукавах, плавко сунуться вперед. І здається, що кущі берегові, сам берег і далекий обрій з млинами, лісками — танцюють якийсь поважний, урочистий танець, узявшись за руки і пливучи кружка. Далечінь безмірна, безмежна, і далеко- далеко в сіро-синявій млі забуті давні могили... Ось наївний, малесенький, зворушливо-самотній острів, усе в тих же ріденьких кущиках. І диво: з нього чути спів солов’я. Жагуче хочеться оселитися тут, на цьому острівці, самотою лежати днями в ніжній теплоті сонця, на лисинах пісків, дрібних, м’яких... Машина перестала шипіти, шкварчати, і тихо-тихо. Вітер дме і, здається, весь час по лиці й ногах б’є величезна шовкова простиня, приємно і туго напнута... І ці зворушливі сторожові будочки, чистенькі, наново вифарбовані в синяво-білий колір. Такі вони затишні, такі загублені серед зеленого рівного простору великого лугу. Попереду плоти. їхні дерев’яні куренці, вряд пов’язані дубки викликають у мене дитячі образи руських «ізб», які я бачив на малюнках у читанках. 
Якась велика, передісторична, первісна мудрість і спокій у цій зеленій ширині, в цих вербах, похилих над зеленкуватими затоками. Мудрим спокоєм і певністю віє від віковічної лінії обрію, круглої, рівної, безхибно проведеної законами більшими ніж ті, що їх видають люди. Хвилясто тріпочеться червоно-білий прапорчик на носі парохода, який упевнено, могуче суне по рябій, бурій і плотній масі води. Чайки скиглять, спішять напереріз переплисти дядьки човном, поспішно втикаючи чорні весла в сіру сталь води. І білі рукава, як крильця чайок, вимахують у такт. З берега несе луговими травами, дубовим молодим листям, яке викликає в пам’яті свята «Клечання». 
Невелика пристань. Тихо. Вітру нема. На березі возик в одну конячку. Дядько закидає через неї мотузяні віжки і вмощує зеленою травою сидіння. Недалеко прив’язана, з куцим хвостом, коза. Вона здивовано дивиться на пароход і часом робить слабкий рух головою, немов бажаючи одірватися. Крик «Можна», третій гудок, пароход глухо і дрібно грохотить всередині машиною, і знову вітер м’якою запоною б’ється по лиці. Коза лягає, береги рушаються. Запах малини, що в кучі кошиків стоїть на палубі, стає холоднішим і не таким густим як тоді, коли ми стояли. 
На високім березі могили, а коло них млини. Малі млини, вони похожі на жучків, які стали на хвіст і розп’яли лапки. Я сиджу і ловлю все в душу, як у великий невід, і благословляю все, що попадає в нього. І полосатий, чорно-білий казенний стовп на березі, і тих трьох панночок, що їдять шоколяд коло мене, позираючи цікавими очима на мою книжку. У одної величезні довгі дві коси. Вона одну обмотала круг руки, щоб вітер не метав. Сама, бестія, гарненька, з лукавими, чорними, кокетливими очима і круглуватим, смуглявим лицем. І плот з дядюшками, що меланхолійно провожають очима наш пароход, і попелясті сиві хмари, що збираються погрозливою громадою, — все благословляю і з подякою приймаю у свій широко розставлений волок. Он водяний, почорнілий млин у широкім рукаві Дніпра. Біля нього човен, довгенький і низенький, як індійська піроґа, — на ньому чорна постать дядька у свиті. Чайка з загостреними, як стальні пера, крилами скиглить, зиґзаґами літаючи побіч парохода... Панна з косами одягає тепле пальто і на голову білий полотняний дитячий капелюшок. Вітер грає її довгими косами... Клечання вже зів’яло й покірно гнеться під вітрюгою, а листки стулюються у дзвіночки... А внизу десь лежить моя Коха5 на місці панка, у якого голова похожа на голову звареного поросяти. 
«Тут больше интересуются природой, а не комнатами». 
«За окно нечистоплотностей не вьібрасьівать». (Правила для господ проезжающих). 
Небо попелясто-зелене. На обрії, там, де зайшло сонце, воно буро-червоне. Сірі хмаринки розкудовчені довгими, задертими в один бік пасмами, як волосся заспаної людини. Велетенська долина перерізана пощербленою сірою стьожкою Дніпра, на березі якого розбризкані вогники. Деякі кліпають як око, що запорошилось, деякі дивляться спокійно і твердо. Посеред закутаної в сутінки долини один яскравіший за всі вогонь, що стоїть в очах з таким промінням круг себе, з яким на іконах малюють звізду. В сіру стьожку Дніпра впирається якась велика темна будівля без вогнів, понура і таємна. Над вогнями долини — червоно-бура імла, в якій видно тільки силюети будівель на фоні неба і Дніпра. 
«А ловко я цілую, правда? Як постолом шльопаю... Як ото буває, постолом хляснеш, так я ото цілую, так... постолом, значить, вроді, как постолом». 
Старий єврей, мовчазний, блідий, з густою квадратовою бородою, яка з початку чорно-бурого кольору, а на кінцях сивого. Видно, хворий. Біля нього два кошики з пожитками, олівцями, намистом, шкарпетками. Зверху товару лежять у картонках дві невеличкі ляльки з фіолетовими щоками, кирпаті і з божевільно викаряченими, дуже чистими і дуже блискучими оченятками. Круг кошиків публіка. Парубчак з товстими губами й розумними очима зацікавлюється ляльками: — А що стоять? — Єврей мовчить і для чогось помалу й методично перекладає свій товар. — Чуєш, єврей, а що стоїть оця лялька? — Знов мовчання. В голосі парубчака насмішка. Нарешті вмішується дядюшка в плескуватому, як жіночий очіпок, картузі, з широким ротом, розтягненим доброю посмішкою. Він також питає, скільки коштує. — Он все одно не купить. — Та чого не куплю? Скільки стоїть? — 20 копійок. — А та друга? — Мовчання. — А друга, єврей, слиш? — Все одно не купиш. 20. — Ну, це дорого. ЗО за обидві. — Сказано це так собі. Але починається торг і несподівано для себе, ради амбіції, парубчак бере дві ляльки за 30 к. Бере і в замішанні з товаришем одходить до своїх клунків, що лежять на пристані. Дядюшка в очіпку говорить до хлопчака, коли єврей виймає знов дві ляльки: — От у нього ще є. Наробив та й продає. А от ти зроби. Не зробиш. Ти зробиш таке, що болітиме. Живе ти зробиш, а зроби, щоб неживе, то й не потрапиш. — Сміх. 
Циганка за 5 к. гадає. У неї сині плями під очима, синяки. В рідкому ряботинні лице і блудливий погляд. — Прийдеться до благородних осіб за поміччю. Товста жила, довго жить будете. Переживете ворогів і приятелів... 
Тут же єврейчик пропонував за 4 рублі купити годинника з американського золота. Ніби мусів продавати через те, що опинився в чужому місці без грошей. Єврейочка прохала в мене насіння і питала мене: — Ґетрофен? — Чи вгадала, мовляв, циганка. Єврей і вона брали мене за єврея. 
«Виполощіте, будьте такіє добренькіє, ротіка. Поверніте головку». 
М’який чорний капелюх з закругленими крисами. Довге, східне, смугляве лице з волоссям, що лежить рівно підрізаними крилами на вухах. Студентська чорна тужурка, з-під якої видно сіру косоворотку, вишиту чорними нитками. 
Піп у рясі кольору фіолетового чорнила. У газетника на животі шкіряна торбина, з якої стирчать газети і журнали до самого носа. 
Панночка в чесучевій «розпашонці», яка від вітру надувається на спині в пузир для плавання. На клубах «розпашонка» щільно обтягає тіло широкою смугою. На синьому солом’яному капелюсі червона рожа. Коротенька темна спідниця, з-під неї — черевички на високих закаблуках. 
Кирпичне лице з вусами білими, як колоччя. Темне пальто, чоботи і солом’яний капелюх. 
Дівчинка в білому з м’ячем. Круг білого капелюшка прошморгнута вогненночервона стьожка. Така ж стьожка в двох косах. 
Городовики в мундирах і картузах з туго, як дно бубна, натягнутим верхом кольору хакі, м’якозеленого. 
«Допустим по отношению ко мне некоторьіи недостатки (несправедливості)». «Имел с директором истязание» (спір). «Напился и устроил настоящий ритуал» (Машиніст у Г-ія). 
«Ничого особого». 
Дід розказував мені казку. Селянин-дід. — Ти, каже, запускай за життя собі великі нігті. Бо на тім світі перед раєм, перед дверима раю, є великий горб, та такий гладенький і сковзький, що ніяк на нього не видряпаєшся. У кого будуть великі нігті, той і видряпається. — Оцю казку я згадав, як стояв перед брамою заводу. Там є теж горбик. Восени, як дощ, так він робиться такий сковзький, що ніяким способом на нього не вилізеш. А прийомщик стоїть на ньому й одбирає пашпорти. Кругом народу — тисячі. Хто, звичайно, дужчий, у кого, значить, нігті довші, той і випихається на той горбок, щоб попасти в рай. Тільки не в рай, а в чисте пекло (Дмитро). 
Дмитро — високий, майже безвусий парубок з рівним і гострим на кінці носом. Верхня губа теж загострена, зовнішні куточки очей підняті трохи догори і також загострені. Очі чисті, жваві, гарні й розумні. Все лице бронзово-чорнявого, попаленого сонцем кольору. Він рветься до ідейної роботи. Чудні, Їй- Богу, ці росіяни: здається, треба тільки радіти, що ідея шириться, а вони аж вороже ставляться, що в українців трошки сили набирається. Віра в справу весела, хлопчача, неполохлива й готова до всього. Зимою дуже бідував і тепер мусить дуже робити, щоб поправити своє матеріяльне становище. Робить молотобойцем на якорях. 
Н-р — круглолиций, з широкими і в’ялими губами на білому сонному обличчі. Посмішка його безкровна, вимушена. Він робить враження людини, з якої витягли щось найпотрібніше йому і через те він тепер примушує себе жити. Протилежність Дмитрові. Дивиться на рух песимістично. А все ж таки дав Л. «Кобзаря» переплести. «Дзвін»6 не подобається, бо «дуже научно й незрозуміло написаний». Працює на Брянському. Навіть у неділі від першої. В суботу робить до 10-ої. 
Т-ій — брат Ф-а. Подібний строєм лиця. Випнуті вилиці й надчільні кістки. Між ними глибоко посаджені невеличкі очі. Ф-о шатен, а Т-ій ясний бльондин з гарним, золотисто ніжним, білим волоссям. Енергійний, повний певности й виклику. Ф-о — українець. Т-ій також, але працює в росіян і ставиться до українства недбало, без віри й бажання вірити. Говорить неможливим жарґоном. Ледве вміє читати. Ф-о ж має деяку освіту. 
Опецькуватий, тісно збитий, з випнутими й опуклими мускулами грудей. Чорнявий, смуглявий; короткі чорні вуса і твердий холодний погляд круглих очей. Картуз, піджак, сорочка, штани, чоботи з товстими латками — все чорне, тільки косоворотка підперезана коричневим широким поясом, який носять на штанях під піджаком, замість жилетки. Фігура — жорсткого, сильного голови злодіїв. 
Робітники, вигружаючи цеглу, лапають її так, ніби це їхні діти, що кричять голодні і яких треба якнайшвидше нагодувати. 
Южно-Кавказская Столовая Али-Топчи-Заде. 
«Милостивьій государь! А ви чого тут прохажуєтесь?» (Городовий біля директорові «калітки»). 
«Рабочий клас увесь п’яний, чиновнички сидять сібє чистенькі, у формочках» (Базікуватий парубчак робітник). 
По тім боці яру, вкритого кучерявим дубовим ліском, — манастир жіночий. Високою довгастою громадою здіймається над низенькими залізними покрівлями, напівсхованими в зелені, церква манастиря, заходячи довгими хрестами в небо. Зліва той же лісок, кучерявий, мрійний, а з-за нього висунулись два крила млина, похожі на крильця стрекози;8 такі вони прозорі й легкі. В манастирськім саді, з молоденькими деревами, подібними до кущів, і з низеньким тином, щось червоніє, як плями крови. То квітки монашок. Стежки перерізують садок уздовж, а біля стежки ворушаться жіночі постаті, ритмічно нахиляючись і розгинаючись. Очевидно, щось сапають. На них білі й кольорові кохточки, значить, не монашки. Іноді сміх чути звідти, але весь час спів. Здається, співають «Ой там удівонька та й пшениченьку жала». Тільки не все, а другу половину мелодії, чомусь не кінчаючи й не починаючи її як слід. Оддалік, по той бік яру, провалля, де зсипають з города сміття і гній. Там стоять підводи, і видно, як мигтить жовто-сивий хвіст коняки. Провалля в тіні, а на людях і конях сонце. На обрії тонкі телеграфічні стовпи, між якими рухаються фури й конячки з возами, такі малесенькі як миші. Справа місто з червоними, білими, коричневими простокутниками дахів, стін. Цегляні димарі стоять як величезні колонки і так густо, немов це початок якоїсь чудернацької велетенської будівлі, яку намічають цими колонами. Над містом висять хмари, подібні до великанських шматків закоптілого з-під низу олова. Ці груди зложені одна на одну, і страшно стає, що от-от обірвуться й упадуть на ті дрібненькі біленькі хатки передмістя, похожі на малесеньку купку лушпиння від насіння, розкидану в зелені трави. Часом по громаді задимленого олова пробігає зиґзаґом самотою молочна лінія блискавки і після того чується грохіт, немов хтось підвіз і скинув на міст цілу купу залізних рельсів. Ховрашка тонесенько й жалібно свистить. 
10. VI. 
Ми з Розою лежимо на м’якому, ніжному, як тільце дитини, піску Дніпра. Заходить сонце, хмаринки над обрієм рожево-малинові. Над нами ласкаво, привітно шелестить блискуче, як полаковане, листя білокорих осокорів. Іменно, радість і хвилюючий захват переживаємо ми в цей момент! Коли ми прийшли на пустинний берег цього острова, коли на нас війнув дніпровий вітер, змішаний з запахами гарячого сухого сонця, осоки, листя і піску, ми трохи не завищали від щастя. Ця якась свята пустельність дніпрових жовтих пісків з ріденькими кущиками, це широченне небо над нами, — в них страшенні чари! Я плачу й дивлюсь на сивувато-зелений обшир по тім боці, що тягнеться в неосяжну далечінь на обрії. А на обрії малесенькі, як зелені прищики, могили. З гаю виглядає біла, блискуча на сонці, церківця сільця. Плоти непомітно безшумно сунуть вниз, і на одному тріпочеться під вітром «хлажок». Димарі заводів на тім боці димлять і похожі на заткнуті в землю запалені величезні сиґари з чорними кінцями. Вони також подібні до мотузяних батогів, особливо ті далекі-далекі. Червононосі чайки мовчки пролітають над нами, розрізаючи повітря своїми загостреними сталевими крилами. Вода в Дніпрі жовта, як перестояний чай, любовно хлюпочеться маленькими короткими хвилями об чистий ніжний пісок берега. Широчінь води поширює душу... 
11. VI. 
По дорозі порох, в степу вітер. Вози, що під’їжджають до города, здаються горючими, такі від них летять клуби димного пороху. Город весь у хмарах диму, який зміястими чорними гущами випливає з димарів, високих і частих, як велетенські телеграфні стовпи, без ладу розставлені поміж грудами будівель. Посеред будівель синя, широка, пощерблена пасмуга Дніпра, а понад нею жовтий рівний ободочок піскуватого берега. Дим на деяких димарях подібний до пучка тирси — пухнастої, сивої. 
«Юринда. Пользу произнес». Живіт після їжі важкий, як утюг. (Василь Іванович). 
Пахне нагрітим чебриком. Невеличкі мушки з дзвоном і поривчастими рухами літають круг лиця, ніби із зусиллям хочуть від чогось одірватися. Лінія обрію чітка на блідозеленому фоні неба і рівно збігає вниз. Пробігає злодійкуватим хапливим бігом сіренька шкурка ховрашка і стовпчиком зупиняється над ніркою. Потім прожогом ховається; тільки тоненький, як чиста сталева голочка, коротенький свист лишається після нього. Сліпуче блищать шматки розбитого скла на тім боці і бляхи дахів наче лід. Травичка така, як бувають бороди у білявих мужиків, — густа, жовтувата, вихорями в різні боки. Скрекотання коників, як звуки швейних маленьких машинок. Музика шелесту хлібів — рівна, колискова, зелена. Вівсюг низько і часто киває своїм кучерявим колосом, немов гостинний хазяїн, зустрічаючи гостей. Сороки літають уступами незграбно, роблячи враження ранених, кричать так, наче розламують сухі палиці. 
— Так вьі после зтого нахал. Понимаете? 
— Пущай вьі сами нахал. 
— Вьі нахал, нахал! 
— Пущай вьі сами нахал! 
«Надо веранду обезпечить» (На пожарі). 
Фельдшер Дубовецкий прививает свежую оспу. 
Елегантное производство обуви. А. Єлик. 
Посмішка. Неділя в лісі. Концерт. Серйозний чорномазий флейтист. Рухливість гармоніста. «Брязкало». Участь всіх у музиці. Танець молодиці біля криниці та її п’яний чоловік. «От ця перехилила чвертку!» (Застигла раююча і страждаюча посмішка парубка). 
Висохле, іконописне, довгасте лице з рідкою білявою бородою. Голос металічний, як удари по порожній [здогадно, слово нерозбірливе] мідній каструлі. Високий, худий, але костистий і жилавий. Має жонатого сина. Пив чай з пряниками. Роза спитала: — Можна мені? — Чого ж, беріть, — строго, але вибачливо дозволив він. Потім дав і М., вияснюючи, що коли дати одній, то треба й другій. Щоб не було обидно. Тут же одре- комендував себе, як чоловіка простого, одвертого, «інтелігенцій ніяких не наблюдаючого». 
Бачив п’єсу «Суєта» і його вразила фраза з неї «Од тібє житнім хлєбом пахне. Мужик ти!» Нова його теорія суду: злочинець, злодій мусить відробляти вкрадене. А взагалі на злодіїв одна рада: вбивать. Суперечка і десятки прикладів, підтверджуючих необхідність вбивання. Яблуня. «Кабаки чи гарбузи: з 30 осталось 25». Фіксація психіки на одному і неможли вість перенести центр уваги на інше. Громадська робота не поможе. «Ти йому гуртки, гуртки, а вони тебе гуртком так уночі облапошать, що лучче не нада». Повторяння свого калямбуру. Погляд на виховання дітей. Биття — найкращий спосіб. Глумління з «городських» порад. «Ах, нада внушать, а не бить. Бить не харашо, внуши його лучче. Бить. Навіщо бить? Я проти того, щоб кулаком чи як там портить дитину. Ні, візьми доброго нагая та сполосуй його, як писанку, от і буде з нього». В розмові весь час на цікавих і важливих моментах підштовхує ліктем. Ворожнеча з дітьми. Обурення на сина за те, що той має злодійські погляди. — Ну, що ви скажете, як син рідний докоряє тобі: ви, мовляв, на такому мєсці служите, що другий состояніє собі склав би, тобто, чому я не краду, а чесним трудом живу. Ну?! Як же тут не вбивать! На гріх, жінка завагітніла. Прийдіть к заключенію, що мені дєлать. 
Воряжка 
— Детально воровал. 
— В ссилку каторжних работ. 
— У їй друге способствіє. На суху балакать. 
— Дай кия, то послуха і кива. Должен. Ладно. 
— Не родайся з тим, що батькові твоєму нож у серце стромляє. Перехопив землю. Нема кращої від Тимошенківни. От чого дійшов, що, значить, собою впадіть уже не може. Я йому не отрицаю, не вказую, на якій женитись, бери любую, тільки не дочку того, що батька твого втопив. 
— Согласився з дівкою вінчатись по білету.
 — Щоб їх черви з’їли. 
— Гніздяться. 
— А роботи ні на грош, ні на копійку.
— Стерва. 
Арк. Земля у Франції 10 000 р. десятина. 
Дав преімущество мені. 
На кого документ будемо робити? (Син. Передано густим понурим голосом). Понімає — батькові гроші. Крючком за душу не тягни. Ні обшитий, ні обмитий. 
20. VI. Душно, парко, дихати трудно, неначе голова обкутана прозорим густим вуалем. По небі блукають величезні, кудлаті, сиві, з підпалом на краях хмари. Вони сердиті й брудні, як чабанські собаки. В лісі тихо й вогко. На дорозі ще не просохла вода від учорашнього дощу і здається синьо-зеленою від віддзеркалених у ній зеленого листя й шматків неба. Вгорі шумить і шелестить верхів’ями дерев вітер, а внизу непорушно і тільки стоїть дзвінкий зум мушок. Часом оксамитно спурхне птичка і зачиліка на вітах. Зелена глибінь лісу здається чекаючою, хитрою, щось ховаючою. Дерева стоять так непорушно, як це буває тільки тоді, як знаєш щось і хочеш удати з себе невинного. Я сиджу на цямрині кринички. Вода в ній брудна, зеленява, видно мертвих мух і корівок. Коли я зазираю, то дно, обрамлене темними тінями від цямрини, являє голубий фон неба, на якому намальована моя голова в сірому картузі і з пухлою бородою. 
Тягне вогкістю. Лапатий подорожник витягає з дна пам’яті якісь журні, якісь теплі й зворушливі спомини. На гору традиційною гадючкою в’ється стежечка, а вліво яром поміж дубами тікає дорога. Я піду нею. Здається, буду йти довго-довго. Але там уже чути сухе торохтіння возів по битій дорозі, рев корів, яких ведуть на ярмарок, і ілюзія никне. І вправо є доріжка, в гущавину, яка видається непролазною. 
Ми обідаємо в манастирській «гостиниці». Це маленький будиночок з садком, в якому нема ні одної вільної хатинки, бо все зайняте «сестрами» і стражником. Обід наш: борщ з грибами або з рибою і каша. Каша іноді міняється на суп, але борщ ніколи не виходить з меню. Борщ вариться в спільному казані в самому манастирі, що стоїть на горі, а наші «матушки» вже самі його тут «розварюють», себто, додають трошки квасолі, грибів або риби. Беруть з нас двох 20 к. з пляшкою квасу і щоразу питають: 
— Не багато? Коли багато, то можна менше. 
Ми знаходимо, що менше за обід з двох персон ніяк уже не можна заплатити і щодня розходимось задоволені одні одними. Але не знаю, чи довго ми зможемо постити. 
По лісі розлилися плями сонця, неначе хтось на горі розлив його й воно потекло сюди калюжами. Мухи зазуміли веселіше. Тіні погустішали, а деякі стовбури дерев освітилися ярко. І вже знов — усе сіро, однотонно, зовсім інший тон, хмурий, а не журно сумний, хмурий, гидливий. Треба йти. 
21. VI. Хмари наче величезні, безфоремні, розкидані скелі іржавого заліза. Якісь темнофіолетові, з копоттю, і залізо нагорі червоняво-руде, а внизу й у вибоїнах — темне і сизе. Серед куп скель неправильний обрізок місяця, який, здається, став не en face, а в три чверти. Сонце вже сіло за лісом, на протилежнім від місяця боці. Вже сходить з хмар. Тіні на землі зникли. Все стоїть тихо, немов молячись Богу перед сном. Стає свіжо, тільки гріє в спину сіно копиці, що тепло, густо й пряно, солодко пахне. Паличка покрилась вогкістю, і шкіра на черевиках почувається холодною. Птиці затихли. Тільки на дорозі, здається, грохіт возів з ярмарку. 
Я вас не пропятствую. 
Здалеку ллються довгі-довгі кінцеві ноти пісні, і мені сумно, солодко, тужно від них. Цей тихий вечір, свіжість, копиця сіна, внутрішній голос, що не змовкає, — все мені говорить, що я на Україні. І не тільки на Україні. А от у цю хвилину на тій Україні, на якій я жив у 17-20 літ. Я в тому чудесному краї, повнім для мене загадок, страшно, болюче, солодко поетичнім, сповитім вінком пісень. Я з болем пригадую села над Дніпром, старовинні, затишні, де вулички, як коридорчики, а в коридорчиках пахне гноєм, коровами, кропом з городів, квітками від хат. У тих вуличках, у тих селах живуть поетичні люди, які співають, носять старовинну одежу і, патріярхально-чисті, добродушні, чесні, всі говорять чистою українською мовою. В цей вечір я згадую вечір давній-давній, ах який давній, наче доісторичний, наче з казки. Так само була тоді свіжість, вогкість, пахло сіном, шпоришем. 
Потім стало темно, гавкали собаки, хрумкали десь коні, з одчинених дверей хати пахло свіжоспеченим житнім хлібом і галушками. Якісь жіночі постаті часом виходили з дверей і щось виливали за поріг прямо на собак, що стояли, зазираючи в хату. Собаки злякано одстрибували вбік, а деякі вищали. Тоді жіночий голос сердито говорив: — А не стій же тут, поставило б вас каменем, і де вас у чорта такого набралося? Потім я спав поруч з батьком під возом, на сіні, яке кололо часом шпичками в бік крізь ряденце. Гарно, затишно, любо до того під теплим сильним боком тата, що хотілося тоненько-тоненько, з захватом і щастям запищати. Оце мені згадується в цей вечір. Я розумію зараз більше, ніж колинебудь сум і журбу українофілів, себто тих, що журяться винищуванням національного одягу на селах, занепадом пісні, поезії. Вони журяться не так за тим, як за своїм старінням, за тим, що вже не так легко бачять поезію тепер, як у 20 літ. Я розумію, що наші діти любитимуть цю нашу Україну, ту, яка їм дасть захват і щастя молодости. А все ж таки мені шкода, що я не щодня, не у всякий момент можу спинити свій холодний тверезий досвід і бачити ту Україну, яку бачив у 20 літ. 
Хмари десь зникли, розтали, тільки лишились невеличкі грудочки сивого кужеля. Посеред неба царює місяць. 
24. VI. Каруселі, як великі сірі парасолі, до яких на дротяних нитках попричеплювано коней, колиски. Граблі, вила, лопати стоять, як солдатські рушниці в козлах. Палатки з цукерками, рибою, ковбасою, паляницями; пиво, буза, квас, насіння. Декілька театрів, перекидних качелів. І невідомо для чого позбиралось усе сюди — всі ці цукерки, пиво, качелі, бо, крім них, нема нічого, як не рахувати декількох крамничок з хустками, рушниками й т. ін. Здається, змовились раніше і рішили з тиждень погуляти собі на вигоні в степу. І страшно стає, коли уявиш собі, що всі ці купи цукерок, ці препарати з крохмалю, муки, клею і фарби буде з’їджено в такий короткий строк. 
— Киево-московская, Ростовская, Харьковская фабрика, не оставьте, господа, не дайте упасть, поддержите Московскую фирму! Спешите, господа! 
«Московская фирма» — це покладені на стовпчики три збиті дошки. На цих, нічим не застелених дошках, густо обліплені мухами пряники і невеличка купка цукерків у папірцях. А ще одна купка довгих, як свічки, і загорнутих у кольоровий папір з бахромою на кінцях. Одні по 3 к., другі по 1 к. «Нильський крокодил», а внизу: «Не одушевленньїй». 
— Только здесь настоящая труппа артистові Не под- давайтесь, господа, обману всяких жуликов, не теряйте дорогого времени, торопитесь смотреть знаменитую труппу престидожитаторов, аматоров, огнеглотателей, авиаторов и прочих замечательньїх укротителей кровожадньїх акул и зверей. 
— фунті поднимать! Фунті поднимать! — і рукою жест угору, показуючий, як піднімаються.
 — А фунті пустой в середина!
 — Ничего, што пустой, ти подними, хоч і пустой. Хоч пустой, а подними-ка ти! Китайская сволоч! 
Кулаки у борця в страшних ранках — і з свіжим м’ясом, і з гноєм, і з струпами. 
Стукіт від бубнів здається канонадою, яка десь за горою іде в цей момент. Високе, тривожне й одчаяне іржання жереб’ят, рев корів і телят, скрип возів, оркестріонів, чмокання губами продавців, дзвінки театрів і карусель, мекання овець, гармонії старців. 
— Три звонок! Сейчас наново будет начинатся. 
Подвиг маленького китаєняти. Художник. Малювання вивіски на подвір’ї. «Прійом», а потім по пораді «и видача». 
«Ето одно только народное голосованьїе». (Неправда. Часовщик). 
23. VII. 
Всі газети Росії підтверджують своїм теперішнім поводженням неможливість існування заповіді «Не бреши». У них друга заповідь: «Роби все, що ти сам уважаєш за краще, аби було добре тим, кому ти робиш». І вони вважають, що краще — це ховати правду, або переробляти її так, щоб ніхто не впізнав її. Вони з неї роблять те, що, на їх думку, може дати добро країні в цей момент, себто підняти дух її, запалити ентузіязмом, зміцнити сили й напружити їх до потрібного ступеня. І це робиться з першого ж дня оповіщення мобілізації. 
У цей день я поїхав у город. На першій же вулиці, де проходить трамвай, я помітив купки людей, які тривожно говорили про щось. Біля кожного подвір’я, крамнички, біля будочок з квасом — скрізь стояли люди й гомоніли між собою. У трамваї я почув, як кондуктор говорив вагоновожатому: 
— Так не можна працювать, коли стріляють майже у вікна. 
Далі я не чув, бо кондуктор вийшов на площадку і зачинив за собою двері. Тоді я звернувся до одного чоловіка, що сів біля мене. Це був індивід з товстою, якоюсь погнутою як залізо пикою, з здоровенним ротом, в якомусь драному картузі, босий і брудний надзвичайно. Я спитав його, що значить це хвилювання на вулицях. Звернувся я обережно, бо індивід напевно був членом «Союза русского народа».10 Він одповів мені: 
— Убили чотирьох чоловік! — коротко, злісно і рішуче. 
— За що ж убили? Хто? Коли? 
Він вибрав середнє моє питання: 
— Хто? Хто ж, як не стражники? Убили чотирьох запасних, сукині сини! Арештантюги! Хто ж убив, як не ці наймані убийці! 
— Тут чоловік злісно і з викликом озирнув усю публіку у вагоні, а потім звернувся до мене: — А що ж, хіба не убийці? Скажіть: ви б согласились убивать людей? Та хоч би вам по 60 рублів у місяць давали, так не согласились би. По 20 копійок у день пішли б канави копать, а не стали б. А вони он убивають людей і за це плату получають. 
— Так, то правда, — згодився хтось збоку. 
І балачка розгорілась. Всі були згодні, що вбивство запасних так не минеться і в городі буде «бунт». З цим чеканням я приїхав до центру. Купки були частіші, нервовіші, але й тут ніхто не знав, як і за що вбито чотирьох запасних. Вже говорили, що вбито шістьох та ще й ранено десятьох. На вулицях стояли прикажчики магазинів і гостро подивлялись на всі боки, готові зараз же замкнути двері крамниць. Екіпажі чомусь їздили швидко, з грохотом, неначе тікаючи звідкись. Я наздігнав якусь стару, дуже товсту, немов спухлу, жінку в довгому пальті і з палицею в руці. Вона посувалася ледве-ледве, опираючись ціпком об землю і переносячи ногу за ногою. У неї було товсте, жовте, благодушно-байдуже лице. Її ніщо, видно, не цікавило й не турбувало. Мені хотілося взяти й одвезти її додому. 
Коли я прийшов у... [тут закреслене слово] і посидів там хвилин з десять, на вулиці раптом знялася, як буря, паніка. Всі кудись бігли з круглими очима, з роззявленими ротами, обганяючи одне одного, хапаючись за плечі, за руки, як утопаючі, і щось кричачи. По бруку летіли звощики, широко з жахом розмахуючи батогами й перехилившись усім тулубом до коней. На вікна й двері з характеристичним рикаючим грохотом падали залізні заслони, і бліді прикажчики дрижачими руками замикали замки. Я стояв на порозі книгарні й декілька разів кричав до тих, що бігли: — Що трапилось? — Але мене або не чули, або відповідали так, що я нічого не чув. Вони часом з жахом озиралися назад і бігли, нічого не чуючи. Тільки один на мент припинив свій біг і крикнув мені: — Запирайте двері... Убито... 
Кого вбито, чого зачиняти двері, я не розібрав. Але ми поспішали приготовитись. Тут підійшла і та стара товста жінка. Лице її було таке саме благодушно-спокійне. Вона стала й цікаво спитала мене: 
— Що таке? Чого біжять? 
Я нічого не міг їй пояснити, але порадив стати десь під стіною, бо її могли в паніці збити з ніг. Вона байдуже пішла собі далі, важко спираючись на ціпок. 
І справді, хвилювання було зовсім безпричинне: нічого ніде не сталося такого, щоб треба було тікати. Мабуть, десь хтось голосно крикнув, або побіг чогонебудь, і тривожний, нервовий, насичений уже зарані панікою настрій всіх, хто чув той крик, вибухнув моментально, передаючись, як електрика, від одного до одного. І який повинен був бути той настрій, щоб погнати без усякої причини цілу юрбу народу по вулицях! 
І весь той день аж до вечора настрій той не зникав. Скрізь збирались купки народу й неголосно, з таємно-тривожними виразами говорили про вбивство, бунт, мобілізацію, війну. І скрізь на ці купки налітали околодочні та поліцаї, теж нервові, напружені й насичені від штиблетів до своїх формених картузів тою самою панікою, тільки з другого полюса. І очі їх були витріщені, повні напруженої рішучости й готовости битися до кінця. 
Надвечір виявилося, що вбито було справді 4 людей і ранено 6. З убитих двоє запасних, одна жінка і дівчинка. Чорносотенець Мартинов хотів зробити патріотичну маніфестацію. Збірний пункт, де зібралися сотні призовних, здавався йому найкращим місцем для цього. Він явився туди з флагом і почав говорити промову, закликаючи всіх кричати «ура», обніматись, горіти захватом від патріотизму й героїчних почувань. Але запасні були, видно, інакше настроєні. Бляґер і крикун надокучив та обурив їх до того, що вони стягли його з імпровізованої якоїсь трибуни, вирвали флаг і держалном від нього стали бити оратора. Поліція, насичена, знов таки зарані, всякими сподіванками на патріотичний настрій запасних, зараз же вихопила рушниці й почала стріляти. 
Цікавий показник притуплености публіки до таких явищ, як убивство «найманих убийців». Знайомий зупиняє свого знайомого на тротуарі: 
— Слухайте, що там сталося на збірнім пункті?
 — Ах, нічого особливого! Убили двох запасних, жінку і якусь дівчинку. 
— А бунту не було? 
— Ні, який там бунт! Є чутки, що сьогодні ввечері... 
І настільки ця певність була велика, що багато маґазинів зовсім не розчинялись аж до другого дня. 
Тим часом у газетах ні про цей настрій, ні про вбивство, ні про биття гарячого патріота запасними ні слова не було сказано. Зате, коли на другий день по вулиці пройшла жалюгідна купка хлопчаків з флагами, в газетах потім з’явилися статті про «грандіозну маніфестацію». Це була таки дійсно купка хлопчаків, на чолі якої йшло декілька чиновничків та інших суб’єктів із значками СРН [Союз Русского Народа] на грудях. Хлопчаки були настільки недорослі, що один з них, з ретельно розчіса- ними лахмами на голові, які стирчали, як у божевільного, аж хитався, як п’яний, під вагою флага, який деревом упирався йому в живіт. Потім увечері з саду доносились до нас вигукування «ура» — чорносотенці порядкували вже там. 
22-го була знов маніфестація і молебень. Молилися за те, щоб Бог поміг добре вбивати. І знов заповідь «Не убий» одсувається перед тим, що вважається більш потрібним у даний момент. А хай хтось спробує возстати проти святости й абсолютности цієї заповіді, — на нього накинуться, як на злочинця. 
Сумно й тяжко було дивитись на один момент у цім молебні й маніфестації, — це той, коли прийшли з флагами і портретом царя євреї. До приходу маніфестації «Єврейського общества» перед церквою була невелика юрба народу. Площа була майже порожня. Але, коли прибули «жиди», вона вся заповнилась головами, над якими густо маяли флаги. І тут без помочі євреїв нічого не могли зробити патріоти, і тут нещасний народ поміг. Жалько, тяжко і боляче було дивитись на нервову, запальну старанність, з якою бідні люди виявляли свій патріотизм. Вони ж так боялись, щоб патріоти з флагами не прийшли до їхніх крамниць, до їхніх квартир і не знищили їх. І як вони гаряче кричали «ура», з яким ентузіязмом вимахували своїми капелюхами, зонтиками. Вони готові були в той же мент бігти в Германію і пошматувати проклятих німців, які насмілились образити велику, могутню, святу Русь! Ви подумайте: таку державу, в якій усякому євреєві живеться, як у раю, якісь німці образили. Хіба за це не піде всякий єврей на смерть, на каліцтво, хіба за це не пустить дітей і родину старцями по світу? Кожний міг бачити в поведінці єврейських маніфестантів тільки одну відповідь. Я бачив їх аж увечері; вони нізащо не хотіли розійтися і випустити з рук дорогих їм флагів; вони всі похрипли; їх крик «ура» був похожий на крик чоловіка, якого душать за горло і який у цей час кричить: «Караул!». Вони обійшли всі церкви й вулиці, вони всьому городові показали вже, які з них патріоти; вони не присіли ні на годину і на лицях їхніх зашкарубла змішана з потом пилюка. Але вони все ж таки бігли по най- видніших місцях, кричали «Геть Австрію і Германію!» і хитались, як ранені, під вагою дорогих флагів. 
На вокзалі. Все обліплено людьми; на двох мостах через залізничні путі кишать тісно зліплені тіла, як якась темносіра маса. Вітер сильно тріпає хустки, шарфи й подоли спідниць. Публіку на перон не пускають і щільно забивають всякі проходи, але вона, як вода, просочується хто його зна звідки і бурлить на пероні. Під’їжджає товарний поїзд, але в червоних вагонах без вікон з одними широкими дверима повно людських голів. Це їде етапна рота, вона навіть не одягнена в солдатську одіж і через те враження від набитих у клітку людей ще тяжче. Обличчя серйозні і майже не видно посмішок. На пероні стоять родичі, переважно жінки з дітьми. Вони дивляться на вагони з людьми і більш нічого. Поїзд стоїть на другій путі і через те не можна навіть підійти й поговорити. У дверях вагона стоїть бородатий, рум’яний, череватий чоловік у хороших чоботях і довгому піджаку. Борода гарно розчесана, широка, лице свіже, одгодо- ване, очі аж закриті товстими щоками, — це, мабуть, якийсь підрядчик або трактирщик. Він чогось дуже червоний. Невеличкі очі його неодривно дивляться на перон, на групу жінок. Ні вони, ні він нічого не кричать, не дають ніяких знаків, навіть не кивають головами, вони тільки неодривно дивляться. По пероні бігають кондуктори, залізнодорожня адміністрація, перескакують через рельси запасні і дряпаються у свої вагони; гудки, свистки, безперестанний шаркіт ніг на пероні, часом раптовий вибух гіркого плачу. Чоловік з широкою бородою не зверта ні на що уваги, він навіть здається зовсім байдужим до всього. Але от поїзд рушає. Бородач і тут не хвилюється, він тільки слабо, ледве помітно киває головою і потім нахиляє голову і схиляє її на перекладину, що йде через двері. Закрившись рукою, він плаче. З ним поруч стоїть молодий парубок. Він голови не схиляє, тільки одвертається від перону і дуже притуляє одну руку до очей. На пероні спочатку тихо чується виття, далі воно стає дужчим, голоснішим і переривається зойком. Це ніби знак для всіх жінок; вони, немов обнявшись плачем, зливаються в один хор ридання і зойків. По спині проходить мороз і в грудях щемить так, що трудно дихати. Поперед перону стоїть помічник начальника станції, худорлявий, високий чиновник з гострою борідкою. Він стоїть непорушно і дивиться в одну точку перед собою, ніби його тут поставили для розстрілу і він понуро, весь завмерши, жде кінця. Я спираюсь об залізний стовп і стою. Повз мене хисткою ходою ідуть жінки, дівчата і діти. У всіх повіки червоні, як вивернуті, і чогось переважно закривають хустками роти, мабуть, для того, щоб сховати ґримасу одчаю й муки, та все ж таки дивитись у слід червоній тупій стіні останнього вагона, що помалу котиться від станції кудись. От панночка в білому капелюсі, з крис якого звисають, як на парасолях, кружева. У неї біла сукня і червоний поясочок трошки нижче грудей. Панна ні на кого не дивиться ще й кусає дрижачими зубами кінчик пальця білої рукавички. Тут горе щире, щиріше, ніж на цвинтарях. На цвинтарях личить плакати, тужити, кричати; коли є страждання, нікому не пошкодить, коли його й побільшити трошки; коли нема, личить все ж таки плакати й побиватися. Там не завжди можна знати, чи жаліють за тим, кого проводжають у домовину. Тут інша річ, тут не личить виявляти свого горя; воно виривається саме, не слухаючись ні криків «ура», ні геройства, яке повинно бути в такий мент у громадян. Тут виють і плачуть так щиро, як щиро плачуть і виють звірі... Я йду туди, де робиться посадка у вагони, на так звану «солдатську площадку». 
«Я у вас требую куріцу, а ви мне даете противоположное» (В ресторані). 
На солдатській площадці знов «погружають»; погрузка йде цілий день без перерви. Тут плачуть також без перерви. Особливо щиро й одверто плачуть євреї, — їм нема чого спинять себе патріотизмом, вони знають тільки одне: от іде на смерть, на каліцтво їхній кормильник, а вони лишаються сиротами й старцями, зовсім уже беззахисними, безпомічними, безпорадними. Вони зостаються серед таких же ворогів, з якими йде битись їхній кормильник. Вони також рискують бути вбитими тут, як він там. Чого ж їм не плакать, не ламати рук і не вити, як виють покинуті, загублені серед темних чужих вулиць собаки? 
От групка: маленький, вузькогрудий, з крихітним личком, запасний єврей. На ньому солдатська одіж сидить так, як на хлопчакові, що одяг батькову одежу: зелена блюза аж до колін, чоботи з стоячими, немов кордонними, халявами, видно, сковзають з ніг. Картуз лізе на очі. Він, обвішаний з усіх боків казанком, лопаткою, торбинкою, скрученою шинелею, здається чудернацьким продавцем усякого лахміття. Круг цього «солдата» стоять жінки й мужчини євреї. Вони дивляться на нього уважними, слідкуючими за кожним його рухом очима. Руда, з довгим почервонілим носом жінка стоїть поруч з ним і держить його за руку. Вона ще молода, але далеко більша за «солдата»; плечиста і з випнутим животом, — вагітна, очевидно. Мабуть, вона з характером, можливо, що не раз доставалось від неї її крихітному мужеві. Але тепер у неї чоло зав’язане мокрою хусткою, очі червоні, ніс напух, губи дрижать і теж напухлі. Вона часом скрикує, ніби її щось несподівано вколює, і починає мотати головою то вправо, то вліво, заплющивши очі і перела мавши уста в гірку болючу ґримасу плачу. Її потішають дві жінки, у яких теж червоні очі. Мужчини балакають серйозно, навмисне серйозно, твердо дивлячись в очі один одному. 
Я іду далі. Але скрізь такі самі групи, скрізь те саме. Я ніде не бачу ні одного надхненного, піднятого високим чуттям одваги й патріотизму обличчя. Найбільше — це байдужі, стомлені лиця. Дивлячись на них, можна подумати, що люди переїжджають з одного города в другий і більше нічого. Часом попадаються лиця з усмішкою. Вони дивляться на плачучих і посміхаються. «Ну, і чого плакати? Всьо равно не поможеться нічого». Але таких дуже мало. Більшість і на таку філософію не має сили. Посадка йде до кінця. Шамотня побільшується. Декілька жандармів одпихають провожаючих від вагонів. Вони роблять це лагідно, ввічливо, але часом забувають дану їм на ці дні інструкцію і приймають свій звичайний тон, начальственно- злий, грубий, безапеляційний. 
— Куди лізеш? Осаді назад! Сволоч! 
Це слово зараз же помічається. В інший час ніхто б не помітив, у кожнім разі, не посмів би помітити, але тепер зараз же чується: 
— А ти як смієш сволоччю називати? Де тут сволоч? На кого ти так говориш? 
— Ну, господа, прошу освободить площадку. 
— Нє, на кого ти сказав сволоч? Може, і є сволоч, тільки не ті, що їдуть кров проливати, а ті, що п’ють її з нас тут. 
Високий, сивуватий, генеральської постави вахмістр немов не чує. Він просить не насідати. Але слово сказане і його так легко не затреш притворною ввічливістю. 
— Сміє сволоччю називать! Тут только салдати та їхні сімейства, а сволоч хтось інший. Последний раз побачиться прийшли, а він тобі... 
— Ну, ну, только без зтого тут! — раптом злісно, хоч і здержано, дивиться на ображеного вахмістр. 
— Ну, так і ти, брат, без зтого тоже... а то ми знаєм, як з сволочами розправляться. Все одно помирать. 
На виручку поспішає другий жандарм і одводить першого вбік, немов про щось радячись. А в натовпі ще довго чується слово «сволоч». 
І тільки тут стихає, як у другому місці чути: — Він мене назвав «жидівкою»! Він мене назвав «жидівкою»! І в тому місці видно підняті жіночі руки над головами. Вони підняті з такою ненавистю, так болюче скручені їх пальці, так тягнуться до жандарма, що цілком зрозумілий вираз тривоги на обличчях тих, хто держить жінку. І нема сумніву, що вона не раз за своє життя чула це слово, вона відповідала на нього напевне з усмішкою зневаги, або навіть навчилась зовсім ніяк не відповідати, зовсім не чути, не помічати цього слова. Але тепер тут, на тій площадці, де від неї одривають сина, де останній раз вона дивиться на його лице, де останній раз хоче обняти його, тут вона чує це слово, чує і відповідає на нього скрученими пальцями і витягненими над головами людей до образника старими руками. І довго ще чую я в юрбі євреїв: 
— «Жидівка»! Він мене назвав «жидівкою»! 
Коло мене стоїть купка людей у штатському, робітники. Один з них суворо говорить: 
— Бач, сукини сини! Ще «жидівкою» називає. А кого ж беруть, не «жида» хіба? Він хіба не так само помирати буде? 
— Вони договоряться... — понуро додає другий. А третій майже байдуже цідить: 
— Хто й робить бунти, як не вони. 
Нарешті й ця «погрузка» рушає. І зразу зойк та плач побільшується. З вагонів дивляться купи голів з затверділими обличчями або з тривожними круглими очима. У цей мент вони, мабуть, ясно розуміють, куди вони їдуть. Серед одної купки провожаючих шамотня: молодий хлопець біжить від водопроводу з пляшкою води в руці. Розриваючи натовп, він пролітає всередину, набирає з пляшки в рот води і бризкає на когось, до кого схилені всі голови. 
Я рушаю за іншими й виходжу на вулицю до трамваю. Вагон повний запасними. Але ми якось умощуємось. Кондуктор ходить по дошці, що йде вздовж усього вагона, і несміло дивиться на пасажирів, — кому можна запропонувати білет. (Запасні і їх родини не платять у трамваях). І попадає дуже неудачно, пропонує жінці з червоними заплаканими очима. Вона вмить схоплюється на ноги і з плачем, з злістю, з ненавистю кричить: 
— Душогуби, кровопивці! Я тобі покажу білет. Я тепер сама піду під вікна кусок хліба просити. Душогуби! Забрали, осиротили... Білет йому... 
Її стараються заспокоїти, посадити, а бідний кондуктор злякано, ніяково, з замішанням швидше пролітає далі й здивовано говорить: 
— А я ж чим винен? 
На проспекті наш вагон раптом зупиняється, і всі починають вставати й дивитись вперед. Там попереду чується музика, грохіт барабанів, крики. Видно суцільну стіну людських тіл, кінські морди й цілий ліс флаґів. У той бік біжять люди з проспекту. То йде Феодосійський полк на вокзал, його сьогодні «погружають». Звуки марша стають виразними, чути ритмічний шаркіт тисяч ніг по камінні. Потім зразу музика кінчається, проходить крик команди, і вся лава яснозелених людей стає — привал. Деякі зараз же лягають, просто на брук, деякі кладуть скручену сірим товстим бубликом шинелю і сідають на неї, держачи рушницю між колінами. Між зеленими солдатськими постатями чорніють, біліють, червоніють постаті їхніх родичів, знайомих і просто публіки з вулиці. Можна бачити, як ці родичі й знайомі держать солдатську сумку, або шинелю, або тільки баклажок для води, — вони хочуть хоч чимнебудь помогти. 
Ось худенька, жовта-жовта, як із старого воску, жіночка держить на руках маленьке дитинча. Вона, мабуть, хвора була, загубила крови багато, бо таке страшенно безкровне бліде лице, — чи не родила недавно? У неї, мабуть, нема сил ні плакати, ні говорити. Вона тільки дивиться кудись убік мертво-скучними очима з великими синіми кругами. З нею поруч стоїть молодий солдат з круглою борідкою. Добре, кругле, рум’яне лице його винувате, ніжне. Він, мабуть, почуває себе страшно винним за те, що його женуть на смерть. В добрих очах застигло болюче здивування й нерозв’язне страшне питання: що ж буде з цею блідожовтою жінкою, і невже все це серйозно, насправжки? І цей казанок, і рушниця, і картуз? А вона стоїть і без усякого інтересу, мертва, без крихти надії, дивиться кудись убік, немов знає щось моторошне, що виявиться тільки тоді, коли зостанеться тут сама. А на грудях у неї спить дитинча, підклавши обидва кулачки під личко, і личенько таке тихе, задоволене й серйозне. 
12. VIII. 
Коли життя добре збовтати, вивести з спокійної норми, воно може показати деякі такі явища, які в інший час угадуються тільки теоретично. Я, принаймні тепер, бачу деяке підтвердження того, що догмат, чого б він не торкався, коли він вимагає при всяких умовах, у найрізніших обставинах, усе одного, — є шкідливий. Наші газети мають тепер догмат — брехати. І от через те, що це догмат, що не береться під увагу ні обставин, ні умов, ні мети, ні навіть засобів брехні, — через це виходить одна тільки шкода. Більш розумні починають уже чухатись, вони хотіли б уже не так сліпо й безоглядно брехати, вони починають розбирати, що часом треба й правду сказати. Дійсно, весь час у телеграмах і газетах, від рознощиків, губернаторів, командуючих і т. п. тільки й чується: «Победа русского оружия! Германская армия розбита! Неприятель позорно бежал!» Точно й докладно вираховується, скільки у ворога вбито, ранено, скільки самі себе вбили і т. ін., і т. ін. Можна подумати, що ворог дає найточніші відомості у ворожий штаб. І в той же час рішуче невідомо, скільки наших убито, ранено, застрілилося. Тут, здається, повинні б бути більш обзнайомлені наші газети й полководці. Враження таке, що російське воїнство якесь фантастичне, чародійне воїнство: воно проходить крізь кулі й бомби ворога так же без шкоди для себе, як Христос по водах Генісаретського озера. Але коли ходіння Христа по озері викликає в багатьох людей скептицизм, то щодо чародійности російського воїнства знаходиться скептиків ще більше. А звідси палиця перегинається у другий бік: ходять просто фантастичні чутки про нищення німцями російського війська. Цілком зрозуміло, що доводиться тепер боротись з такими чутками і навіть видавати накази (Варшава). 
Так само й з брехнею про «варварство» германців. Корисно принизити ворога в очах усякої порядної людини, корисно викликати дух обурення, гніву, але треба робити ж це не так грубо-психологічно. Правда починає вибиватися наверх, як пробка з води. Починаються «опроверженія» осіб, що були за кордоном під час «варварств». І ці «опроверженія» доказують тільки ту просту істину, що вся нація не може відповідати за вчинки деяких своїх членів. 
13. VIII. 
Листя на деревах в’яле, кволе, рідке. Здається, що пройшов гураґан і все пом’яв, потер, поламав. Бур’янець сухий і ламається, кришиться як гнилий. Полинець під канавою сивий- сивий. На кущах шипшини червоніють ягоди, подібні до великих червоних сережок, які носять циганки. Під грушками-кисли- цями зграями бігає дітвора, її ганяє сторож, похожий на бура, з собакою, у якої пухнастий і більший за неї хвіст. Кара і Бобик схитрили знов і наздігнали мене аж у степу. Тепер за те покарані: мусять лежати одна попереду, а другий ззаду. В лісі тихо. Здається, і птиць позабирали на війну, — ні писку, ні співу. Коники теж чомусь не стрекотять, а гаврашків давно вже не чути й не видно в степу. Рівчачки стали якісь оголені, лисі, доріжки запорошені і не покриті густою травою, яка раніше м’яко шаруділа й обвівала ноги свіжістю. От мовчки злодійкуватим, гойдастим рухом пролетіла сіренька птичка, немов поспішила попередити когось там про мене, попередити так, щоб я не знав. Крізь листя дерев палає червоне сонце, і в щілинках між листям світло розбивається кришталями, тоненькими пучками золотистих голочок. Подекуди вже видно червоняво-рожеве листя. На небі ні хмаринки, ідеальна чистота і спокій. І все здається від цього таким спокійним, урівноваженим, все буде добре. З города весь час чути закликаючий тривожний гудок з станції. Хтось у лісі безутомно гукає: «Гоп, гоп, Бо-о-ря!» 
16. VIII. 
От Всероссийского земского союза помощи больньїм и раненьїм воинам. Россия и ея Державньїй Вождь спокойньї. Довольно стали в руках наших братьев воинов. Еще больше мужества в их сердцах. Все готовьі умереть, защищая Отечество и Царя. Мьі, оставшиеся дома, не имеющие возможности итти на ратное поле, готовьі за братьев-защитников наших принести жизнь свою, помогать им и их семьям. 
Окружим их любовью матери-родиньї. Встретим их лаской, обмоем их раньї, накормим, напоим их, согреем их души, успокоим их семьи. Пусть почувствуют они в бою нашу помощь, нашу любовь. Несите все свой труд, своє достояние на помощь доблестньїм воинам нашим. Несите деньги, несите имущество своє. Станем духом рядом с ними в честном бою на защиту правдьі Божьей, Родиньї и ЦАРЯ. Главноуполномоченньїй Князь Львов14 («Харьковское утро», 15. VIII. 1914). 
Я бачу великий натовп біля Управи і прямую туди. Здалеку видно, що більшість людей — жінки: спідниці, хустки, косинки. Можна подумати, що то зібрались російські суфражистки. Правда, вони так само в ажіотажі, як і їхні англійські сестри, але зібрались вони сюди за трохи іншою справою. Я наближаюсь до найбільшої групи, — всі вони стоять групами. В центрі дві жінки: одна молода, білява, з гарно піднятою верхньою губою і ласка- во-енерґійними сірими очима. Друга в косинці, заможніша, літня вже людина. Вони оповідають мужчинам про те, як поліц- майстер тількищо назвав їх усіх «сволочами» і «блядями». 
— За що ж то? — питаю я. 
— А скажіть ви мені за що, я знаю? — говорить молода. За те, що чоловіків наших позабирали, а нас от з кватир уже женуть. Прийшли просити те, що нам полагається, а він нас от такими словами. Ще й арештував чотирьох.
Я хочу все ж таки вияснити, за що пан попіцмайстер так привітно прийняв сім’ї «братєв-защітніков». Але ніяк не можу встановити найближчого приводу. 
— Йому ніхто нічого ні грубого, ні різкого не сказав. Ми йому говорили: «Ваше благородіє, господін попіцмайстер, ми сюди прийшли не бунти дєлать, ми по розписанію, як розписано в законі нащот семейств солдатських. За що ж ви нас так публікуєте?» 
Вони також не вимагали нічого зайвого. їх женуть з кватир, у них нема за що картоплі купити і вони прийшли одержати поміч, яку збирають по всіх кутках Росії. 
— А багато видають? По скільки? 
— Видають по два рублі в місяць на всю родину, хоч би там було душ п'ять дітей. 
— А є такі, що й по 20 рублів получають. Це котрі гарні. Тих просять в отдєльну комнату. А що з ними там роблять, так це треба вже спитатись тих падлюк, що согласились. 
Молода хвилюється все більше та більше. Її непокоїть арешт чотирьох. Вона озирається на всі боки і гостро видивляється, чи не ведуть їх. Серед жінок теж хвилювання, обурення, у деяких заплакані очі й понурий погляд. По проспекті двоє городових ведуть декількох жінок. 
— Он вони, он вони! — скрикує молода і кричить до всіх: — Не дать арештувати! Ходімте одбивать! Що це за порядки такі, за що нас забирають? Б’ють, оскорбляють, чоловіків погнали на смерть та ще й нас у тюрму? А діти ж наші як? Баби, не даймо їх брать... 
Вона кричить і рішуче протискується наперед. З нею сунуть і інші, але деякі з острахом стоять, або одсуваються назад. Одначе виясняється, що декілька жінок з поліцейськими зовсім не ті, що арештовані. 
— Це не ті, не ті! — кричять навкруги. 
Але молода все ж таки перебігає дорогу й біжить за поліцейським. Я не бачу, що діється там, бо по дорозі якраз проходить партія полонених марних німців. Вони йдуть похмуро, серйозно, не дивлячись на тротуари, але не виявляючи ніякої пригнічености. Їх заводять у подвір’я Управи. 
Німці на хвилину одвертають увагу від поліцмайстра, але він знов виступає в розмовах усіх. Виявляється, що він ще й ударив одну жінку. Другу схопив за плечі, сильно трусив нею і, тупаючи ногами, вискливо кричав: 
— Сволочі, бля-яді, растаку-вашу мать! Я вам покажу пособія. Пошлі вон сцюдова! 
Так переказувала його слова молоденька смуглява молодичка і при цьому тупотіла ногами й зціплювала зуби, стараючись якомога наочніше передати вираз усієї постаті милого «отця». 
— Ви ж наш отець, кормитель, ви ж наш покровитель, — говорю я йому, — оповідає поважна жінка в чорній косинці, гостроноса, з лукавими чорними оченятками і без кількох передніх зубів. — Ви ж тепер нам замісто наших мужей, а ви нас такими словами виражаєте. Ви ж образований господін, не какой небудь... 
Невідомо, чи вона справді так йому говорила, але він ось як їй відповів: 
— А він мені, знаєте, на ето самоє й починає: «Та ти мене, матушка, вчить сюди прийшла? Та я тебе, матушка, в двадцять чотири часа у тюрму...» Він мене матушкою називає... 
Невідомо через що, але це слово, видно, найбільше образило жінку, хоч вона вимовляє його з посмішкою: — Ах, ти ж, раз... твою мать! Га? Він мене матушкою називає... 
Вона сміється, але, помітивши мужчин, що чують її лайку, трохи ніяковіє. Всі жінки сміються, а одна висока, бронзова, з сивими очима, аж штовхає в плече стару за лайку, хоч теж сміється. 
— Молодчина! Так йому й треба, сучиному синові, — ухвалює серйозна молодиця. 
Мужчини вмішуються до розмови. Жінки дуже охоче і всі наперебій починають знов оповідати, як поліцмайстер назвав усіх непотребними словами, як ударив одну. 
— Це не вас він ударив? — питають, між іншим, у жінки в чорній косинці. Ні, не її, другу; її арештувать хотів. 
Чуються поради йти до військового начальника. Але поради одкидаються: військовий начальник такий самий, як і поліцмайстер. Ну, так до губернатора! А що таке губернатор? Той ще стрілять скаже в жінок. Цей хай тільки лаяв та бив, а той і розстріляє, у нього більше власти. 
— Нада до воїнського командира іти, от що! — рішає молодиця з випнутими вилицями й великими зубами. 
Її слухає флегматично-понурого вигляду чоловік з рідкою, довгою бородою. Лице його масне, з чорними точками старих угрів, повіки ніби втикані стрілками брудних вій. 
— Дурні, — важко й неохоче говорить він. — Чого тут товпитесь? їшли б получали своє. Жаліться... 
«Очевидно, правий», — думаю я. Масний бородач без усякого співчуття слухає далі і кожну пропозицію бабів розбиває понурим і зневажливим голосом. Ніяке начальство нічого для них не зробить. 
— Так ну його к чорту з їхніми двома рублями! — з одчаєм говорить молодиця з випнутими вилицями. — Лучче подаянія іти просити.
— А хто ж подавать буде? — питає бородач. 
— Знайдуться такі, що даватимуть. 
— Знайдуться? 
Біля мене стоїть худа, виснажена, молода ще жінка. У неї жовта й прозора шкіра на лиці, а губи і ясна такі сині, що моторошно дивитись. 
— Ну, то хай мене беруть у тюрму з дітьми! — говорить вона до мене таким тоном, ніби я посередник між жінками і начальством. — Хай нас садовлять. Що ж я маю робить? Заробляти я не спосібна, ніхто мене на роботу не бере. Мужа погнали. Що ж нам робить? 
У неї ще чимсь червоним обмотана права рука, мабуть, поранилась. 
Зупиняється робітник у кепці й синій сорочці з-під жилетки: 
— В чому діло? Що тут таке? 
Йому знов усі разом охоче оповідають. Робітник виявляє співчуття голосно й сміливо. В юрбі декілька разів чуються поради іти до солдатів і їм розказати все. Не до начальства, а до солдатів просто. Робітник це чує і зразу прилучається: 
— Понятно, до солдатів ідіть! Що ж це таке?! Що ж вони, мерзавці, так оскорбляють? Це поміч така? Ідіть, баби, до солдатів. Солдати устроять бунт і заступляться за вас. Так просто й валяйте в лагери. Вони — солдати, у них самих є жінки; вони здєлають бунт і розкажуть тим прохвостам. 
— Ну, жіночки, до солдатів! 
Але у жіночок нема одностайности, ініціятиви. Вони не вірять у поміч і солдатів, деякі просто не розуміють. 
Мою увагу весь час звертає на себе молоденька жіночка, в довгій рябій кохточці. Личко у неї гарне, але губи їй увесь час дрижать і гірко, злісно кривляться від образи. Вона не може забути, що її й усіх тих жінок, чоловіки і брати яких тепер, може, лежять убитими, так ображено, так обижено ні за що! Її ніхто ніколи не смів різким словом назвати і тепер раптом «блядь»! За що? На гарних дитячих очах її виступають сльози і падають на тверді чисті щоки. Вона втирається й говорить: — Ізнервнича- лась я. 
Вона ніби оправдується за свою образу, але все ж таки не може забути її. Круг жінок ніби байдуже походжають стражники з рушницями. Підходить жандарм з рядом медалів і балака з городовиком. Жінки тягнуть мужчину за рукава і радять іти, «бо заберуть вас. А нас хай хоч стріляють. Нам все одно...» 
Мені треба йти і я помалу одходжу від жінок наших «братьев -защитников». Чи підуть вони до солдатів з жалобою, невідомо. («Коварскіє люді». «Виражається как кацап»). 
19. VIII. 
Хотів би я точно знати, від чого у мене залежать приступи самокритики, самопереробки. Я задоволений ними, але мені соромно, що вони швидко минають, я забуваю, от іменно, якось забуваю про всі свої хороші постанови і нічого позитивного з тої самокритики не виходить. Тепер у ці дні в мені знову здіймається хвиля бажання боротись з собою. В мені є багато поганих і шкідливих якостей моєї природи, характеру і ще гірші звички. Я сам себе руйную і зменшую собі площу радощів життя. Мої органічні сили зменшуються і я не можу вже витрачати їх безрозсудно як колись. Я мушу внести якусь організацію, систему. Я був як поле-цілина, яке буйно і щедро давало свої соки направо й наліво. Тепер треба йому й удобрення, і догляду, і розуму. А для цього насамперед потрібна воля, яка в мене зовсім не вихована, дика, як бур’ян. Вона може кинутись на перепону диким кабаном і зараз же зламатись, як суха билинка. 
Тихий, кроткий вечір. Небо похоже на озеро, затягнене таючим, сірим і крихким снігом. І тільки з одного боку край озера чистий, зеленяво-голубий, як вода, що відбиває в собі небо і з якої стаяв увесь лід. По той бік балки на фоні цього чистого шматка неба виразно чорніє довга позублена смуга москалів на конях. Декілька таких смуг, і вони похожі на велетенських, кошлатих, суставчатих гусениць, що лягли в ряд одна за одною. Чи від них, чи з церкви манастиря, чути церковний спів. Може, моляться з приводу сьогоднішнього донесення з штабу головнокомандуючого. Дуже можливо. Сьогодні хлопчаки вже не кричали про «побєдоносноє шествіє» і «пораженіє германской армії». 
Наче рух пружини, літає птичка, з якимсь легковажним присвистом. Край льоду, що лежить на озері-небі, біля чистої води, горить, як шматок золота. Так, це у солдатів був молебень. Вони проспівали «Спасі, Господі» і тепер кричять «ура», але довго- довго, разів з десять, повторюють «у-а!» І це «у-а» якось жалібно загинається на останньому складі і через те похоже на крик невинятка, що лежить у колисці. 
Учора на Проспекті були вистріли, паніка і ранені. Оповідач сам утікав з юрбою і не міг розказати, що саме там було, хто стріляв: поліція чи запасні, чи й ті й ті. 
Приїхав писар Симферопільського полку й оповідав комусь, що взятий Львів без бою. Намісник викинув білий прапор і з депутацією зустрів російське військо. Знов «будьте любезні» може образитись, що і тут, як у Прусії, ніякого супротивлення не виказують російському «победоносному шествію». Коли б чого й тут не вийшло, як там. Місцеві українці, щоб заманіфестувати своє існування, проектують організувати українську їдальню. В Мон-і вони ж уряджують «яслі». Звертались до наших, але дістали належну відповідь. Була пропозиція дати навіть писану відповідь, але... [На цьому фраза обривається. Дальші два слова старанно закреслені]. 
21. VIII. 
Їх троє: Ваня, Крошка і Вєра. Ваня найстарший, йому років 4, а тим по 3. Вони всі сидять перед моїм вікном кружка на землі. У Вані в руках дзвіночок без язичка. Вони всі по черзі б'ють його трісочкою і задоволено сміються приємними звуками. У Крошки в руці бублик. Вані він дуже смакує, але Крошка не хоче поділитись. Тоді Ваня, як старший, одсила її додому: — Іди додому! Ну, так дай бублика! — Крошка вибирає менше зло і дає бублика, але дає більшу половину. Ваня не хоче бути свинею і не користується своєю владою: він вертає більшу половину й бере собі меншу. Задоволений такою розв’язкою спірного питання, він сіда на землю і витяга ноги. Крошка, Бог її знає через що, зараз же робить те саме. Але Ваня схоплюється і біжить до стовпчика, кличучи Вєру. Ловко видряпавшись, він сіда на нього і паца ногами. Вєра захоплено сміється й здивовано показує на нього Крошці. Але у Крошки самостійність і ініціятива: вона лізе на дошки, що обгороджують купу глини, і кричить: — Ой, упадю! Ой, упадю! — Вона, власне, не боїться впасти, але хоче перетягнути увагу Вєри на себе. Це все ж таки їй не вдається. Навпаки, Ваня, не звертаючи ніякої уваги на неї, кричить: — Крошка, подай бублик, упав! — Крошка не чує і дряпається. — Крошка, подай бублик! Ну, так іди додому! Іди зараз же додому! — Тоді Крошка боязко йде і шукає бублика, щоб подати його сердитому владиці її волі. — Ой там коло камінчика, он-о-но! — кричить він згори. 
Вєра в червоній суконці. Голова в неї велика, покрита жовтим, м’яким і блискучим чубом. Личко дуже повне, здорового жовтуватого кольору, з темними оченятками між пухких великих щік. Вона часто цілими годинами сидить сама під моїм вікном і пихтить, щось копаючи або стругаючи столовим ножем. Іноді вона з кимсь уявленим балакає з дуже серйозним і заклопотаним виразом хорошого личка. 
Крошка в ясноголубій кохточці й такій самій спідничці. Голівка пов’язана білою хусточкою. Личко в неї смугляве, кругленьке, і карі оченятка поблискують од сонця жовтим світлом. 
22. VIII. 
Цікавий сон мені приснився саме вранці. Ніби я стою біля вікна якогось помешкання у великому багатоповерховому будинку. Мені видно внизу вулиці, будинки, людей. Будинки гарні, масивні, європейського типу. Раптом я чую там унизу тривожний крик багатьох голосів. Я не розумію, що таке. Спочатку мені здається, що там пожар. Але крик стає гістеричний, божевільний, повний смертельного жаху. Я висуваюсь весь у вікно і чую, як хтось кричить внизу: — Боже, Боже, уже шостий і сьомий! — І в цей же мент бачу, як сусіди мої, двоє людей, плигають з своїх вікон униз. Я розумію, що вони плигають навмисне, щоб убитись і не бачити того страшного. Мене пронизує жах і я знаю вже, що саме має трапитись. Знаю і в той же час ще не знаю. І в цю ж мить чуються крики знизу: — Дивіться, дивіться: вже! Ой Боже! — Я дивлюся і бачу, що наліво по вулиці небо стало порожнє і чисте, а там були громади будинків. Небо ж кольору жовтої міді і страшно блискуче. І раптом мене осінює: земля провалюється. І я чую, навіть бачу, як повільно хитається стеля. Через мить я зникну, провалюсь, мене роздушить, мене не стане. Я з жахом і непорозумінням дивлюсь угору (пам’ятаю, що іменно вгору, в мідяно-жовте, зловісне небо дивлюсь). І головне непорозуміння: як же так? Усьому кінець? Я ж не скінчив того, що мав ще зробити, мені так багато треба було зробити. Це виходило якось страшно несправедливо, образливо. І безумно страшно, так смертельно страшно, як тільки буває в снах. Від цього страху я й прокинувся з враженням моторошного жовтого неба в очах. 
Бачу невідому мені людину і чогось пригадую пароходний товстий димар. Після того пригадую й самого чоловіка. Асоціяція по суміжності. 
6 год. вечора 22. VIII. 
Навмисно точно записую дату. Кидаю курить. Хай мені буде соромно, коли я знов відступлю. Це е спроба моєї сили, моєї здатности виробляти в собі волю. Побачимо, що вийде з цього другого приступу на фортецю. їй 27 літ. Я щодня курив на протязі 27 літ. Це страшенна звичка всього організму. Можливо, що я буду навіть хворий від того, що не куритиму. Але я виграю те, що буду певний в собі. Поки ж я не можу взяти цю фортецю, я не можу мати надії на те, що зможу колинебудь побороти щось дуже. Я мушу розпочати з собою війну на всі боки. Треба поважати себе, а без поваги нудно жить, невесело і кисло. 
Одно з характеристичних явищ війни — страх. Не тільки страх смерти від куль, штиків і т. п., а взагалі страх людей, друзів, знайомих, навіть родичів. Ніхто нікому не вірить, і через те кожний старається бути якомога більшим патріотом. Набираються патріотизму просто про запас: не пошкодить, як трохи й більше. Але часом і шкодить. 
Одначе дуже і ремствувати не можна на газети та інтеліґенцію, які тепер так легко і швидко позабували дещо, що, здавалось, нізащо не може бути забутим. Соціаліст обнімається з монархістом і йде з рушницею й кулеметом на соціяліста другої нації. Це дає підставу «Пр. кр.»17 вивести, що ідея класової боротьби вигадана (мабуть, жидом якимсь, чи не Марксом) і не має ніяких основ у сучасному громадянстві. Скористувалася рептилійка і навіть в такий небезпечний для себе й усіх момент не втерпіла й укусила ззаду. 
Дійсно, спочатку дуже вражають виступи соціалістів Франції, Германії, Бельгії за війну. Але треба згодитись, що іншої ради нема. Або зупинити зовсім війну, абож тоді йти й битись за своє, за свою національність. Хто викликає війну, кому вона потрібна, за що власне йде гризня, — це інша річ, а факт той, що уряд однієї нації може заволодіти країною другої. Звичаї, мова, національна незалежність — все в руках ворожого національного уряду. Замість свого, ще чужого взять собі на шию нема рації! Отже — воювати, битися во-всю. Так, іншого виходу нема. 
Але як бути пригнобленій нації якоїсь держави? 
Плачучі найбільше закривають роти. 
З публіки мати кидається на сина. 
Бабуся з хлопчиком.... 
Ой, хто ж буде жаліти? Ой, вони ж мене питатимуть, де наш таточко? — Всі жінки дивляться на неї з сльозами. 
Самотні плачучі бабусі.... 
На грудях у дядька висить табличка: Начальник командьі № 20. 
— Ану, баришні, дорогу, за руки побрались! (Солдат). 
— Е, нічого! Голос подає хорошо, значить, духом ще не падає (Одна з «баришень»). 
Тривожний гавкіт собак. Шаркіт ніг. Барабан. 
Дядьки стоять на возах, чогось без шапок. 
Баби плачуть, як старці. 
Весь час чується сильний запах «сапожного товару». Також безперестанку чується звук розбитої пляшки: то п’ють квас і викидають непотрібний посуд. 
Ті, що зостаються (з вікон, на бальконах, у дверях, на тинах) кричать «ура», неначе злорадствують, що не вони йдуть. 
Чогось багато коней, їх держять дядьки. 
Стіна плачучих жінок. 
Офіцер і дівчинка, його дочка, на його шинелі. «Незручно»? Потім він уже на коні. 
Помагають нести щонебудь, або зав’язати. Жінки держять солдатів за руки і так сидять, або ідуть в рядах. 
Чорносотенець і музики. Старший одсилає до офіцера: — Ми зранку нічого не їли. — Я теж, я теж! — На грудях маса значків СРН. 
У старшого музики пропотіла спина навхрест по лінії ременів від патронташів. 
Піт чи сльози — невідомо. 
Розтертий порох робить всіх брюнетами. 
У куточках губів і очей чорні точки пороху, наче мушки. 
Три рази з проміжками питає невідомо кого: — Що такоє? Война з Японією била большая, а ратников не брали. — Йому ніхто не відповідає. 
23. VIII. 
Ополченці, що марширують от там на базарному пляцу перед госпіталем, роблять моторошне враження. Зовсім інше відношення до солдатів у формі. Солдати неначе інші люди, навіть не люди, а якісь специфічні істоти, спеціяльно створені для марширування, стріляння, помирання масами й поодинці. На цих же тяжко дивитись, видно, що вони люди: в одного картуз, у другого капелюх, сорочки різні — червоні, сині, там тужурка, піджак, один у чоботях, другий у черевиках. Вони марширують якось не масою, а кожний сам по собі, і рухи їхні в кожного свої власні, індивідуальні. Нема ніякого сумніву, що це живі люди. Он там стоять женщини; це, мабуть, їхні жінки, сестри. І нічого дивного чи особливого, що тут стоять жінки та сестри. У солдата не полагається ні жони, ні сестри. Солдатам природно йти по вулиці і співати. Але коли співають ці бородаті штатські люди, одягнені в різнокольорову одіж, коли вони, як хлопчаки, ходять купою по пляцу й безпорядочно розмахують руками, кричять хрипкими голосами якусь глупу пісню, — тоді стає моторошно. 
Копають рівчак каналізації чи водопроводу. Молодий парубчак у блискучих чоботях, чорних штанях і чорній тужурці, в широкому картузі, командує робітниками. Він чує на собі погляди і увага до нього настроює його діловито й начальственно. — Ти чого сюди прибігав? Чого? — Та води напиться. — Парубчак нічого не говорить. — Лийте, лийте! Сюди! — Робітники несуть у відрах воду і для чогось ллють її в рівчак. Вони й самі це могли зробити, але парубчак командує з таким виглядом, ніби без його вказівки нічого ніхто не може сам зміркувати. 
23. VIII. 
Цікаві фізіологічні явища при боротьбі з курінням. Мабуть, такі самі у морфіноманів. Мені весь час підтягає вгору живіт, і мускули страшенно напружені. Серце виразно й помітно б’ється і певно від цього в грудях увесь час почування невиразної тривоги, неспокою і навіть, як увечері, страху. А головне чуття туги й тоски. Голова набухла, і лице горить, як при лихорадці; цікаво, чи піднялась хоч трошки температура? Навіть ноги і руки не уникли впливу цього стану: вони в мене такі, наче весь час спочивають від якихсь трудних зусиль і слабість ломить їх. Особливо ж живіт чомусь розплачується, його весь час втяга всередину якась сила. 
28. VIII. 
Чудне враження утворюється, читаючи газети й телеграми. Здається, що Росія й союзники її воюють не з вартим уваги противником, а з якимсь безодмовним, величезним страховищем, якого вони б’ють, б’ють і ніяк не доб’ють. А страховище цілком безпомічне, інертне; воно навіть не може огризатись. Весь час читаємо: у германців чи австрійців убито стільки то, ранено стільки, взято в полон ще більше. І нічого нема про те, скільки ж руських ранено чи вбито? А від цього враження, що страховище зовсім і огризатися не може. Від нього одривають шматками м’ясо, одрубують йому лапу, женуть його, а воно й не фицнеться, ніякісінької шкоди нікому не робить. Чи достойно ж битися з таким ворогом? 
1.	IX. 
«Есть вечерния телеграммьі! Только-что полученьї: Германия просит мир». 
«Есть зкстренньїя телеграммьі! Только-что полученьї! Умер Макс Линдер, любимец публики. Очень интересно! Есть зкстренньїя телеграммьі»... 
Жінка охоче бере за істину всякий парадокс, висловлений ніжним, приємним тоном, повним глибокого чуття. І незаперечну істину, сказану тоном різким і грубим, уважає за образливу брехню. 
Скептик, він перед усяким явищем представляє питання: через що, хіба? І тільки в одному скептицизм його не виявляється. Це в тому, що він — розумний чоловік і великий скептик. Скептицизм у дрібницях і забобонність в головному, особливо важливому для нього. 
Птичка, наче дама в ротонді, щільно закутана від холоду і з кругло зав’язаною хусткою головою. 
«Есть зкстренная телеграмма! Румьіния напротив Австрии!!» 
12. IX. 
У, який цвілий, вогкий запах! Земля сира, чорна і всипана лапатим, жовтим, сухим листям. На деревах зелене листя, рідке, кволе і перемережане жовтими листками, які здаються плодами. Плями світла бліді, невиразні, і нема різкого переходу від тіней до світла. Одна сторона стовбурів мокра и темна, — вчора йшов дощ і вони не встигли висохнути. Дощ був з вітром. Зелений мох у коріння темнооксамитний, соковитий. От, слабо й безживно коливаючись, падає зів’ялий лист. Через рівчак лежить повалене дерево; повалене, мабуть, давно, бо кора облізла й погнила. Шелест листя під ногами не сухий і дзвінкий, а густий, шамочачий, мокрий. Запах гострий, як у льоху. Тоненько- тоненько, без сили й чуття, попискує якась пташинка. Може, де остала від своїх, якась хвора, що чує смерть собі тут? Пахне мокрою корою, гнилим листям і зопрілими трісочками. Земля і пні дуже чорними здаються з-під жовтого листя. 
Мої собаки поштиво чекають, поки я записую. Бобик займає позицію позаду, Осман збоку, а Кара вистрибнула на цямрину кринички. Вони всі довго непорушно стоять і щось слухають. Що вони можуть слухати і чого вони ніби стараються тихо ходити? Нічого ж не чути, крім глухого, рівного, м’якого шуму вітру вгорі у вітах дерев та жалібного, самотнього попискування покинутої пташинки. 
А дома лежить та, в якій я розпускаюся з болючою любов’ю, яка не перестає жити в мені солодко і з мукою. І я не знаю, чи може бути, чи була коли така любов, як моя і її?... 
Коли я рушаю з місця і порушую тишу, собаки теж оживлюються і насмілюються бігати й переривати сітку лісової таємної тиші. Вони не почувають себе хазяями тут, вони в гостях у когось строгого й суворого. 
«Душа уві сні лишилася» (P.). 
23. X.
У вагоні. Скрізь ноги в чоботях, картузи, шинелі, клунки, зелені блюзи. Якийсь штатський, голений, у чорному теплому піджаку, з великими чорними ґудзиками. Цілий день лежить лицем догори, поклавши забинтовану руку на груди. Робить враження мертвого пастора... Обличчя серйозні, тупі, стомлені. Весь час чується дзвінке й дрібне базікання панночки. Вона знає всі порядки з дивізіями, комендантами. Умішується в розмови солдатів на полиці: 
— Я тепер вищого коліна за баришню. Тепер мені і одіяла вашого не надо. 
— А я й не дам. Солдат: — Ти міня обижаєш. 
— Чим? 
— А обижаєш. 
— Та чим? 
— Я тебе просив не курить, а ти куриш. 
Панночка і на це одгукується. Хтось каже, що він стомлений, не спав ніч. Вона зараз же побиває його тим, що їде вже з 15-го числа у вагоні. 
У вікні просувається водиця, затягнена, як склом, легесеньким льодком. Круг калюж суха жовта осока пучками. У сусіда мого мішок сухарів. 
— Какія я вещі тут нажив, на третім етажі! — показує шпильку від капелюха. 
Панночка: — Нахальство, употребили, наверно. 
Сусіда Іван Скиба. Війна потрібна не селянам. їх треба вибити, щоб не робили розрухів. Ревматизм у Скиби. Його хождіння по комісіях, абсолютна байдужість. Ходити може не більше 2 годин. Тоді пада. Дістав на службі, провалившись на льоду. — Допустім, в непідходящих місцях. — Його оповідання про раненого-обрубка, від якого відмовилась жінка з двома «дєвочками». Розірвало його земляка, і ніхто не бачив, де він дівся, «чи в землю забило, чи шматками на гони порозкидало. Другому бік вирвало, тільки, допустім, кишки не випустило». 
'Іван Скиба сильно страдаєть. Надо йому на комісію», — так повинен би сказати всякий лікар. Скиба шукає свого ешельону, їде у Львів. Боїться, що зимою окопів не можна робити, і тому повинно бути «замиреніє». 
«Я би вас советовал». 
У вагоні така духота, що на віддушнику, як у бані. 
23. X. 
Дивно, мені не болить. Це не від утоми. Це від учорашнього повороту психіки. Вона мені чужа і далека. Я думаю, що застану «Прощай», або «Хорошо, сказала». Коли буде «сказала», а не «скажу», — мені можна їхати на Петербург. Значить, вона не хоче бути тою, яку я кличу. Або не може... Для мене це все одно... Я менше думаю сьогодні про неї. Мені ще дико і моторошно рвати все... Але вже можливо. Хоч, можливо, що й при «сказала» я поїду до неї. Власне, я мушу їхати, раз я дав слово. Треба. 
На холоді хочеться спати. Я сиджу в коридорчику, де віє з вікон морозним повітрям. Мені хочеться заслабнути якоюсь тяжкою хворобою, яка б хоч з місяць продержала мене без пам’яті. Коли б я встиг, я викликав би до себе Марусю, щоб вона помогла мені в цей час. З нею мені не було б боляче і я був би певний, що вона не заведе нічого з лікарем біля мого ліжка... Так, я більше вірю в любов М., ніж Р. Не так у любов, як у близькість і рідність до мене. Р. взагалі добра, м’яка і чула. Всякий може мати від неї те, що я. М. теж чула, але добрість її якась тверда. 
24. X. 
Уранці (рівно о 6-ій), лежачи на полиці після Ковеля і не думаючи про Розу, я повернувся на другий бік і вмить у заплющених очах виразно, як на темному екрані, встало лице Рози, бліде, страждаюче, неначе ранене. Всю душу пройняло напруженням жаху й тривоги. Майнули навіть телепатичні думки, але це вже результат двох суток без сну. І все ж таки я все про неї та про неї думаю. Не дивлячись на страшну змученість, я ще почуваю біль. Це щось незчерпаєме, безкрає і вічно свіже. 
Старий дід волиняк їде в Мінськ до свого раненого сина. Він має «удостовереніє» від волости, і перший раз, коли він їздив до першого свого раненого сина, йому з цим «удостоверенієм» не забороняли їхати. Тепер увесь час вимагають, щоб він узяв посвідчення у коменданта. Але він нізащо не хоче виходити з вагона. 
— Еге, я знаю, вам треба, аби я виліз. 
— Так що ж, тебе винести, чи що? 
— Як хочете. 
У нього дорожня торбина, кухлик, чайник, як у москалів. 
Розмова з солдатом юдофобом, рязанцем. 
— Соскучился по своим братьям-жидам. 4 года прожил с ними. И обуть, и раздеть, и в рот влезть может. 
— Чего, земляк, смотрите так? Я не жид, хороший человек, на меня не надо так подозрительно смотреть. 
— Нет, зачем. Зто вьі ошибаетесь. [Нерозбірливе слово] — і тоді пішов назад.
 Мій біль, я помічаю, як хвилі. Через щось він то зникає, то знов з’являється. І в ті моменти, коли він є, мені здається, що в грудях у мене висить гострий ніж, який болюче коле серце при якімсь незручнім рухові. Треба ходити дуже рівно, обережно, стараючись не натикатись ні на що, що може штовхнути і привести в рух ніж. Але все ніби навмисне стає мені на дорозі й штовхає. Я бачу парочку, видно, чоловік і жінка. Вона молоденька і так дружньо, так якось дуже інтимно держить під руку свого чоловіка, жартівливо часом по-товариському пошарпуючи його. І це хилитає мій ніж, який болюче впивається в серце. Ось учора, коли я сидів близько до своєї попутчиці, і її тепла м’яка рука щільно притулялась до моєї, — це мені було боляче. Але, здається, нема ні одного предмета круг мене, який тою чи іншою асоціяцією не нагадав би мені і не штовхнув мене. Цікаве все ж таки спостереження. Сьогодні мені хотілось зустрічати погляд «Наді». І коли вона непомітно шукала в залі мене, мені було приємно перехоплювати її ніби здивовані, ніби стривожені, але довгі погляди. Раніше (я знаю, почуваю це) такої приємности не могло б бути. І це наслідок умирання  в мені. Раніше міцна сітка ніжности і стремління до  не пропускала нічого подібного. Тепер я хочу рвати цю сітку, тепер вона мені дає біль, мені боляче торкатись її, і тому вона вже не служить перепоною для вражень і переживань від поглядів, дотиків і т. п. Певно такий самий, тільки постійний стан буває уг. Коли  була без мене,  не було ніякої сітки. І дивно, що я це знаю і все ж таки обманюю іноді себе, доводячи всякими способами, що така сітка може бути. Через що?! 

Справді,  ніби  втраченим  раєм  здаються  мені  часи  нашого життя  до  Катеринослава.  Стоячи  отут  у  холодному,  брудному, смердючому  коридорчику  вагона,  я  згадую  той  час,  як  приходила  в  ліс.  Яку  ніжність  я  чую  до  того  капелюха  з великими  крисами  і  червоними  квітками.  Як  усе  повноцільне  там! (От  тепер  уже  не  тільки  торкається  ніж,  а  зайшов  увесь  наскрізь і  страшенно  ріже  груди.  Здається,  я  можу  впасти  на  підлогу  і ревти,  як  бик).  Я  пригадую  перші  часи  авонські.  Ніколи  не уявляв  я,  що  так  безмірно  тяжко  буде  робити...  Пам’ятаю,  як  я легко  казав:  —  Ну,  ми  тоді...  і  кінець...  —  Часом  мене  пронизує сліпа  ненависть  <.,  коли  я  уявляю  собі,  що  О  в  той  же  час  та  й узагалі  зовсім  не  відчуває  того  жаху,  муки  й  одчаю,  що  <0. Головне,  що  я  не  знаю,  що  мені  робити.  У  мене  нема безсумнівних  підстав  для  тої  чи  іншої  рішучої  акції.  Хай найбільше  страждання,  але  вже  певне,  проти  якого  я  можу мобілізувати  всі  сили!  І  як  хочеться  обгорнутися,  укутатися  в ніжність  і  любов,  як  хочеться  якось  інакше  все  зрозуміти,  інакше  укласти,  злитися  з  Д ,  молитись  Д.  І,  Боже,  як  я  люблю  її.  Чуєш ти,  я  безумно  люблю  тебе!  Чи  тебе  ж?  Чи  тебе  ж  тепер?!  Бач,  як я  лякаюсь,  як  жахаюсь  своєї  любови.  Як  я  не  смію  навіть  сказати тобі  про  неї,  щоб  хоч  гордість  свою  зберегти...  Невже  я  поїду  на Петербург?  Коли  б  же  вона  хоч  виразніше  виявила  себе,  не лишаючи  мені  сумнівів,  що  знесилюють  мене.  Тоді  б  вона вмерла  в  мені,  зразу,  рішуче,  і  я  міг  би  жити  далі.
Мені здається, це перше горе, яке я мав у своєму житті. І хто ж мені дав його? Не ворог, не той, кого я берігся, кому не вірив, кому робив кривду і зло, а найближча істота. Глум! 
Не можу не думати, яка мене чекає телеграма. Напевно «Хорошо, сказала». Хоч би ж «Скажу»! Хоч би підняла мою віру... Господи, а що, як я помиляюсь? Що, як дійсно все було так, як вона говорить? Що, як любов її, справді, більша за життя, що я ж сам бачив своїми очима там, у хатинці, коли вона писала передсмертну записку? Я чогось хочу думать, що в ній говорило чуття вини, момент підняття, що інстинкт життя без мене взяв би гору над усім. Але чи правда цьому? Чому я вірю темному в ній і не вірю тому ніжному, доброму, чесному, що є ж, є у неї, що пробудилось і розвивалось на моїх очах. Ах, якби ж мені повірити в неї, в її стремління бути правдивою, в її силу змогти бути такою! Хоч один же прояв цього такий, який би відродив мене! Кохо, коли б ти чула мою душу в цей мент! Невже сила мого страшного хотіння не відчувалась би в тобі? Гіпнотизують же, передають свою волю іншим. Чого ж у нас цього немає? Діто, найдорожча моя, ми ж мали йти з тобою все життя. З чим же ти хотіли йти поруч зо мною. Чому ти так поверховно ставилась до моїх мрій?!... Яка буде телеграма? Ну, годі про це, а то аж моторошно, я кручусь уже на одному місці. 
За мною стоїть в коридорчику парочка. Вона — жінка років 52-4, у старомодній ротонді з хутряним великим коміром. У неї червоний і тонкий на кінчику ніс. Здається, він став таким від того, що хтось двома пальцями міцно й довго душив його. Від цього, мабуть, і зеленкуваті великі очі трохи вилуплені, з жовтизною на баньках і з каламуттю. Він вусатий, смуглявий, опецькуватий чоловік у форменому картузі, якийсь чиновничок. Колір лиця у нього, як і в жінки, недужий, жовтявий. Вираз — байдужий, стомлено-гидливий і тупий. В поводженні ні крихти ніжної доброї інтимности, ласки, товариськости. Ох, мабуть, гризуться вони часом дома! Невже Коха хоче, щоб і в нас таке було? 
Лежить дитинка в клітчастій шотландській сорочечці. Вона ловить свої ноги і пхає їх у рот. Ноженята ніжні, пухкі, перетягнуті тонесенькими лініями. Мати весь час прикриває її животик сорочкою. Дитинча часом несподівано весело, ніби від переповнення сил, скрикує. Тоді всі дивляться на нього, і в селянки в очах з’являється ніжна посмішка. А мені й від дитинки боляче. Коха зараз подивилась би на мене, і я б знав, що вона думає. Коли я дивлюсь на дитинку, мені здається, що я поховав свою дитину і ніколи більше не матиму. Невже не матиму? Господи, як усе для мене трудно! Я так заздрю тим, хто може хотіти малого. Я заздрю тим, хто може примирятися з поразками. Я ж усе одно ніколи не примирюсь. Я можу тільки благати у життя сил або зруйнувати, або відбудувати. Невже Коха не поможе мені? 
Бідна моя щаслива парочка. Я вийшов у коридорчик. Він стояв біля стіни і хмарно дивився в розчинені, через духоту, двері. В темноті на фоні сірого нічного неба видно було тільки профіль з гострим носом і товстим вусом. Вона прийшла до нього, і я зараз же по перших її рухах побачив, що щастя їхнє з ганджею. Балакали вони по-російськи, думаючи, що ніхто їх не розуміє. Він на неї за щось сердився і стояв, заклавши руки в кишені, щоб не обняти її й не торкатись. А вона пригорталась до його щоки лобом, витягала його руки і все питала... (Писати не видно, не знаю, чим скінчив. Перервала суперечка з поляком з приводу полиці, яку я хотів підняти). Отже він сердився, а вона робила вигляд, що не розуміє, через що він сердиться; пригорталась, допитувалась, але як тільки він почав поясняти їй, вона немов з розсіяности переходила на щось інше.
— А ти вже зараз і мамі розказала, що я стою тут?
 — Я не розказала, але як питає, я відповідаю. З цього я зрозумів, що в їхньому щасті бере участь і мама. 
Потім виявилось, що, крім мами, є ще й «компаньйон». 
— Тобі там весело? Знайшла собі компаньйона? 
— Якого компаньйона, Мітя? 
— Ніякого. От того, що сміявся з тобою. 
— Значить, я не можу ні з ким говорити? 
— Чого ж ні? Але компаньйона не треба собі підбирати. — Я його не підбирала. Я говорила до всіх; хто хотів, той і відповідав. 
— Алеж та чорнява панна не говорила з ним? 
Чого ж ти? Чого він до тебе причепився? Хто не хоче, до того не причепляться. 
— Він до мене й не чіплявся. Тобі не холодно? 
— Ні.
 — Може, принести пальто?
 — Ні, не треба. 
— Я принесу. 
— Дай спокій. 
— Ну, так застебнися. 
— Мені все одно. 
— А у Варшаву приїдеш хворий.
 — Приїду, то й поїду собі, не солоно хлебавши. 
— А, так? Так тобі все одно? Ну, як все одно, так лучче «да», ніж «ні». 
З цього я зрозумів, що вони тільки наречені. Вона вже переходила з оборони в атаку. Врешті, вона благополучно поминула всі його закиди. Деякі вона ніби не дочула, деякими здивувалась, деякі не зрозуміла, а за деякі погладила його по голові й обличчі. Він докурив цигарку, і вони пішли у вагон. 
А я лишився і довго ще стояв, жаліючи їхнє бідне щастя. 
Ми їдемо, як волами. Зупиняємось кожних п’ять хвилин. У вагоні набито так людей, як іноді в трамваях, коли вертаються з служби й роботи. У проходах стоять, і пройти майже неможливо. Діти плачуть, стогнуть, вередують. їм нема чим дихати. Матері їх гойдають на руках. Уже 56 годин, як я не сплю. Тепер 8 год. До Варшави 35 верст, але ми, мабуть, приїдемо вранці. 
Весь час розмови про Каліш. Тут їдуть калішські втікачі. Вони оповідають страхіття. Особливо товстенька пані в червоній в’язаній кохточці, похожа трохи на єврейку. Якраз у цей мент її питають, чи поїхала б вона просто в Каліш оце зараз без зупиняння у Варшаві, коли б був туди вільний проїзд. Без вагання поїхала б. 
25. X. 
Ранок, холодно в кімнатах. Моя попутчиця вмивається, наспівуючи. Зараз їду на пошту, що вона мені дасть. Вночі, лежачи в ліжку, я раптом жагуче захотів, щоб було «Сказала». І я повірю, я хочу, хочу безумно вірити їй усією душею. Я боюсь того, що вона стає мені далекою й чужою, боюсь навіть того, що мені стає байдуже, як вона там живе. Мені боляче вже від того, що щось в мені вмирає. І я ж не маю права не вірити їй після такого мого листа. Треба бути дуже лицемірною людиною, щоб після нього сказати мені неправду. Треба не поважати наш союз, наше життя і моє довір’я, щоб не почути моєї великої мольби і збрехати. Треба бути, нарешті, просто глупою, щоб не зрозуміти, що треба бути чистою зо мною. А вона ж хороша й розумна, вона зможе бути дужою і чесною. Я вірю, що на цей раз вона зможе бути такою. Діто, Кохо, не зрадь моєї віри! 
26. X. 
Учора зранку був захват. Руки дрижали і по грудях проходив зойк радости. їдучи в Пясечне, я весь час повторяв собі: «Хорошо, сказала», «Хорошо, сказала». Вона сказала, вона чиста, вона та, яку я так довго шукав, яку мав і, загубивши, знов знаходжу. Навіть вириті з могили трупи не могли прибити цих мовчазних, внутрішніх, тайних вибухів любови й ніжности. Це було вчора. А сьогодні я вже знов бачу, що не вернеться те, що смертельно ранене. 
Бідна моя любов! Коли я лежав сьогодні там, у тій брудній хатинці, на неприбраному ліжку, після ридань і, знесилений, не міг уже й ридати, мені уявилась раптом картина: коричневе, ніби з цегли, поле, пустеля. Над нею широченне, зеленкувато-сіре небо з коричневим відтінком. По піску де-не-де кущики якоїсь жорсткої, як з дроту, травиці. По піску біжить біла, сніжно-біла птиця, припадаючи на лівий бік і часто падаючи в знесиллі. Вона довго сидить так, пориваючись часом полетіти, але зараз же падає, з жахом, тоскою озираючись навкруги. Під кущиками, на витягнутих лапках, піднявши плескуваті голівки з білими підборіддями, стоять бірюзові ящірки і дивляться на птицю впертими й тупими очима... Я не знаю, чого мені привиділась така картина, мабуть, несвідомо. В мозку в мене з’явилось представлення чогось раненого в мені, і це почування вже народило такий чудний образ. 
Ранена моя любов — це треба признати. Я раніше не розумів, чого мені так тяжко й боляче. І різно поясняв. А тепер знаю точно: мені тяжко від того, що я не можу любити так, як любив раніше. Не можу пустити в душу ніжність, не можу навіть бажати, як женщину. А чого ж я все таки їду до неї? Чого згоджуюсь жити й далі з тою, яку вже не можу пустити в себе? Раніше я не розумів, а сьогодні, їдучи на вокзал, раптом з морозом жаху зрозумів: тому що не маю віри в краще. Я вже не вірю в те, чого шукав. Не вірю в те велике злиття, яке само собою, без страху, насторожености і примусу не допускає нічого того, що було в Рози. А раз було те, що в Рози, то нема того, що я хочу. Раз його нема в Рози, то яка Гарантія, що буде в когось другого? І чи можу я знайти собі жінку? Я іноді думаю: це ж тільки з Розою трапилось таке, що вона не має імунітету і не може його мати, тільки для неї мої цінності не мають тої ціни, що треба. Алеж може знайтися така, яка матиме той імунітет, яка всією душею, всією істотою, всією повнотою своєю прийме мене в себе, і місця іншому не стане. Але я не вірю в це. І на звощику я якось з жахом зрозумів, що коли б я повірив, що можу знайти ту, яку шукаю, я б не поїхав оце до Рози. Коли б я зазнайомився з якоюнебудь сердечною, чулою, викликаючу до себе віру жінкою, я б лишився з нею. І значить, що ж виходить? Що я житиму з Розою тільки через те, що не маю кращого нічого. А хіба ж я про це мріяв? До цього готувався? І хіба в мене тепер може так завмирати серце при уяві моєї жони, як колись, коли, бувало, завмирало в найтяжчі моменти мого життя? Пам’ятаю мої мрії в кріпості, в блуканнях. Лежачи годинами в самоті камери, я любив гріти себе образами майбутнього щастя. В муках з Л. я теж часто грівся біля цих уяв. І в туманах паризьких самотніх вечорів ніколи я не почував себе таким самотнім, як тепер. Бо тоді все було попереду і будуче було в мене. Я знав, я непохитно вірив, що буде час, коли вся душа моя, як переповнена насінням квітка, розкриється назустріч жіночому началу. І буде єдина плоть і єдиний дух. Я уявляв не раз, ідучи в свій порожній і незатишний номерок готелю, той час, коли вертатимусь додому, де мене ждатиме людина, що рідна мені, що думає про мене з великою любов’ю, що повна мною так само, як я нею. Так ніби й сталось. Я міг з гордістю вірити в себе і в свою теорію будівель щастя... Але вийшов тільки Якимів будинок. І я сиджу під руїнами його. Я не вірю навіть тепер у те, що Роза мене жде, що думає про мене з любов’ю. Не можу вірити, хоч і хочу. А раз не вірю, то хіба ж можу хотіти того, хто мене не хоче? Бо яким я почуваю себе тепер перед Розою? Не злим, не глупим чоловіком, — порядним, добрим мужем, задовольняючим любовником, совісним содержателем, чесним сім’янином. Все добре, але... нема нічого, що горіло б перед нею полум’ям, щоб без перестання вабило, тягнуло й палило її... І все ж таки я їду до неї, все ж таки не можу вирвати її з серця свого. Але як вирвати? Це значить покінчити з мріями про сім’ю, про дітей. Усією наболілою душею я чую, що ніколи вже не схочу мати жони, я не зможу вже так довірливо й радісно прийняти в себе жінку, як прийняв Розу. Вічно страх цього болю буде стискувати мене. І де певність, що й друга не буде така сама, як ця? 
Хитається вагон, хитається свічка і хитаються всі голови пасажирів, наче сумно підтверджуючи мої думки. 
Так, якийсь я жалкий, якийсь буденний стаю в своїх власних очах, коли думаю про Розу. Хіба можливо любити того, перед ким почуваєш себе таким? Я не чую в собі тої сили і певности, що раніше. Кожне моє чуття до неї зараз же спиняється голосом, який говорить: не будь смішним. Я ні разу за той тиждень, що ми в розлуці, не подумав про те, що їй скучно чи сумно за мною. Так, я ні разу цього не думав! От тільки в цю хвилину наткнувся на це питання. Я ніби знаю, що про це не можна думати мені, що я за це потім дуже дорого заплачу і краще нічого подібного не уявляти, щоб хоч перед собою не червоніти... Хіба це любов? Та любов, яку я кохав так довго? Так, нам не жити разом. Це ясно. Треба це прийняти розсудливо. 
Проти мене сидить жіночка. В ній щось є страшно миле і ніжне. А разом з тим така серйозність, твердість. Вчувається, що така може любити глибоко, беззавітно; чується, що з такою не може трапитись нічого... [Нерозбірливе слово]. Коли вона лежала, в мені раптом виникла до неї гаряча, жагуча ніжність. Мені хотілось стати перед нею на коліна і з риданням припасти до її грудей. (От вона погляда на мене і не зна, що я про неї думаю). Як вона гарно віднеслася до єврейки-молодички, що обманула кондуктора і контролера. («Вьі совершили огромное непорядочное действие. Вьі меня убиваете. Меня за вас в действующую армию возьмуть. А кто даст моєй жене кушать?). І дивна річ, коли вона так лежала, я почув до неї велике бажання. Вперше за весь час я почув бажання. І виразно тепер бачу, що ні разу не думав про Розу, як про женщину. От і в цю хвилину я не хочу її. Не тільки не хочу, але й почуваю щось неприємне, уявляючи її обійми. Що ж це таке? Я нічого не розумію. І чого ж до Клари я не почував у такому разі статевого потягу? Чому не взяв її? Обставини ж були такі, в яких Роза не мала б сили устояти. 
Господи, що я думаю, що почуваю? Я ж дав собі слово повірити їй, забути все, мати її за жону свою. Ще ж учора був захват і радість. Так, то було вчора, а це сьогодні. Вчора біла птиця шарпнулась і полетіла, думаючи, що вже видужала, а сьогодні ж упала і, розкривши дзьоба, сидить під жорстким кущиком і тяжко дихає. І хто тому винен? Вона? Менш усього. А хіба я виню Розу? Хіба кажу, що вона хотіла зробити те, що зробила? Вона не могла не зробить, не мала певної сили для того. Хто тому винен? Ніхто. Так є. І хто буде винен, як і вдруге станеться? Ніхто. Вона сказала сама: — Раз сталося один раз, то чому не може бути вдруге? — І цими словами вона ясно виявила стан свого відношення до мене, вона іншими словами говорила: — Коли нема у мене чогось, з чим несумісне це, то чому не буде вдруге? — Тепер вона від цих слів відмовиться, я знаю. І одмовиться щиро, сама вірячи, що говорить правду. Але коли це не станеться, то через що? Через страх, через уникання соблазну, через примус себе... А хіба це не все одно, що страх перед кулаками чоловіка, або перед осудом громадянства, або перед перспективою «матеріяльних неустройств»? Хто знає, може те, що вона жінка письменника, також примущує її держатись за мене? Я думав якось: знайшов же старий шліссельбуржець Морозов собі жінку, молоду дівчину? Чому ж я не зможу? Але хто знає, коли б той бідний Морозов не мав такої слави, чи пішла б та за нього. І хто може сказати, якою вона є йому жінкою? 
Тепер 7 год. вечора. З дев’ятої ранку я думаю про одне й те саме. Ні на годину воно не вийшло з моєї душі. Яке на годину?! Чи на хвилину вийшло зовсім? Я вже й божевілля не боюсь, мені все одно. Не буде свідомости... 
Я ще думав так: я приїду — і уб’ю її. Але що з того? Хіба я цим уб’ю зневір’я? Хіба цим воскрешу свою мрію, і гордість, і віру? 
Тепер я весь час думаю про те, як мені зробити так, щоб оббайдужіти до Рози, щоб мені можна було без жаху розійтись з нею. Що треба зробить? Живучи з нею, привчати себе до цеї думки? Підшукувати в цей час другу і, полюбивши її, покинуть Розу? Чи буде це підло? Ні, не буде. Підло було б тоді, коли б Роза мене любила так, як я хочу, коли б я рвав у ній любов. А коли вона живе зі мною тільки, як з зручним сожителем, то нічого підлого не буде в тому, коли я схочу бути чиїмсь мужем. Чи мушу я попередити її, як житиму? Чи буде підло, коли не попереджу? Ні, не буде. Бо, будучи мені сожительницею, вона хоче, щоб я був їй мужем. Алеж вона хоче бути жоною, хоч і не може? Вона чесно хоче, щиро. Так, у такому разі я мушу її попередити. Для чого ж, у такому разі, жити? Чому зразу не покинути і шукати собі другу? Тому, що боляче тепер, трудно, — я три роки зростався з нею, вона вросла в мене і зразу вирвать — це занадто боляче. А чи не говорить це в мені слабість? Чи не лукавлю я сам з собою, заспокоюючи себе тим, що потім, мовляв, зроблю, аби не зразу, а сам, власне, згоджуюсь бути при ній звичайним мужем? Чи не примиряюсь я з тим, що мрія моя недосяжна? От у глибині себе я вчуваю, що так, здається, воно й є. Хоча, як можна зазирнути в усі глибини, хоч вони й твої власні? У другій глибині, наприклад, я бачу інше. Я бачу якусь жінку, з якою зустрічаюсь і в якій чую її. У мене от у цю хвилину завмирає серце і вже Роза стає такою маленькою і жалкою! Стає такою, якими стали для мене Л., А., Є., С. і всі інші. Цікаво, чи згодиться вона на таку умову, коли я запропоную їй це? Мабуть, згодиться. їй теж не дуже приємно зразу перервати все. Хай і вона підшукує собі мужа. Але вона не знайде. Вона знайде В. К. P., але мужа — ні. Цікаво також, як я відносився б до того? Здається, без тих мук, що тепер. Так, певно, як до Соні, яка мала Ф. Чи краще приїхати і просто сказати, що не можу жити з нею? Може, рвонути зразу? Вже ж надірвано все, одні ці записки чого варті, як вони розхитують дерево. Йому тепер не трудно всохнути. Так, попрощатись і їхати в К., а там, знайшовши М. Н., вернутись у «первобитноє состояніє». І справжнім моїм другом- женщиною буде все ж таки Маруся. Так, буде біль, я передчуваю ті страждання, які будуть, але не буде хоч гордість страждати. Я зможу сказати собі: «Я не згодився на мале. Або все, або нічого. Всього не було, я взяв нічого». 
Ох, як стомився бідний мій мозок. Він дійшов до того, що згоден на все, аби тільки спочити, зупинитись на чомунебудь теплому, ніжному, ясному. Колись Калерія пропонувала мені родити з нею дитину. «Коли ти не знайдеш собі жони, я згоджуюсь родити тобі дитину». Це її власні слова. Може, це прийняти мені? Жони я не матиму вже, це напевно. Але дитину можу. Так, я пошукаю в М. К-ію. Коли вона й тепер тих самих думок, я, може, і прийму її пропозицію. 
Удруге вже ридав. У дійсності мені краще всього вмерти. І от зразу зник біль і ридання, як я це подумав. Тепер майже спокійний. Так, я вже можу вмерти. Не тільки можу, це треба. Вона правду сказала, що це мене вб’є. Воно вже вбило. Тільки агонія тягнеться. Я боюся тільки, що... Ні, це дурниця з поїзду я не кинусь. Я це зроблю навіть не так скоро. Господи, за що ж мені така мука, такий нелюдський біль?! Я навіть чуття сорому не маю і ридаю на весь готель, так що злякані сусіди біжять до мене. Корчусь тут у вагоні, зціпивши зуби і виючи в подушку під грохіт коліс... Телеграфує: «Сказала». Не сказала вона, не сказала, не сказала! Не сказала про те, як холодно-приємно завмирало серце, коли прибиралась. Не сказала, як робила найкращу зачіску, як поглядала на годинника, як накуповувала смачних речей до чаю. Не сказала, як сколихнулось у грудях у неї від ніжности й жалости, як поцілувала в лоб. А потім не сказала... нічого вже не сказала, далі не можна вже сказати. О, мука яка, о, мука яка! О, нещасна ти жінка, яка можеш бути тільки... [Замість слова, довга риска]. Господи, що ж мені робити? їду, дурень, їду, проклятий, паршивий, нікчемний. Так же мені й треба. Коли б був інший, інакше й цінили б. 
Ніч довга. Спать я не можу. Лягати боюся, знов буду корчитись. Про що думати? Про Марусю? їй жалітися? І зараз же згадується, як я молився до Рози в той час, як вона вовтузилась по хаті, тяжко дихаючи. В цей час я лежав лицем до стіни, обнявши маленьку, наготовлену для вух, подушку, і молився моїй чистій, ніжній, коханій Діті... Раптом виникла думка: чи вона колинебудь думала вечорами, лежачи в ліжку, як я, чи молилась, чи мала це бажання, потребу? Ніколи вона, здається, на це не жалілась. І надвір вона не виходила передати зіркою мені привіт. Не мала потреби. Рви, рви, мій розуме, паршиву нікчемну тканину мрій, шпурляй к чортовій матері на всі боки, топчи ногами, плюй на них... Ага, я їй прочитаю мої ці записки. Так, приїду і прочитаю. Вона десь там посміхається про себе, ех, мовляв, куди тобі од мене втекти. Діто, Діто, я про тебе так думаю. Ти та, <до якої я молився. 
Що зо мною робиться? Хто мене врятує? Я так ослаб, я так знесилився, стомився, вимучився. Коли б у мене була К., я б пожалівся їй. Я б пригорнувся до її теплих люблячих грудей. Але нема вже К., є P-я. Так, P-я, яка боїться мене і бреше, щоб не зостатись самотньою. Так, це лякає її. їй все ж таки хочеться бути жоною, а де вона мужа візьме, вона така, якою вона була і є. Хто прийме її таку в свою душу, не тільки в душу, а в свою кватиру, в свій спокій. З брехні ж вона знов мусить почати життя з новим мужем, як брехнею хоче продовжити наше. Так, брехнею; не вірю я, що вона вже сказала, не вірю. 
5 год. ранку (27. X.). 
Яка мука! Весь вагон спить, тільки я не можу ні на хвилину одійти од свого болю. Я прийняв верональ, але він ні на хвилину не запаморочив мозку. Все тіло горить і болить. Я так вимучився, що одно ім’я Роза викликає в мені огиду і злобу. Вся душа, всі клітини моїх нервів з жахом і мольбою одмахуються від неї: «1ди собі! Ради Бога, іди, не муч нас більше, роби що хочеш, живи як хочеш, тільки іди, не муч». Але вона не йде. Я стою в порожньому коридорі і пишу. Хоч би швидше світало. А ще ж годин 40 їзди. 
7 год. ранку. 
Слава Богу, починає сіріти. Я все стою в коридорі, мені гидко ввійти в купе, де хропуть люди. Мабуть, я тут простою цілий день. Згадалась Алла. Мила дівчина. Чому я не лишив її з собою? Може б вона не дала мені такої муки. Цей передсвітній туман нагадує мені Зальфельд і Шротшекур. Ті муки в тисячу разів були легші. Алла приходила до мене зранку. Так само пахло паровим опалом і туманом, що йшов у кімнату крізь розчинене вікно. Ми шили наволоки і так сміялись, що покоївка весь час весело й цікаво заглядала до нас. 
Так, навіть Алла більше любила мене. Вона вміла стримувати свою ще більшу чувственність, ніж у Рози. Роза напевне не пожаліла б мене і під час сорокаденного голодування. І правдивість її більша, а вона ж була хворобливо брехлива. З якою мукою вона призналась в ос [Замість слова — такий знак]. Бідна, хороша дівчинка! Де вона? Я хотів би тепер побачитися з нею. А як у неї вистачало сили стримувати себе від Л, знаючи, що мені, треба робити. Якою веселою, спокійною силою віяло тоді від неї. Пригадую'особливо о'дин вечір у моїй кімнаті на Fosses St. Jacques. З якою глибокою пошаною і майже любов’ю провожав я її в той вечір додому. 
У Рози нема нічого дужчого за <4.. Сил боротися з ним нема у неї. Все для нього. В цьому вона подібна до Л. Від тої я також, коли хотів робити, мусів тікати. Та так само ніби дуже цінила мою діяльність, але так само, як і Роза, ніколи не могла пересилити £. І теж ніколи не думала про те, щоб лишити мене насамоті. Могла говорити багато про те, що мені треба самот- ности і ніколи сама не відходила від мене. Так само могла пустою балачкою зайняти хоч цілий день і не подумати взяти на себе ІНІЦІАТИВУ й одійти від мене хоч на дві-три години. О, ні, вона через те й «любила» мене, що я давав їй різні приємності... Наскільки я собі пригадую, Роза також за весь час нашого життя ні разу не одійшла, не сказала: «Не прийду до тебе, годі балакати, побудь сам!» Багато подібного у Рози і Л. Роза так само, як і Л., органічно не виносить наукових книжок і не має ніяких нахилів до постійної щоденної праці. Раптово з примусу підготувати іспити — це вона може. Чим вона по суті помагала моїй роботі? Чи була вона справжнім товаришем мені, який не тільки про свої втіхи дбає? З головним, що було і є найбільшим ворогом моїй роботі, вона не могла боротися. Все наше життя в суті є суцільне^ і боротьба з ним. Чи варто й далі це тягнути? Чи такий мені потрібний товариш, особливо тепер? 
Вже зовсім видно. Починають ходити вмиватися. Писати неможливо. 
8 год ранку. 
Перечитав усе з самого початку. Так от це моя сила?! Така вона? Така віра в те, що любов усе може? Як же я смію вимагати від неї сили, коли сам не маю її? Хто ж збирався іменно в трудні, тяжкі моменти свого життя бути твердим, веселим і не пускати до себе непотрібного одчаю? Як же я хочу навчити її бути сильною? Чим? Яким способом? Словами? Як смію я вірити тільки темному в ній, чому я на тому зупиняю всю свою увагу? А хіба вона не була ці три роки вірним товаришем моїм у інших пунктах? Хіба вона скиглила, жалілась, коли нам було погано? Хіба вона не старалась бути другом мені? О, проклятий розум, він питає: А коли ж нам було так погано, щоб можна було скиглити? Вона не мала чого їсти? Чи не була одягнена? Чи я її ображав, покидав саму, не задовольняв її всяких духових і фізичних потреб? На що вона могла пожалітись і в чому виявлялась її товариськість? Коли б я... хіба б вона не мала... і не замучила б мене там у стінах? Хіба не вона мене [Нерозбірливе слово], коли я Чи, може, вона цього не знала? Чи я не попереджав її іменно з цього приводу? Хто ще знає, яка б вона була, коли б нам довелось голодувати, коли б вона ходила обшарпана, в старих капелюшках, не приваблива для—, Хто знає, яка б вона була, коли б я лишав її саму, проводячи час у своєму товаристві, залицяючись до інших і поводячись так, як поводяться всі «порядні» чоловіки. В чому ж вона виявила себе? Так, ні одчаю ні ридань я більше не підпущу до себе, але вірити їй не можу. Коли я пробую думати про неї з розчуленням і колишнім чуттям побожности й ніжности, я почуваю зараз же не то втому, не то скуку від цього. Я подібний до тих людей, які страшенно хочуть вірити в Бога, які моляться йому, сильно до болю б’ють себе кулаками в груди і сухими безчулими голосами говорять: «Вірую, Господи»! І в той же час усередині чують тяготу якоїсь нудьги. У мене так само. Тільки з тою різницею, що за скукою іде біль, сум, тоска, злоба, огида, знов біль, знов проба ніжности і так без кінця. 
Ну, добре, значить, в ній нема нічого цінного, особливого? Що ж я любив і ще й тепер люблю в ній? Невже власний витвір усяких якостей? Ні, це неможливо. Значить, щось є в ній цінне? Так, є. Це насамперед її лагідна м’яка вдача. До речі, з приводу цієї вдачі. Я вночі думав, як зустрінуся з Левком26 і як поясню йому розрив з Розою. Він розійшовся через те, що його жінка була занадто жорстка, тупа і тверда, як кремінь. Я ж розійшовся через те, що моя була занадто м’яка, податлива, як масло. Вона була така чула, добра і м’яка, що не могла вигнати чоловіка, який грубо, нахабно поліз на неї. Знов її брехня: вона ж сама писала йому в записці: «Ви нічим не винні, ніяких докорів я до вас не маю». Значить...? О, скільки вже злоби в мені накопляється! Так, щоб щось покинути, треба його знецінити. Треба зробити так, щоб не шкода було кидати. А вона якраз це й робить. Чому вона не телеграфувала «Скажу»? Справді, не має чого сказати? Не може бути! 
Уже 24 години я без перерви думаю про те саме. Розо, ти можеш бути задоволена, я не так, як ти про мене, я багато уваги віддаю тобі. 
От раптом щось клацнуло в душі. Вона у мене дволика і на шалнірах. Невідомо від чого раптом візьме і повернеться до світла другим лицем. І тоді я бачу мою Коху, мою єдину, мою вибраницю, я бачу рожеву ясну Діту, яка любить мене, тужить за мною, сумує і бажає бути такою, якою може бути. Тоді я знаю, що в ній є сила, велика сила. Вона ще росте, ще стає на ноги, ще досі линяє. Вона, як бурян, росла до мене, і не може ж зовсім переродитись людина за три роки. Кохо, я люблю тебе цим поверненим до світла лицем. Я напружу всю волю, всю силу свою, і приїду до тебе з цим. Я буду старатися володіти шалніром і не повертати темного лиця до світла. Алеж і ти поможи мені! «Вірую, Господи, поможи моєму невір’ю». Будь зо мною така ж правдива, як я з тобою. 
Ясне лице не одвертається. Коли б же воно хоч до ночі пробуло в мені. Я, може, засну цю ніч, я стомився безумно. Коло мене сидить дідусь. У нього є маленький, чистенький, синій чайничок, коробочка з маслом, булочка, серветка, ножик. Це все, мабуть, спорядила йому в дорогу його старенька дружина або дочка. (Ні, ні, не хочу болю! І в мене буде дочка. І дочка, і старенька Коха, і коробочка з маслом, коробочка від монпансьє). Другий сусіда, лисуватий, з ріденькими, як налипла на камінь жовта тоненька трава, волосинками на червоному лобі, дивиться на нього і заздрить. Він дуже уважно поглядає на булочку, акуратно порізану на тоненькі скибочки. Приємно після сну з’їсти от таку скибочку з маслом і запити запашним чаєм, заготовленим дорогими руками. Та ба, у лисуватого полячка певно нема таких рук і тому йому, як і мені, прийдеться вибігти на станцію. Надворі ж туман, як дим після пожежі. З верхньої полиці довго стирчать звісившись дві ноги в чоботях зі шпорами. От вони хитаються вниз і стають на підлогу. Ще один сусіда, старий офіцер з потасканим рудим лицем і по-дитячому загостреними губами. Він одягає якийсь полотняний жилет, потім мундир із сукна хакі і виймає рушник. Тут же приймає з маленької коробочки пілюлю якусь. Полячок сидить і чекає станції. Він не вмивався після сну, але налиплі на чоло волосинки поділені пробором рівно посередині на дві половинки. 
Я заплющую очі і думаю про Коху. Хочу уявити, як вона ходить і шукає нам кімнати. Хочу уявити, як іноді вона дума про мене і їй радісно завмирає серце. Хочу так думати і... Ну, Бог з ним, я не буду про це думати. Хай вона собі живе, як хоче, і дума те, що їй думається. Я буду теж думати про інше. Як добре, що я маю цю книжку і перо. Без них я не знаю, що робив би. А так я сиджу і записую себе. Не зовсім точно, але це вже не залежить від моєї волі; коли брешу, то незалежно від себе. Чи дам я прочитати Косі ці записки? Неодмінно. А чи все дати, чи дещо; котре може зробити їй дуже боляче — поминути? Ні, ні, нічого не поминати, хай знає все, хай не буде хоч у мене нічого схованого від неї. Ах, у мене є все таки надія, навіть певність, що колинебудь Коха підійде до мене і сама, без мого примусу, скаже мені: 
— Слухай, я не можу мати від тебе щось тобі невідоме і колись, в часи мого нерозуміння, моєї недозрілости, приховане від тебе. Тобі буде боляче від того, що я скажу, але, мабуть, і радісно, що я вже можу сама робити кроки в правдивості. 
Так, я вірю в це. Вона це зробить колинебудь, коли тужно насамоті роздумається над життям. У неї мало ще серйозности, заглиблення в печаль життя. Вона сказала: — Душа моя уві сні лишилася. — Ах, коли б вона такою й зосталася, коли б ті ранки навіть боліли і нили час від часу. От я й досі не знаю: чи заливає її колинебудь тепер при згадці про Катеринослав соромом? Чи пронизує її болем за свою гідність? Я спитаю її про це. До «ясного лиця» я твердо рішив знов спитати її, чи все вона сказала мені. Але тепер ні, я не буду питати. Я все ж таки вірю, що воля, добра воля, краще, ніж примус. Коли вона знайде щось, коли почуватиме те в собі, вона сама зробить крок самостійно, без мене. 
Так, я тепер пригадую, з яким жагучим болем вона говорила мені: 
— Ми ще будемо жити, ще так добре буде в нас. Ти побачиш, побачиш, — аж шепотіла вона, — ти ніколи, ніколи нічим не дорікнеш мені, нічим я тобі не зроблю болю. Ти будеш од цього часу тільки гордитися мною. 
Ах, Кохо, як я хочу цього! Ми ж удвох з тобою взялись будувати наш зразковий будинок. Ми ж удвох взялись показати бідним, засліпленим забобонами, як треба будувати своє щастя. Удвох, обидвоє ми ж за це взялись. Без тебе я ж не міг цього зробити. І ти забула про це, ти забула, що ти взяла на себе, яку ролю і яку відповідальність. Але ти на мент забула, так? Тепер твоя душа уві сні, знаки на ній лишилися. Хай вони болять і нагадують тобі, хто ти єси. 
Як я хочу вірити, що буду гордитися тобою. Яке щастя сказати і собі, і іншим: — Так, я знайшов і маю ту, яку шукав. 
Яке щастя почути: — Так, достойна, прекрасна ваша дружина. 
І яке буде щастя не чути при цьому тайного, їдкого й гіркого болю, не почувати, що ти і твоя дружина ніби вкрали ту похвалу. Ах, Діто, ясним лицем душі моєї я благаю тебе: думай над собою, думай крок за кроком, день за днем. І помагай мені також у цій трудній, але хорошій роботі. Пам’ятай, що ми вже йдемо не вгору нашого життя, а по верхів’ї його. Скоро ми будемо спускатися вниз, скоро настане час, коли підводяться рахунки і коли жалем стискуватиметься серце за марно проведені літа, за зроблені помилки. Так, любов теж творити, утворяти можна. Хай до Катеринослава не було в тобі такої, якої нам треба (нам, Кохо, а не загалові, що піде за нами). І ми її утворимо, правда? Ми життям своїм дамо зразок мудрого, вистражданого щастя. І коли прийде час підводити рахунок, ми з гордою посмішкою подивимось назад і скажемо: — Ми не марно жили на світі, ми були слабі, але стали дужими. Ми були майже задушені під руїнами, але ми вийшли з-під них загартованими і мудрими, як обережний звір. 
Бо ми теж звірі, ми теж у боротьбі за існування виробляємо в собі все нові й нові знаряддя боротьби, ми пристосовуємо природу свою, окраску душ своїх до нової обстанови. Виживають найбільш пристосовані, найбільш чулі до нових умовин. Будуча окраска шлюбу є наша, Кохо, є те злиття, та воля і творча уважність, якої ми прагнемо і якої з такою мукою добиваємось. 
Так, я теж слабий, я не завжди маю сили здержати шалнір, на якому вертяться два обличчя моєї душі. Ні, не думай, що темне обличчя неправдиве, що треба ніколи не повертати його до себе. О, ні! Воно, може, ще правдивіше, ніж ясне. І не в тому біда, що воно повертається до світла. Це нормально, це потрібно й необхідно. Але ненормально і непотрібно, коли шалнір зовсім псується, і душа весь час стоїть поверненою до світла тільки темним обличчям. 
От усе тіло моє розчавлене втомою, безсонням, отруєне вероналем, воно аж пашить вогнем, а в той же час ще робить ясне обличчя. Я вже хочу тебе всім оцим тілом своїм, і тільки тебе, тільки твоє тіло хочу цілувати й ласкати! І вірю, що твоє тіло також тоскує за моїм і тільки за моїм. (Крутнувся на мент шалнір і, як флюґер од вітру, метнулась душа моя, мигнувши темним лицем, на якому застигла насмішкувато-тужна посмішка, що говорила: «А чи це ж правда? Ану, спитай її, як побачишся». — Ні, крутись далі. Не хочу дивитись у твої похмуро-скорбні очі. Коли неправда, вона сама скаже). 
2 год. дня. 
Ми рішили їхати в Пясечне. Клара (Бог її знає, як вона в дійсності називалась) зранку вже наспівувала в себе в кімнаті. Коли за чаєм я запропонував їй їхати, вона, видимо, зраділа, але постаралась зараз же сховати це, навіть завагалась. Одначе швидко уступила і ми пішли наймати візника. Залізницею, нам сказали, їхати незручно, бо є всього два потяги, але йдуть один о шостій рано, другий о сьомій вечора. Візником, так візником, ще й краще. Ранок був соняшний, жовто-червоний, свіжий і весело бадьорий. Проїхатись 12 верст буде просто залюбки. Я Клару навмисне настійливо запрохував: я боявся, що дістану телеграму з «Прощай». Тоді мені треба б було когонебудь, щоб я не лишався сам з цим страшним словом. 
О 12-ій я, зробивши деякі покупки, був дома. Біля готелю стояв уже найнятий візник. Я з ним привітався, як з рідним. У мене в кишені була телеграма, в якій Коха говорила: «Хорошо, сказала». Хіба за це не можна було навіть розцілувати візника? 
Але з Кларою справа стала вже трохи інакше. Охота до її товариства впала в мене нижче нуля. Я хотів уже їхати сам, з телеграмою. Клара спочатку ніби й пішла мені в цьому назустріч, їй ніби треба було бути на якомусь засіданні і ще щось. Я не умовляв і запропонував їй самій рішати. Ну, розуміється, вона вибрала не засідання. Ми поїхали. 
Дивна річ, увечері й навіть уранці, до телеграми, мені дуже подобались очі Клари, єгипетські, глибокі, подібні до Кохиних, але кращі. Після ж і очі її і вона сама стали вже трошки дратувати. Мені хотілось дивитись круг себе й думати про телеграму, а вона весь час оживлено й весело зверталась до мене з розмовами. 
Перші ознаки війни виявились верст на п’ять від Варшави. Почали попадатись окопи. Це рівчаки глибиною на зріст людини, з насипаним валиком землі по одному борднеру28 їх. У них лежала пом’ята жовта солома. Там, видно, спали і жили довший час. Тут же недалеко були й дротяні перепони. Довга смуга з дротяних тинків завширшки в два-три сажні. Я уявив собі, як повинен забитись і жахно загасати кінь, попавши в таку сітку колючого переплетеного дроту. Ще трохи далі, з правого боку шосе, виднівся форт — вали з рівчаками. На валах сіріли дві солдатські постаті вартових. Форт також був обведений дротяною перепоною. 
Але покищо не було ще ні руїн, ні слідів пожеж. Клара жадно придивлялась до кожної ямки на полі й питала мене, чи то слід від шрапнелю. Але перший слід я побачив на дереві. Шосе обсаджене великими вербами чи ясенями. І одне з них було обламане, з обдертою корою і виразними слідами чогось гострого, що дзьобнуло його в такому високому місці, куди не могла дістати рука людини. 
У коридор вагона прийшов музикант-парубчак. Він грав на губній гармонії, але грав так, як на справжній гармонії. Товсте й масне, безусе лице його навіть не почервоніло й було таке саме бліде. Він грав усі оперетки. Любиму Льовушкину й мою «Брось тоску, брось печаль». Зразу згадалось: ідилія, маленька кімната з круглою стелею і вузенькими довгими вікнами на самій горі 6- поверхового будинку. Зима, скрізь унизу сніг. Вікно розчинене і в нього з ковзанки виразно влітають у хату звуки вальсу з «Графа Люксенбурґа». Я щиро був вдячний товстопикому хлопцеві. Коли він просив у шапку, то підходив до дверей з ґалянтністю кавалера, що запрошує до танцю даму. 
В одному купе зо мною їде товстелезна дама-ропуха. Руки в неї пухкі, як у грудних дітей, тільки велетенської породи.. Вона, читаючи, чіпляє пенсне на самий кінчик носа. Руками ж навряд чи може обняти свій живіт. Щохвилини засинає, і тоді вигляд у неї якийсь вражено-застиглий, ніби вона вичитала з газети щось, що просто вбило її. 
«Брезантньїе снарядьі». 
Ще трохи далі почали попадатись будинки з пробитими дахами. Один гарненький біленький будиночок, якенебудь гніздечко закоханих, стояв з повибиваними шибами, через які видно було голі стіни. Задня частина його була вся зруйнована, і широка пробоїна червоніла, як оголеним м’ясом, рудою цеглою. 
І потім уже всю дорогу попадались хати з забитими вікнами, хмурі, з покусаними слідами на стінах. Мовчазні, самотні свідки промайнулого над ними гураґану. 
Вітер ставав дужчим. Кларин ніс почервонів і круг єгипетських очей лягла синювата блідість холоду. Вона ждала, що я її візьму під руку або обніму, одним словом, знайду що- небудь в рухах, чи словах, чи в погляді, що могло б її зогріти. Але я нічого такого не міг їй знайти у себе, і їй прийшлось, бідній, мерзнути, завіряючи мене при цьому, що їй цілком тепло. 
Пясечне — невеличке містечко. Візник зараз же при в’їзді показав нам костьол з пробитим дахом, який тепер лагодили сірою бляхою. Там у бані цього костьолу, на самій горі, сиділи германські офіцери і з біноклями перед очима слідкували за боєм. їх руські обстрілювали, але баня зосталась цілою. Це все ж таки не буденне чуття, яке було в тих офіцерів, на сажень над якими гранати й бомби розбивали дах церкви. 
Круг костьолу було найбільше руїн. Тут, очевидно, все палало. Лишились тільки закурені високі димарі серед чорних стін. Деякі будівлі підновляли, вставляли шиби, що повилітали від струсів і грохоту канонади; обмазували стіни, фарбували побиті кулями і шрапнеллю двері й косяки вікон. Але більшість все ж таки стояла хмурою пусткою. 
За містечком синів високий сосновий ліс. Під рудувато- червоною стіною стовбурів його сіріли пісочним кольором якісь насипи. Вони тягнулись напротязі всього узлісся. Ми зміркували, що то були германські окопи. Клара зараз же дуже охоче запропонувала піти туди й подивитись. (Потім виявилось, що вона дуже змерзла і через те охота її була така дуже жвава й енергійна). 
По дорозі до лісу, серед поля, втоптаного кінськими копитами і колесами важких гармат, попадались великі круглі ями з вибитою на один бік їх землею. Це були сліди бомб руських гармат. 
Чудно й дивно було дивитись на невеличкий рівчачок, у якому стояли страшні металічні страховища, від реву яких випадали шибки у вікнах і лавами падали людські істоти. У рівчаках було спокійно, чистенько, вони здавалися просто рівчачками для спусту дощової води. У цьому місці, мабуть, ні одна гармата не була пошкоджена, бо на валу й у рівчачку не помічалось ніяких слідів руїни від куль. Ліс теж був неполаманий, без слідів канонади. Високі товсті сосни мирно й дружньо стояли поруч одна одної, рівно й струнко виносячи вгору свої червонуваті стовбури, уквітчані зеленими голчастими вітами. Серед дерев, у глибині, помалу ходили якісь люди, щось шукаючи чи розглядаючи. Недалечко йшов солдатик у широкій шинелі, з бородою, і в незґрабних чоботях. Клара зараз же весело й немов задерикувато спинила й покликала його. (Манера соромливих і в дійсності несміливих людей, які рішили боротися з собою й бути одважними). Солдатик охоче зупинився й одповідав нам на наші запитання. Ні захоплености, ні особливого якогонебудь почуття не було ні в його голосі, ні в оповіданнях. Так, тут стояли германські гармати. Дев’ять днів вони грохотіли, ревли, струсювали всю околицю силою своїх ударів і заповнювали все димом і вогнем. Штикового бою тут зовсім не було і ружейного також мало. 
Один раз він, говорячи про шрапнелі, озирнувся круг себе й підняв з землі якийсь синенький черепочок: — От німецький шрапнель. — Я взяв у руки. Черепочок був важкий, чугунний чи з якогось іншого важкого металу. Потім ми весь час самі шукали таких черепочків, але не могли чомусь знайти. 
Солдатик направив нас до германських окопів, що були тут далі в лісі. — Це справжні зимові кватири, — додав він з слабкою посмішкою. Дійсно, це були майже помешкання. Далеко глибші й ширші, ніж руські. Вони були ще накриті дахом з гілляк. Узагалі, видно було зразу німецьку руку: все міцне, широке, ґрунтовне. Справді, могло здаватися, що такі окопи робилися для зимування. 
Біля цих «мешкань», що тягнулися паралельними рядами по всьому лісі, ходили жінки й чоловіки, бідно одягнені. Вони витягали з дахів окопів балки й несли до себе додому на паливо, їм це дозволив граф, якому належав ліс. Так сказали нам дві жінки, що, обнімаючи по черзі стовпа, трусили його, щоб витягти з землі. Між деревами то тут то там виднілися збиті з віт зелені великі курені-палатки — мабуть, офіцерські або вартових. 
І тут, у цьому мирно-спокійному, залитому кротко-журним світлом низького осіннього сонця лісі стояв велетенський, кошмарний грохіт, стогін, ревище. Тут падали люди з одірваними головами, з вирваними боками, пробитими грудьми. Не вірилось. Шамотілись і бігали з широкими очима й змореними жорстокими й розлюченими обличчями. Ми тихо й сумно пішли далі. І так же тихо й мовчки вертались назад. Клара перестала балакати і сиділа, трохи згорбившись. 
Верст через п’ять від Пясечного візник раптом звернув нашу увагу на щось, що діялось біля дороги. Троє чи четверо людей копали велику, довгу й вузьку, як траншея, яму. Ми спочатку не розуміли, для чого вона, але, подивившись за рукою візника, який показував у друге місце, зразу зрозуміли все. Кроків на двадцять від тої ями, теж збоку від дороги, біля розритої другої ями лежало щось сіре, окремими купками, які мали в собі щось подібне до людських фігур. Я згадав, що по дорозі в Пясечне бачив на цьому самому місці насипану могилку з хрестом із соснових паличок і з зеленими гіллячками, — братська могила. Тепер її розкопали і, очевидно, мали перенести трупи в ту другу яму, бо ця, певно, була неглибока і давала дух. 
Ми злізли з брички і підійшли зовсім близько до мертвяків, їх було виритих біля могили з 5-6. Усі в шинелях і чоботях, усі в тих позах, у яких їх скосила смерть. Тільки один був без чобіт, у сірих шкарпетках. І ці шкарпетки щільно облягали тонкі, довгі й ніби спухлі ступні ніг, які своєю непорушністю робили моторошне враження. У другого трупа збоку виднілося щось сизо-червоне з синім нальотом — вирване м’ясо. Всі голови обліпила земля і вони здавалися качанами, витягненими з землі. Крізь намоклу землю блідо проглядало подекуди мертве т\ро лиця і випинались волосинки стрижених чубів. 
На шляху зупинився автомобіль. З нього вийшли два офіцери і дві дами в довгих дорожніх вуалях, і один пан у великій шубі. Всі вони підійшли до ями. Дами зараз же застогнали, дивлячись на трупи круглими очима, але жадно підступаючи ближче і навіть зазираючи ще в яму. Там лежала купа трупів один на одному. Верхній розкрив руки, наче для обіймів, і лежав так лицем униз, наче не пускаючи з могили тих, що були там унизу. 
Офіцер (чи поліцейський околоток) помахав рукою на грудях на знак хреста і взяв мертвякам під козирок. Потім живенько почав обходити їх, нахиляючись близько до кожного й розглядаючи. Одного він потягнув за щось на грудях і сказав: — Стрелок. — Далі нахилився до другого, потягнув його за погон і прочитав щось на ньому. Тоді задоволено підвівся і весело сказав: — Шестой сибирский! Стрелки. А зтот без сапог, сняли. Да. — Він ходив і говорив з таким виглядом, неначе сам поклав їх тут і тепер був задоволений, що не змінили нічого в його порядку. 
Ми помалу пішли до брички й рушили. Всю дорогу, зустрічаючи солдатів, я дивився на них з тим самим чуттям, як на тих, що лежали біля розритої могили. А скільки ж то таких могил було розсіяно по довгому-довгому, на 500 верст, фронті обох армій! І скільки їх буде ще до кінця війни! Тепер від кожної сіро-рудої шинелі на мене дихає задубілими мертвяками. Кожний у такій шинелі для мене не людина, а щось безлике, безформене, моторошно-живе. 
2.	XI. 
На дахах мокрий сніг, який ритмічними краплями спадає по ринвах. З одного корпусу великих будинків «мебльованих кімнат» на другий перелітають голуби. Здається, хтось перекидається чорно-сірими ганчірками. Над дахами стоїть жовто-сіра каламуть. Я слухаю життя коридору і невиразна туга стискає мені серце. Тепер Коха вже в К. Вона ходить по тих вулицях, де мені не можна ходити, і думає... Про що вона думає в цей мент? Я уявляю різні можливості, і старий гостро-ниючий біль надушує мені на груди. Я розумом знаю, що тепер неможливе те, що уявляється, а біль все таки є. Чи заживе коли- небудь моя рана? І чим вилікувати її?... Здалеку журно доходять звуки віольончелі. Самота моя плаче в мені. Я хочу теплих, рідних грудей Кохи. Я пригорнувся б до її колін, і стихла б туга моя болюча. 
Капає сніг у ринвах. Голуби, набурмосившись, сидять під дахом на обляпаних ними карнизах. Голі  тоненькі стовбурці дерев, як мачти маленьких кораблів, стоять непорушно й сумовито. 
15. XI. 
Потроху, здається, починаю приходити до себе. Поривами чую в собі знову силу, силу боротьби і будування. Сьогодні кілька разів виникала ідея написати книжку про щастя. Сьогодні я вірю в нього, в можливість його. Я вірю також у силу проповіді, в роботу думки, яка постійно, неухильно, самовірно прокладає крок за кроком свої шляхи в мозках. Але мені треба насамперед організувати самого себе. Я повинен узятися за себе, повинен вибрати з себе найбільшу суму користи. Я рішив, як не щодня, то якомога частіше вести щоденник. Це сприяє самоаналізі й самоорганізації, примушує зупинятись над собою і перевіряти. Крім того, це є та увага, те зупиняння над життям, якого так треба для щастя. Розум, здатний зупиняти себе й усю істоту над ментами життя, прислухатись до них, вслухуватись, освітлювати їх, як з ручного електричного ліхтаря, пучком світла, — такий розум є великий помічник щастя. 
Що є цінне в нашому житті? Які елементи складають щастя? Мені здається, ті, які потім, одійшовши вже в минуле, спосібні викликати в нас солодкий сум і тиху радісну печаль проминулого щастя. Ми не знаємо, чи було там щастя; ми тільки по цій печалі та сумові відчуваємо, що воно дійсно там було. Щастя чомусь в теперішньому не буває. Ми помиляємось, коли неправильно називаємо якісь моменти підняття щастям. Часто ми це слово вживаємо просто машинально. Щастя, каже якийсь письменник, тільки в минулому (здається, А. Франс). Ні, щастя є спосібність бачити свою власну радість ніби збоку. Через те воно й здається тому письменникові можливим тільки в минулому, через те, що він може збоку, здалеку бачити себе й свою радість, пізнавати їх і раювати з цього пізнання й бачення. Увага, здатність зупиняти потік своїх безпосередніх переживань, здатність розривати діялектичний ланцюг, що необхідно зв’язує їх, і ніби одстрибнути від самого себе вбік і стати так, щоб бачити себе і все круг себе, здатність пильно-пильно вдивлятись у це і сказати собі: оце ж і є життя. Стій, подумай — це життя, ти живеш у цю хвилину. З таких хвилин складається вся чаша твого життя. Не пий її, заплющивши очі й жадібно прагнучи все далі й далі в неусвідомленій надії, що попереду буде щось, що дасть тобі справжню радість. Не на дні чаші є життя, а в кожній краплині її. Отже пий її помалу, пам’ятаючи про те, що робиш. 
І от я в цей мент однімаю губи свої од чаші і помалу-помалу смакую краплину-мент із неї. От в ухах ще гуде звук вечірніх суботніх дзвонів Москви. В коридорі швидко проходять номерні й посильні хлопчики, з холоду потягуючи носами. Вони — дрібнесенькі краплинки-порошинки, які входять складними елементами в плинність чаші моєї. І вечірній дзвін, і тиша нашої спальні, і завіса на вікні, пофарблена червоним світлом паперового абажура на електричній лямпі, і кроки посильних хлопців, і мої думки, і те перо, що біга хапливо по паперці, — все це є життя, все сповнює мене вдячним і тихо-радісним сумом. Я ніби одійшов уже вперед і бачу все це, як у минулому. І тому воно вкривається поетично-ніжною завіскою пережитого. 
Але що є особливе в цьому менті? Ніщо. Подібних йому було в моєму житті сотні тисяч. Я їх пропустив без уваги, не пофарбувавши поезією уваги й не зупинивши в собі. І хіба ж я не міг побільшити суми радости в собі такими ментами? 
Позавчора приходила до нас Гаша. Прийшла вона, як сама сказала мені, власне до мене, а не до Кохи. До мене, як до лікаря. «Ну, розуміється, як до лікаря душі». Річ у тім, що їй треба було порадитись, як їй бути з Сьомою. Він останніми роками став зовсім неможливий у родинному житті: кожна хоч трохи гарненька жінка вабить його до себе, і він аж дуріє, забуваючи про все. З нею ж він дратується, поводиться різко, нетерпляче, або мовчить і чогось бурмоситься. Десь завжди ходить, призначає жінкам побачення, бреше, сердиться за те, що бреше. Раніше вона реагувала на це жагуче, нетерпляче, обурено. Тепер навчилась брати себе в руки, робити навіть байдужі та веселі фізіономії, але... але доки ж їх робити? Неможливо ж так усе життя. Можна в одному випадку здержати себе, можна в другому, але коли це треба робити щодня, тижнями, місяцями і, мабуть, роками, то де ж узяти сил так володіти собою, терпіння, видержки? І що їй робити? 
Я сидів і не знав, що їй сказати. З мене дуже поганий «лікар душ». Одначе думку свою я їй сказав: з двох лих треба вибирати менше. Лихо, що він її не любить уже, лихо, що бігає за жінками, сердиться, що у них сварки, нелад і нема радости в родинному союзі. Але чи буде менше воно від того, що вона буде вимагати від нього любови, робити йому сцени ревнощів, дорікати, лаяти, плакати, грозитись? Навряд, чи цим вона зменшить лихо. Навпаки, побільшить його. Треба дати Сьомі спокій, хай провадить він своє життя так, як вважає кращим. Себе ж треба взяти в руки і раз на все в душі своїй примиритися з таким станом свого чоловіка. Не вимагаючи від нього любови, постаратися стати йому товаришем і другом. Найкраще, звичайно, це розійтись, раз нема любови хоч з одного боку. Але коли розходження, за словами Гаші, для неї є страшніше смерти, то треба робити союз якомога менш болючим і тяжким для обох сторін. 
Не знаю, чи подіяли мої і Кохині слова на Гашу. Навряд. Хіба можуть слова сторонніх людей змінити психіку людини, що вироблялась так довго? Невдячна задача бути лікарем душі, особливо, коли тебе ним роблять без твого відома. 

ВИПИСКИ З ПРОЧИТАНИХ КНИЖОК І ДУМКИ АВТОРА 
«Взаимопроникновение состояний сознания, благодаря которому в настоящем сохраняется прошлое и преднамечается будущее, придает потоку жизни такой неделимости и цельности, что описание его становится невозможньїм и потому, ради целей практической жизни рассудок прибегает к раздробляющему анализу, создает понятия о душевньїх состояниях будто бьі находящихся вне друг друга и не- лроницаємьіх друг для друга и превращает Я в связку таких состояний, на подобие связки прутьев веника, вместе с зтим теряется представление о текучести душевной жизни и отвергается цельное Я». 
«Для того, может, и всю любовь ко всем придумал, чтобьі иметь право лгать тебе своей любовью, чтобьі не обясняться и не говорить о том, о чем больше всего хочется говорить». 
Пер. тк. 
Потік переживань. Сьогодні людина = а. б. с. д. Завтра = в. а. д. е. ф. і т. д. Реакція на одне і те саме явище (М) сьогодні і завтра інша (Берґсон). 
Сон. Нам снятся обьічньїе вещи, а весь сон проникнут звуками какойто неизяснимой и совершенно особенной музьїки. 
Будуче — що воно таке? Це минуле проектоване на поріг сучасного. Це — відбите й побільшене сучасне. Будуче цілком залежить від сучасного і минулого. Хотіти про силу і красу будучого — це значить, бути самому в сучасному дужим і гарним до певного ступеня. 
