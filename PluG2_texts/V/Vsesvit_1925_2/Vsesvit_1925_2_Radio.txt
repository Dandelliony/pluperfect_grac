Радіо.
Зовсім не парадокс. Навряд чи є ще в світі такі ж сучасні і так само часто вживані два слова, як— Революція Радіо. Два символи XX віку, два переможці часу. Поки світ поділений ще на два табори світ революції і світ радіо. 
Пам'ятаєте, нещодавно зразу в кількох наших газетах уміщено було карикатуру: В Америці сидить буржуа. Очі в нього заплющені. Він солодко дрімає, заколисаний музикою, переданою в радіо-прийомник, що тут же стоїть поруч нього. Грають яке-небудь „тинерері" або „янки дудль". 
Аж ось він кинувся, — і обличчя його скривилося від жаху: радіо ниє Інтернаціонал. Під малюнком же тільки промовистий текст із газет: 
Успіхи нашої техніки. 
У Ленінграді одержано повідомлення з Америки, що там чути наші радіо-концерти. 
Це поки що карикатура. А може кілька років згодом цей малюнок буде вже на плакатах.
Що таке є радіо? 
На перехресті двох вулиць, якого-небудь де-небудь в Америці сидить хлопчик, чистить чоботи. 
Але він не стукотить нетерпляче щітками об свою коробку, як це роблять такі самі хлопчики на перехресті якої-небудь Університетської вулиці й майдану Рози Люксембург. Він навіть не закликає перехожих, пропонуючи брудні чоботи зробити блискучими, мов туалетне люстерко актриси, не вихваляє своєї геніяльної «гуталіни». 
Обличчя його поважно-пильне. На чолі зморшки напруги. Йому заваджає вуличний гамір, він слухає радіо-концерт симфоничного оркестру лондонського королівського театру. В ящику, що на нього ставляють ноги його клієнти, в нього радіо-прийомник. 
І ще: там-же таки. Вулиця стиснена двадцяти і тридцяти поверховими мурами будинків велетнів. Тут бучніший гамір відбитий камінням. Гуркіт ланцюгів-трамваїв, гудки автомобілів,-той невимовний гамір міста, що від нього у бідолашних фермерів з далекого Заходу надвечір болить голова. 
І ось над цим гамором і гулом світового міста, перекрикуючи і гудки автомобілів і вигуки газетярів поволі розважливо хтось пронизливим голосом аж захлинається та розповідає, який то здатний та добрий на вдачу містер X, і закликає перехожих, коли вони мають хоч крихітку глузду, голосувати ні за кого иншого, а саме за містера X. 
Але американські перехожі не зупиняються здивовані, не шукають збентежені, де гукає цей химерний голос. Там —це побут. Там-усі знають, що провадиться передвиборча боротьба і якийся промітний кандидат понаставляв на дахах велетенських будинків зразу в десятках, сотнях міст великосажневі рури «громкоговорителів» і сидючи десь за багато верст у себе в господі в вигідному кабінеті, репетує звідти по всій країні. 
У нашому підзаголовку запитання: «Що таке є радіо"? А ми оповідаємо про хлопчика, що чистить чоботи та про меткого містера X. 
А чи важливо ж читачеві знати, що для радіо потрібні якісь там катодні лампи, якісь кришталики, антени... Зрозуміла річ, на те, щоб кожний механізм був справний до роботи, то треба йому мати ріжні „кришталики", про них же можна прочитати в техничних журналах. А ми, на нашу думку, вже дали відповідь на запитання: «Що таке є радіо». І прийомник в ящикові до чищення чобіт і великометровий «громкоговоритель» це крайні точки від кандидата на президенти хлопчака, і вся ця «просторінь» насичена одним: - Радіо. Не дурно в Америці десятки мільйонів прийомних станцій.
Що було б, коли б автор жив 1950 року.
Автор дуже задоволений, що він пише цю статтю про радіо 1925 року. Своє оповідання він може обмежити тим, що розповів про передачу через просторінь згуків, а також повідомленням про те, яких наслідків уже досягнено в передачі зображень через просторінь. А в тім читач знає про це вже з 1-го числа „Всесвіту". 
Згадайте, що радіо вийшло з лабораторій усього кілька років тому і проте вже опанувало світ, і ви зрозумієте, що ваше щастя, що тепер 1925 рік, а не 1950, бо тоді стаття ця заняла б усе число журналу. У ній було б оповідано про те, що радіо вже передає через просторінь енергію, що нема потреби боротися за кожну електростанцію та здіймати гасло електрофікації, й що енергія зробиться здобутком кожної людини, та що не буде в світі такого куточка, де машини не були 6 приступні усім людям. 
Потім (1950 року) автор розповів би про війну, якою вона буде (як буде!) в вік радіо, про «проміння смерти», що зупиняє за 1000 верстов автомобілі в русі, «проміння смерти», що підпалюй і руйнує вибухом порохівні, палить лани, нищить усе, що є живого —це все є тільки іграшки. Тисячі літаків керованих радіо, що не мають на своіх облавках ні літуна, ні спостерігача, матимуть змогу літати скільки завгодно часу (адже ж вони не залежатимуть від кількости взятого з собою горючого матеріялу, бо енергію діставатимуть через радіо) та скидати начинені тифозними микробами та газами бомби. Напослідок, 1950 року автор може розповів би і про радіо — зносини з иншими планетами, з Венерою або Марсом, та ще силу цікавого що навіть не спроможеться зараз 1925 року вигадати.
Ближче до діла!
Ми говорили про Америку, говорили про 1950 рік, говорили навіть про Марс та про Венеру, про Україну ж іще й слова не сказали. Отже Про радіо в СРСР: Ще півроку тому на Україні тільки й того, що читали про перші успіхи московського радіо, тільки заздрили Москві. А там радіо обернулося в явище майже стихійне. Кожного дня прибувало вже не два, три нові аматори, а сотні. І от на протязі одного року в Москві злагоджено було десятки тисяч прийомних аматорських станцій та три великоміцніші пересильні станції.
Радіо на Україні.
Кожна подія має свою дату, і днем народження радіо на Україні був день відкриття безплатної радіо-консультації в листопаді 1924 року. Першого ж дня помітно було, як суспільство надзвичайно зацікавилось радіо. Сюди приходили і представники клубів і «ходжаї» з найближчих сел, але здебільшого одвідувала молодь фабзавучники, комсомольці. Через цю консультацію уже перейшло безмаль 3 тисячі чоловіка.
Зараз уже почалися Переговори про збудування у Харкові міцносило на 25 кіловат станції. Така станція буде чутна не тільки на Україні, а й Сибіру й за кордоном. Та й зараз зайдіть лишень до першого ліпшого клубу, що вже улаштував у себе «громкоговоритель», завітайте лишень до консультації і подивітесь на захоплені обличчя молодечі, прислухайтесь до розмов і ви пересвідчитесь, що радіо має під собою міцний грунт, що радіо на Україні зробилося фактом.
