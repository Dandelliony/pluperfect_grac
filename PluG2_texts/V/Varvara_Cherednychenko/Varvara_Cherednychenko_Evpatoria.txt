Євпаторія
Палуба просякла білуватими сутінками. Людей не видно. Лише зрідка безлицьою примарою просковзне чиясь постать. Невиразні живі клунки обліпили підлогу й лавки, і серед них чується хропіт, сопіння й пошепт.
Чмаренить і фльокоче йодистий морок. Потужно-суворий машиновий ритм далеко одгонить кошлаті привиди зафурджелених хвиль. Рівно йде (не йде) океанський пароплав. Вітер жбурляє з-поза облавка краплистим дощем. У дощовій діагоналі оксамитно мерехтять електричні ліхтарі — сіють хитливі білуваті сутінки.
Біля дверей кают другого класу, в затишку кутка, на підлозі лежать пасажири третього. Осторонь, на сходах до палуби першого класу, принишкла «непромочна» постать жінки. Такі округлі контури й через плече туго заплетена коса до колін.
Потужному ритмові машин десь із глибини окселентує басовий хропіт. Мотря Карпівна (крайній від дверей червоноковдровий клунок) рукою біля себе, а тоді у пітьму неспокійно:
 — Чи ж скоро Євпаторія? Так дме... Ніяк дитини не вдержу: розкидається...
Сонно хлюснула тенорова одповідь:
 — Колись приїдемо... Ну й курорти!
Позіхання проковтнув басовий хропіт. По ногах швай-швай темна постать — і раптом шурхнула в осяйному чотирикутникові східців до кают. Позіхання перейшло в октаву сміху й перегодом викинуло слова, що вдарилися в білуваті сутінки грудками сухої глини:
 — О, вже поніс свою по-літ-гра-мо-ту.
Задиркуватими горобчиками спорхнули сопранові слова:
 — Де ж пак, уже й політграмоту?!
Бас, як рискалем по твердій глині:
 — Гм-м... скажете, ні? Я їх наскрізь... Раніш були хар-р-роші книжки: і романи усякі, і романси, і повісті. А тепер скрізь нема нічого — що в Одесі, що у Владивостоку...
Мотря Карпівна контральтом — води кухлик:
 — Ви з Владивостока? Чи ж довго в дорозі? І як там?
 — Хм-м... Завтра акурат три тижні. А щодо всього прочого — скрізь те саме — советська власть і політграмота на всіх швах.
Сміх горобчиками:
 — Ха-ха-ха! Ой, чи не треба й вам політіспит складати?
 — Хм-м-м! Наш брат, спекулянт, щоб ви тільки знали, на кожному кроці політграмоту здає... Тьху! — Бив рискалем по скам’янілій глині й одкидав грудки тяжко-самозадоволено:
 — Хіба я тільки один раз у ЧеКа сидів? Чи не знаю вошей у бупрі? Я їм у вічі просто: «На чортового батька здалася наша революція з цією Україною, коли був у мене двоповерховий будинок, а тепер немає, була бакалійна крамниця, а тепер немає... Були діти, та сина понесло в комуністи, а дочка безвісти пропала...»
Дзвоником на галасливих зборах:
 — Шкурні інтереси у вас — більш нічого!
Пилкою по дубовій корі чоловік:
 — Та я ж казав-говорив: досить і однієї бутельки!
 — Плювать, тут самі женщини, а женщини одного сорту з вашим братом. Також, бідолахи, постраждали. Тільки й марять — «дайош!» Не те щоб на спідничку набрати, а все на дурничку... Хе-хе-хе!!!
Мотря Карпівна хлопчика до себе. Вогкіє ковдра на плечах, мулить під боком корзина, а щоку надавив клунок, бо подушки під дитиною. Думки витягуються у гачки запитань: Як? Де? Що?
Чвара жбурляє дощем. Хвилі глухо в бік пароплава. У пітьмі заблис маяк. Пробіг молодий матрос і розгойдав кодолу слів:
 — Хто на Єв-па-то-рі-ю? Го-ту-уй-сь!
По темних купах подорожніх на палубі зашваркав немащеним пасом гомін, завидніли руки, ноги, голови. Крізь волохате, кольке сукно дощу замружила лінія берегової електрики. Мотря Карпівна без кінця перераховувала свої речі: постіль, корзина, торба і ящик. Спросоння вередував Петрик.
 — На-го-то-вте квит-ки!
Не крик — іржавий скрип:
 — Ой, корзиною, корзиною по голові!
І коров’ячий рев:
 — А, щоб тобі, мерзотнику, очі повилазили, як ти моєї дитини не бачив?!
 — Постороніться, громадяни! Перший катер — для дітей і хворих страхкаси. Ставайте в чергу!
Червона пика в сивій щетині виставилася з-під брезенту і знову рискалем по сухій глині до Мотрі Карпівни:
 — Та чого-бо ви? Ще з добру годину проволоводимось ось тут, перед пристанню, і плечі роздавите, і ноги наморите зря. Ще й гудок не гув, а ви он уже стоїте!
Жіноча постать там, біля борту, нервово підвелася. Пасмо електричного світла позолотило косу на картато-зеленім закордоннім гумовім пальті й такому ж кашкетику на голові. Галункова рукавичка простягнулася назустріч величезному темному пальтові й потонула в долонях теплих чоловічих рук.
 — Сано, ми вдома! Красуня Євпаторія зустрічає тебе в чорнім туалеті й блискучих діамантах. Поглянь, моя радосте! Ми — вдома!
Але очі жінки дивилися повз його обличчя, і друга рукавичка простягнулася — не туди, де в полоні теплих долонь лежала перша, і глибокий контральто нервово рвав думки:
 — Саадете, одійди, я мушу бути сама... Мені треба...
І жінка зійшла вниз, і, зупинившися близько Мотрі Карпівни, промовила роблено-офіційним тоном:
 — Пробачте, ви Дмитро Митрофанович Лелюк? З Херсона?
Мотря Карпівна міцно обхопила свого... Петрика й, наче очікуючи удару, застигла з криком подиву в широко одкритих очах.
Покотився смішок, гупнула подушка, падаючи вітрилом, розпласталася груба брезентова свита з кобеняком, а її власник схопив обома руками плечі тої, що підійшла, й тягнув до світла. Важке дихання старого й жах у цілій постаті Мотрі Карпівни запалили полум’ям лице під капелюшком. З-під клунка тим часом виповзла ще одна постать і, ставши навколішки, сипала за полу піджака старого велетня й пилкою по дубовій корі:
 — Ось годі ж, я ж казав-говорив — досить і однієї бутельки!.. От і акурат... Митю, брате!..
Старий, як очуняв, і, сердито махнувши кулаком мимо обличчя свого опікуна:
 — Тпрусь!
Пароплав наблизився до маяка, і світло вихопило з пітьми високу крем’язну постать із підійнятим догори обвітреним червоним лицем, що завмерло в звірячім напруженні очікування, аж синя вена перерізала високе чоло до перенісся. Кругла голова, вкрита рідкою білою щетиною коротко стриженого волосся, й такі ж срібні вуса двома вузенькими гачками замикали темні товсті губи. Жінка низько схилилася над цим живим портретом і тим ніби пірнула в пітьму. Затремтіло контральто в нервовім пошепті:
 — Дмитре Митрофановичу, чи ще жива Орина Миколаївна?
На відповідь руки старого почали хапати повітря, наче їхній власник намірявсь плавати, й усе велетенське тіло впало на товстий брезентовий клунок, як у вигідний фотель, а голова припала до непромочного пальта. Мотря Карпівна заворушила губами:
 — Оксанко, Оксанко! Ти?
Жінка нічого не чула. Вона почала нервово стягати з себе рукавички. Нащось зняла кашкета з голови. Галас навколо них дужчав. Петрик, що вже давно одбіг од матері, закричав:
 — Мамочко, там написано: «Ленін»! Мамочко! Нас привіз Ленін! А татко знає, що нас привіз Ленін?
Дитячий голос розбив скам’янілість напруження трьох облич. Мнучи в руках кашкета й рукавички, важко дихаючи, промовила жінка:
 — Так от як довелося нам зустрінутись?!. Тату... Мотю... Ви до Євпаторії?
Старий потягнув її за пальто.
 — Так сідай із нами. Ну, як же ти? Е-ех! Дмитро Митрофанович, Орина Миколаївна, а воно — мати, батько! Не сподівався!
Пароплав пришвартовується до пристані. На палубі ярмарково людно. Їх штовхають. Роздратовані голоси б’ють по вухах. А вони міцно тримаються за руки в несвідомім інстинкті не загубити одне одного...
 — Наші, советські порядки! А наші діти вже й не діти! Ми червінці веземо, а вони — хвороби! Погляньте, гляньте, ну хіба вони схожі на робітників?
Зі сходів баритоновий поклик владно:
 — Сано, нам треба йти!
Жінка помітно почервоніла й, озираючись, промовила:
 — Я мушу йти, це дружина моя, до його рідних їдемо. Де завтра побачимось? Хіба от що — нате мою адресу. Годині о дванадцятій приходьте.
Стиснула руки. Нащось хусточкою провела по обличчю, одягла кашкетку і, одягаючи рукавички, тихо одійшла.
 — Сано, тебе не вдарили? Перейдімо до першого класу.
Гомінкий, роздратований натовп спускається до катера. Чути крик:
 — Мотря Лушпайкова є?
На відповідь Петрик:
 — Тату, ми ось тут!
Мотря Карпівна лишає адресу в руці старого й хапливо зникає в натовпі. Батько сидить нерухомо. Він ніколи ще не почував себе таким тверезим. Він чує, як уся його постать одгонить кількатижневим потом, коньяковим і пивним перегаром, пригадав, що у нього немає чистої зміни білизни... Уявив картато-зелене дороге пальто дочки, її усмішку і жовті рукавички і цей особливий наказ в очах залишити її зараз... Той, кого вона назвала Саадетом, узяв під руку... Зовсім, зовсім колишня улюблениця Ксеня, його батьківська гордість... Спогади у випадковій різноманітності насунули на його свідомість: вісімнадцять років жив нею: від першого дня її народження. А тепер зустрілись, і «Дмитре Митрофановичу», наче ніколи не обіймала і не цілувала свого батька. Наказ в очах і ось листочок із блокнота... Тихо. Останні неквапні пасажири залишають пароплава. Десь ніби знайомий голос і — тихо все:
 — Митю, брате, одштукатурить бутельку?
Казав, наче до себе:
 — Я її викохував, як королівну, я постачав їй, що тільки бажала її душа, а тепер... не бачилися п’ятнадцять год, і вона мені «Дмитро Митрофанович»... і не про матір, а про Орину Миколаївну спитала...
 — Так що? Відкоркувати бутельку?
 — Густо в мене на серці, Ванюшо... Рому давай! У чотирнадцятому диплома з медаллю за гімназію взяла, і одно тільки слово мені: «Їду в Москву на курси». А я їй відповів: «Не поїдеш!» А другого дня зникла. Усе ціле, а її немає. І гребінця не взяла з дому. Тільки свої документи та диплом... Мати в сльози, а я мовчу. Думав, скориться, злиднів покуштує і скориться. Через півроку поїхав сам: вибула з міста, в адресному справку взяв. Шукав, розшукував, ані до чого. І ось тільки сьогодні вперше зустрів.
 — Хто б таки знав, вона у Новоросійську сіла. З оцим самим і все отут сиділа... Я почав і побоюватись: чи не родичка фінагентові? Ні, сказали, інженер, окрему каюту першого класу взяли. Інженер. Та записка ж у тебе? Ану, що в ній? «Євпаторія. Константинопольська, 48. Інженер Саадет Ісаакович Челебі».
 — Гм-м… єврей?
 — Мабуть. Адже ж Ісаакович... Ну, вип’ємо за Ісааковича!
Тихо. Пароплав принишк у білуватих сутінках... Численні електричні ліхтарі прибережних вулиць освітлюють сірі кам’яниці будівель минулого століття й серед них величний профіль стародавньої ханської мечеті, що мала ліворуч карикатуру на себе в образі військового царського собору...
 — Громадяни! Пароплав — не готель. Чому не зійшли з пасажирами?
 — Е-ех, любий чоловіче, дочку знайшов! Сідай та й випий за її здоров’я...
*
Другого дня Оксана Дмитрівна прокинулася пізно. Ліжко зберігало відбиток тіла Саадетового. Крізь штору проходило сонячне проміння. Обвела очима кімнату не рухаючись. Вона приїхала після реєстрації в Новоросійському ЗАГСі до батьків своєї дружини, що живуть у XVII столітті караїмських національних звичаїв. Власне, ще два місяці тому вона нічого не знала про існування Саадета Челебі й ще чотири дні тому не мала й наміру вдавати з себе молоду по своїм шлюбі.
З сонячним промінням в опочивальню доносився дзвінко-гомінкий пошепт тиші. Жінка скинула з себе рожево-золотих відтінків єдвабове вкривало і зробила кілька кроків по пухнатому килиму. Голе тіло в м’яких півсутінках одсвічувало порцеляною. Дзеркала в опочивальні не було. Нагнулася до валізи і, застромивши руку знизу, витягла твердий пакуночок у суконнім вишиванім саше. Дістала з нього дві в сап’янових палітурках книжки. Невеличким ключиком, що висів у неї на шиї на золотім ланцюжку, одкрила першу. «М. Метерлинк — Сокровище смиренных. Мудрость и судьба». Погортала пестливо листки й узяла другу книжку. Одімкнула й поглянула на першу сторінку: «Щоденник Оксани Лелюк. Париж. 1914 р.». І з цією другою книгою підійшла до столу й схилилася над чистою сторінкою дорогоцінного паперу. Написала на ній: «Євпаторія, 30-го червня 1929 року». І, замислившись, почала вглядатися крізь штору у вікно.
Там, обведений, високим муром, зеленів садок. У кутку півциліндрової форми альтанка, вся оповита виноградними лозами з недозрілими рясними кетягами... З важкими гілками майже стиглого плоду стояло молоде морелеве дерево. Гострий аромат ішов від високих білих лілей і криваво-червоних троянд. З глибини садка подавала голос коза. Зграя горобців цвірінькала на чистих плитах каменю навколо дому й по численних стежках. З гілок старої шовковиці розносився посвист дроздів. В альтанці біліла скатертина на столі, й навколо по лавках рябіли килими. На краю кам’яного басейну лежали великі окуляри в чорній оправі... Дзюрчав тонесенький струмок по кам’яній лощовинці до квіток, а під кущем чорної смородини стояв старовинний дерев’яний фотель і перед ним аналой із товстелезною великою книгою.
«Просто біблійська ідилія», — підсумувала свої спостереження й мимохіть пригадала головні етапи й пригоди свого мандрівного життя. Рукою провела по щоденникові, глибоко зітхнула й, примруживши очі, записала: «“Саадет” означає “щастя”, і його мати сказала мені вчора: “Хай буде благословенний цей момент твого вступу в нашу родину, моя дитино!” Ми спали в кімнаті, що могла б бути за окрасу якогось європейського музею. Невгамовна туга одбирає мені насолоду милування цими перлами національної культури. Тривожно б’ється серце, а сон іще володіє думками. У дикім проваллі проміж уламків скель, серед нічної пітьми, мене рвуть пси, і, розтерзана, бачу я вгорі промінь. Тіло так болить, що несвідомо шукаю на нім сліди зубів... “Хай буде благословенний цей момент твого вступу в нашу родину, моя дитино!” А мені так треба побути з собою, непоборна потреба зараз саме на це. Та чую голос Сааді...»
На порозі став Саадет у білім убранні.
 — Ах, ти моя хитрушко! Прокинулася і тихенько щось собі шпортає... Швидше вбирайся! Там уже давно чекають на мою зорю!
 — Одну хвилинку, Сааді!
 — Тікаю, тікаю. Але ти приготуйся вислухати кілька історій: найперше — караїмського народу. По тому — історію славного міста Євпаторії. А по-третє — великого роду Челебі і, нарешті, про його поки що останнього представника Саадета Челебі. Мій дідусь — ріббі Моше — вже готується до цього. Ти маєш одягнути ось цю ранкову сукню, що тобі дарують її мої дві тьоті — Арзу і Біяна. Вони також наготували для тебе всіляких лагоминок караїмської кухні.
 — Кудою втекти? — жартівливо боронячи себе руками, скрикнула жінка.
 — Е-е, не втечеш!
І справді, ріббі Моше чекав нову свою онуку. Він багатозначно потирав свої сухі руки, позираючи на неї поверх окулярів у чорній оправі, коли мати Саадетова привітала її.
 — Саадлар олсун! 
Церемонію снідання з куштуванням численних страв і розмовою про їхні рецепти ріббі Моше ледве втримав півгодини.
 — Ех, усе це ніщо, коли б Сана покуштувала, що готувала небіжка Хаджі Саррата, так ото було райська їжа... Її акалва, баклава, каймаки, шербети ... Хаджі Саррата була сімдесят років королевою караїмської кухні.
 — Як? Королевою? — спитала Оксана Дмитрівна і цим зробила найбільшу приємність старому.
 — Непередбачена історія, — посміхнувся ріббі Моше. — Хаджі Саррата померла в Євпаторії 1903 року. Саадете, ти пригадуєш її похорон? О о! То була побожна караїмка. Навіть побувала на прощі в самому Єрусалимі. Її шанував увесь народ. Де б не одбувалася велика подія у багатого караїма — запрошували Хаджі Саррату: вона і до Москви їздила, і до Херсона, і до Феодосії. Ніхто не міг смачніше за неї приготувати караїмські страви і дати розпорядок на бенкеті. І багато платили їй. Коли батько Саадетів справляв своє весілля, я дав Хаджі Сарраті триста карбованців. Багато одержувала, а сама ходила нужденно. Хто її не знав, то уявляв жебрачкою. Вона таки і з родини бідної. Дванадцятилітньою дівчинкою найняли її багачі Шакаї (моєї дружини дід), і померла вона у дочки Шакая, пані Шишманової. А коли померла і прочитали тестамент , вельми всі здивувалися, бо довідалися, що багато десятків тисяч карбованців залишила вона на їдальню... На безплатну їдальню для убогих.
Невістка старого нагадала:
 — Ріббі Моше, у нас часто готувала Хаджі Саррата, і це все за її рецептами.
 — Хе-хе-хе! Та не її руками. Розумієте? Дев'яносто літ прожила на світі і все годувала багачів, а як померла, то бідним їдальню влаштувала... А який сюнет їй упорядкували?! Ай-ай-ай!!! Великий народ караїмський, і багато в ньому славних мужів було, і багато значних талантів. Але щоб ти знала, Сано, караїми всі чесні... Не так, як євреї, ні... І караїмський народ, по щирій правді сказати, анічогісінько не має спільного з єврейським.
Саадет узяв непомітно пальці Оксани і пробубнів у м'які чорні вуса:
 — Ну-у, тепер починається історія перша.
 — Наш великий караїмський народ веде свій початок від Симона, Дана та інших колін Ізраїлевих від часів перського царя Камбіза , що вийшли з Єрусалима для визволення Рувима й Гада . Вони допомогли цареві Камбізові перемогти массагетську царицю Томіріс і як нагороду за цю геройську допомогу одержали від царя Керим, цебто Крим, що означає «великий дарунок». Герої-предки в Криму поріднилися з героїчним народом хазарським, що прийняв єврейську віру й асимілювався з ними. Цю істину одкрив невтомний працівник нашої нації Авраам Фіркович , який об’їздив сам усі шляхи єврейських мандрівок і знайшов важливі документи про це на Кавказі, в багатотисячолітньому селі Менгліш. Невеликий культурний загін євреїв-вояків розтворив свою кров із хозарами, що, за документами генуезців, володіли Кримом... Та й наші святі пам’ятники Йосафатової долини біля Чуфут-Кале свідчать наочно, що караїми жили в Криму в IX столітті християнської ери... Єврейські вчені суперечать цьому. Але наш славетний Авраам Фиркович користувався славою на всю Європу, і тую славу його ніякі шмендрики  — Гаркаві, Штрак чи академік Кунік  — не в силі похитнути своїм белькотанням... Бо слава караїмського народу завжди купалася в промінні прихильності славнозвісних ханів і царів у ті часи, коли євреїв скрізь вигонили й переслідували як облудників і лихварів. І це не дивно. Караїми начальству покірні, роботящі й чесні!
 — Не всі покірні й не завжди! А повстання татар за Катерини? В ньому ж наші караїми відіграли не останню роль? Та й історія Самуїла Саатчі...
Старий ніяково посміхнувся.
 — Ет, пригадав! Самуїла Саатчі.
 — Е, ні! Це знаменитий факт із нашої історії. Я її коротко розповім тобі, Сано! 1787 року цариця Катерина одвідала Чуфут-Кале... В таких випадках караїми вважали за потрібне обдарувати високих гостей чимось винятково цінним. І присудила караїмська громада своєму геніальному винахідцеві, годинникареві Самуїлові Саатчі, піднести цариці годинника, що його той сам вигадав і власними руками зробив. А мав той годинник надзвичайно хитрий механізм, про який іще ніде й не чули... Імператриця Катерина дуже зраділа подарункові, взяла годинника й хотіла забрати винахідця до Петербурзької академії наук. Але Самуїл Саатчі не побоявся накликати на себе гнів імператриці й рішуче одмовлявся виїздити з батьківщини. А коли другого караїма, Веніаміна Агу, Катерина запитала, чого він хоче од неї в нагороду, той сміливо заявив перед усіма: «Прошу виписати мене з вашого підданства, бо волію записатися в турецьке і вмерти в Константинополі!»
Ріббі Моше зломив свою довгу бороду нахилом голови:
 — Ну, це... Це коштувало караїмським громадам надзвичайно багато золота, і тому нічого про ці протигромадські вчинки згадувати. А от те, що караїми ще за царя Камбіза, цебто за 220 років до народження Христа, були вже в Криму, важливу й велику послугу нам зробило, бо російські імператори впевнилися, що караїми вже ніяк не могли розпинати Христа, а тому й єврейські погроми ніколи не поширювалися на караїмів.
Саадет знову посміхнувся.
 — Окрім того, що отаман Гонта на селі Деражні вирізав цілу караїмську громаду, і з неї тільки двоє втекли до Луцька?
 — Саадете?.. — В материному голосі пролунав відгук далекого дитинства, й інженер покірно схилив голову.
 — Не слухай своєї дружини при старших, Сано! Так на чім я, пак, зупинився? От перебиває мені Саадет... історія караїмів за кілька тисяч років їхнього існування ще не написана й поднесь. Журиться караїмська нація, що немає достойного спадкоємця славному Авраамові Фирковичеві, але я хотів тобі, моя люба, ще розповісти про нашу караїмську столицю, Євпаторію.
Інженер хитро підморгнув жінці. Ціла родина сиділа непорушно, з очима, втопленими з старого, і з виразом самоповаги покірно стежила за його словами.
 — Перші місцевості, де оселилися караїми, називалися Солхат (або Старий Крим) — по хозарському «лівий схил гір», та Онхат — «правий схил», Сеферада (сучасна Керч), ну, і Херсонес... Чуфут-Кале означає точно: «чуфут» — єврейська, «кале» — фортеця. Вона була заснована за 300 років до народження Христа і називалася ще тоді Села-Юхудим, цебто «скеля євреїв». Має вона ще імення Кірк-Єр — так називали її греки. У Чуфут-Кале переховувалися святині караїмського народу, він під час постійних воєн у Криму шукав тут захистку. Фортецю збудовано на високих скелях. Вона багато століть берегла святощі й скарби караїмів, та вороги дісталися й туди... У старій фортеці зникла вода. Тоді нарід примушений був перенести свої святощі до Євпаторії. Євпаторія має приблизно дві з половиною тисячі років. Грецький історик Геродот називає її Каркініт. Фортеця Каркініт була під повсякчасною загрозою, як і Херсонес та інші селища греків. У старих паперах ми знаходимо, що полководець Діофант, котрого цар понтійський Мітрідат Євпатор послав боронити грецькі селища, мусив збудувати тут міцну фортецю Евпаторіон; це було десь близько до народження Христа. Через півтори тисячі років турки розбили грецькі й генуезькі фортеці, закріпили свою владу тут одбудуванням нашого міста під назвою Гезлев, цебто «цілься на будівлю».
 — В українських народних піснях це ймення вимовляється Козлов, — тихо промовила Сана. Але її почув тільки Саадет. Старий вів свою історію далі:
 — Цариця Катерина полюбляла грецькі назви, а тому з її наказу місто знову перейменовано на Євпаторію... Отже, маємо: греки, генуезці, тавро-скіфи, хозари, караїми, і... нарешті, татари, а з XVIII сторіччя — росіяни. Багате минуле, ще недавнечко порівнюючи знайдено кілька потайних ходів під містом, робити їх могли тільки греки та генуезці... Торговий порт! Тут юрбились кораблі з усіх кінців світу!!! Ми вивозили за кордон сіль сотнями тисяч пудів, тисячі пудів овечої вовни й козячої шерсті, шкуряні вироби, бурки... Цілий Крим з’їздився до Гезлева на ярмарок, звозячи свої вироби для експорту й закуповуючи закордонні... У нашій меджумі записані криваві страждання нашого народу під час розгрому царським військом Криму 1736 р. Усі Челебі, вся наша фамілія втекла тоді була до Туреччини... Цілі сторінки меджуми списані слізьми й кров’ю... Під владою росіян занепали пасовиська й зруйнована була промисловість і торгівля. Наш народ до війни з Германією ще не видужав був від того страхолюдського погрому царициного війська... Така коротка історія, а ось, ходи за мною. Це меджума родини Челебі.
І старий за руку підвів Оксану Дмитрівну до аналоя, де лежала велика книга...
 — Я її сьогодні приніс зі сховища нашого в кенасі . У ній протягом шестисот років записували Челебі події й пригоди свого народу й родини... Тут записано діла генуезців, повстання татар, слава й ганьба караїмів... Фукареним тюркюси й зенгиним тюркюси , коншума , кайтахма і шардуван і тербит ... Усі пісні караїмські, котрі співав рід Челебі... Тут сьогодні ввечері під час кичик кадишу (або малого перевінчання), коли збереться весь наш рід і почесні гості, я запишу ось на цій сторінці й твоє ім’я, моя чиста лілеє! І про одне буду просити: не змушуй мене старого довго чекати тої святої, тої благословенної хвилини, коли я буду мати велике щастя записати ось тут уродини Саадетового сина...
І старий нахилив голову Оксани Дмитрівни до своїх уст і ніжно поцілував її в чоло: його очі блищали росою, що й очі присутніх заросила. Молода жінка сховала своє лице в долоні, а її грубі золоті коси по плечах сковзнули на груди і лягли вздовж короткої сукні ясно-рожевого кольору...
Залита сонячним промінням і зворушливо-стриманими поглядами присутніх, сп’яніла від пахощів лілей, троянд, квітів і овочів, одгороджена тут високим муром від сучасного життя та його галасу в тиші, де голосно чулося дзюрчання тоненького струмочка, Оксана Дмитрівна заридала...
 — Ах ти ж моя сльозокапочко! Не треба так глибоко сприймати... Не засмучуй дідуся! — пробубнів французькою мовою інженер на вухо жінці, що рожевіло на чорнім мереживі шарфа його матері... Не розібравши слів, одповіла стара, пригортаючи до грудей невістчину голову:
 — Що ви хочете? Серце не камінь, і в таку урочисту хвилину... А Ксана без своєї матері. Я пригадую своє весілля, я буду помирати, а його не забуду... Для дівчини весілля страшне, як смерть, хоч би вона гинула від кохання до свого молодого. Донечко моя! Така довгождана донечко... Любове моя, заспокойся...
Дзюрчав струмочок, коли Саадет переказував жінці слова своєї матері.
Надвечір перед банкетом малого перевінчання, яке уряджала родина Челебі, щоб хоч трохи компенсувати те, що не було весілля в свого єдиного нащадка роду, Оксана Дмитрівна сиділа одна в своїй опочивальні... Перед нею лежали два сувої чесучі натурального й ясно-зеленого кольору, а в руках масний копійчаний конверт... Огидливо тримаючи кінчиками пальців, розірвала його й витягла аркуш масного паперу в масних та атраментових плямах, списаного малограмотною рукою:
«Шановна й любима дочко Аксюто!
Ніколи не сподівавсь на цім світі зустрітися з тобою. А як буде радіти твоя мати, що кілька год уже молилися за упокой твоєї душі. Посилаю тобі чесучі — це гостинчик от твого татуся. Англичанки дуже хвалили матерію. Напиши нам, чи довго ти житимеш в Євпаторії... А може приїдеш до нас у Херсон? Вибачай татуся, що він не в акураті й не може сам прийти до тебе. Мотю, свою подругу херсонську, розшукай у санаторії “Геліос”, де лікується її чоловік Трохим Лушпайков, а вона десь кватируватиме поблизу. А тепер бажаю тобі щастя й успіху в ділах рук твоїх і з тим остаюсь.
Твій дорогий татусь Дмитро Митрофанович Лелюков».
Покіль рвала на дрібні клаптики цього листа, мала дивний вираз цілої постаті: наче її в пишнім товаристві обвинуватили в крадіжці носової хустиини. Чесучу хапливо сховала до валізи...
А сама схилилася над щоденником.
«Маю непереможний потяг писати в тобі, мій щоденнику. Мої чуття, виписані на твоїх сторінках, менш рвуть мою свідомість. Безсмертна маленька Башкирцева , дякую тобі за приклад. Ти мій одинокий, вірний, випробуваний друг... скажи ж мені, мій друже, я не авантюристка? Не аматорка цікавих пригод? Від сорому перед цими примітивними душами з Біблії я вся у вогні... Уся гордість моя повстає проти цього лицемірства, що я примушена (ким? чим?) грати...»
 — Ксаночко, можна? Що то за посланець?
 — Ах, то... той земляк мій, що я його признала на пароплаві, прислав мені подарунок... Він у валізі, я хотіла порадитися: кому його подарувати...
 — Кохана моя, але тепер усі дарують нам і тільки нам... Пожди, ще буде бакшиш геджесі — ніч подарунків... Ми тоді одержимо багато всяких подарунків, бо мої старі закохані в старовинні наші звичаї і вірять, що виконання їх принесе мені щастя... Не бійся, подарунки будуть чудові, як старовинні національні вироби, й вони дуже прикрасять нашу московську домівку. Любиш, скажи!
 — Люблю... — одповіла, заплющуючи очі в пругких обіймах.
 — Так покірно відповідаєш, як належить караїмці. Моя караїмочко... Ти бачиш тепер ці чисті душі? Ну, як їх не любити? Ці непорочні в старості своїй душі... Ріббі Моше вісімдесят три роки, й він нічого, крім списаного пергаменту меджумів і Святого Письма, не знає в житті... Великий караїмський учений і авторитет громади... Ти йому подобалася. «Шкода, що не караїмка, але хороша, і я чую серцем, що Саадет буде з нею щасливий», — сказав дідусь. І всі тебе полюбили.
 — Я цим щаслива...
 — Цих старих треба тільки побачити, щоб полюбити. Але постой, стривай. Там прийшов єрбак — шкільний учитель — і помирає від жаги побачити тебе.
 — Ходім.
*
Другого дня по приїзді літерила Мотря Карпівна поштову листівку:
«Доїхали за Севастополя на пароплаві “Ленін” добре. Трохимові краще. Кімната гарна за 15 карб. Профспілчанам лікування зі знижкою 40 %. Петрика оддам у дошкільну групу за 20 карб. Масло 1,90 коп. фунт, а решта як і в Харкові. У Іванових заберіть м’ясорубку й стережіть кватирю від раклів . Поклон сусідам. Цілуємо вас усі кріпко. Адреса наша — ріг 7 лінії та 3 Продольної, дача Генералова.
30 червня 1929 р».
Адресу написала: Харків, Жовтнева вул., 91, кв. 5, Уляні Луківні Лушпайковій.
 — Ось укинь, Петрику, в ящик!
 — А ти написала, щоб бабуся поклала мого змія за дзеркало?
 — Про це напишемо дома. Тут тільки про те, що ми доїхали здорові... І щоб бабуня у Васьчиної мами забрала м’ясорубку, а то ще знівечать, поки ми повернемо...
 — Мамусю, а тепер на базар?
 — Еге, на базар.
Насупроти майже — грецька церква. Побіг туди хлопець. Зайшла за ним. Чорняві довговолосі чоловіки в старо-золотих убраннях урочисто ходили через золоті двері й співали щось незрозуміле. Підстаркуваті жінки в чорному напружено-високо трьома голосами підспівували. На дверях каліка-жебрак простягнув руку. Більше нікого.
Ішли вулицями. Широкі вулиці й чисті. Європейські будинки, подекуди зі спущеними залізними шторами та облупленим тинькуванням. У вікнах рябіє різнокольоровий крам, а пішоходи заповнені випещеними обличчями приїжджих та вибагливими їхніми пахучими вбраннями.
Мотря Карпівна завернула у вуличку зі сліпими будинками без вікон і високими мурованими парканами. Тут пішоходи — ледве розминутися двом, а всієї ширини вулиці не більше за півтора метра. На брукові під хмарами дзвеготливих мух гниють харчові покидьки.
 — Поглянь, Петрику, на ці, вулички! Це — старовинна частина міста. Тут колись козаки-запорожці воювали з татарами.
 — Мамочко, а чого він кричить, он, угорі? Кличе нас? Полізем до нього!
 — То мечеть — церква татарська, синочку! То мулла молиться богу... Нас не пустять туди. Краще ось купимо абрикосів, бачиш, які великі...
Вужем крутилася вуличка. Татарки довгополі з дрібними червоно-пофарбованими кісками на спинах. Похмурі гостроокі татари: «Може, вам кімнату?..» Ішли повз. У розпечено-кам’яній атмосфері великими чорними діамантами засяяли очі худого замурзано-обдертого хлопчика. Йшов збоку й дивився на абрикоси, що ними всмак наїдався Петрик. Мати чекала мовчки. Син поглянув у паперову торбинку й витяг із рота половинку.
 — На! Їж! Смачно?
П’ять жадобливих пальчиків здавили абрикоса. А Петрик узяв для себе цілий. Мати посміхнулася:
 — Який індивідуаліст!
Із-за рогу огрядна постать широко розставила руки.
 — Мотре... Мотре Карпівно, ви до неї? Ось тут живе...
 — Ні, я пізніше зайду. Вона тільки приїхала, та й ми ще не обжилися...
 — Отож і я... Отож і я... Самі бачите, в такій декорації, що знайомитися з новими родичами ніяк. Оце поїду додому та візьму свою Орину Миколаївну, та й приїду сюди, до вас... Тільки раніше Спаса не обкручусь: саме сезон у мене! Куди ж це ви?
 — Та думала на базар пройти.
 — Ходім! Треба мені Петрикові подарунок купити. Що тобі, Петрику, купити?
 — Велосипеда!.. — недовго замислившись, твердо і ясно промовив хлопчик.
 — Гаразд! Ходім купувати велосипеда! Ех, меткі ви були дівчата: й досі на нашій вулиці згадують Аксюту й вас... А Петра давно не бачили?
Мотря Карпівна густо почервоніла й чомусь закинула гордо голову:
 — З 1922 року.
Старий наблизив до неї своє обличчя й багатозначно, з грубою інтимністю запитав:
 — Так він його не бачив?
 — Це й непотрібно.
 — Як то непотрібно? Та він же тепер го-го-го така шишка... Хлопця повинен забезпечити. Хіба не його портрет? Що робитимете, як Лушпайков помре? Ви, Мотю... Карпівно, не держіть у своєму серці гніву проти моєї Орини Миколаївни: старого вона женського понятія мати. Я, самі знаєте, в такі діла не втручаюся, і з вашим батьком вік прожив і разу не посварився, і вашу матір шанував...
 — Те, що було в Херсоні, я давно забула.
 — Вам видніше... А я про свою Аксютку... Де це вона жила? Молода, як дівчина, а красива, як картина. Такий номер викинула. Ми про неї від Севастополя розмовляли, а вона сиділа й слухала... Як змалечку була горда, такою й зосталася! Я од її голосу одного наче на світ народився... П’ятнадцять же год не знав про неї! Замужем за караїмом — інженером, сином великих багачів, кажуть. Ну, тепер вони вже не багачі... А ось і базар! Ходім за мною.
 — Дмитре Митрофановичу, залиште! Де тут із велосипедом...
 — Мовчіть... Мовчіть... Розумієте? — І повів до крамниці, на радість малого Петрика. Мусила мати мовчати.
Старий не торгуючись виплатив вісімнадцять карбованців за велосипеда на трьох колесах і швидко попрощався: поспішав до пароплава, де закінчувалося вантаження. Мотря Карпівна дивилася йому вслід. Постать на півширини вулички. Піджак у масних плямах, обтріпаний, на голові зім’ята, в плямах кепка... Червоне обличчя й шия з прямокутників і гострі чорні очі в капшуках повік стояли важким поглядом у її житті. Поруч щасливий Петрик на велосипеді не заспокоїв і не полегшив її тривожних думок...
 — Мамо, ти забула купити татові черешень і ту велику рибу?
Опам’яталася. Пішла робити закупки. Син мовчки спостерігав, і коли повертали трамваєм, запитав серйозно:
 — Чому тобі неприємно, що цей дід купив мені велосипеда? Хіба коли я радий, тобі неприємно?
У шестилітнім віці людська логіка ще не поламана життєвим досвідом. Мотря Карпівна не знала, як відповісти, й спробувала промовчати, звернувши синову увагу на інше:
 — Поглянь, яка красива будівля! Крізь такі великі вікна в кімнатах, напевне, сонячно... І скільки квітів? Що за санаторій?!
 — Мамочко, скажи, чому ти не зраділа, що в мене є велосипед?
 — Тому, Петрику, що в мене грошей не було тобі його купити.
 — Ага, тому, що не ти, а цей дідусь купив! І ще тому що він — спекулянт? Так? Угадав? Скажи, вгадав?
 — Так. Ти — жовтеня! Я і тато — партійці.
 — А цей дідусь... спекулянт, буржуй... Комуністи проти буржуїв?
У Петрика личко стає сумним, він із боязкою пильністю стежить за маминим обличчям — і починає дивитися на будинки. Характерні чорні брови зсуваються, і він міцно стискає кулачки в кишенях своєї парусової блузи. Хвилин через п’ять каже матері:
 — Мамо, а коли б він, хоч і буржуй, а був би моїм справжнім, рідним дідусем, ти б не сердилася?
 — Чому ти таке питаєш? — стримуючи себе, але не зумівши опанувати своє хвилювання, відповідає запитанням на запитання. Син пояснив:
 — Це тому, що цей дідусь учора сказав, коли я сидів у нього на колінах: «Я тепер переконаний, що це справді мій рідний онук!» — і поцілував мене в голову.
 — Петрику, він це сказав, але не про тебе, синочку!
 — Не про мене? Так мова ж була тільки про мене... не про другого хлопчика... І потому він мене, а не другого хлопчика, поцілував у голову.
Ах, ця логіка дитяча, що цілить, часто не знаючи, в невигойні рани дорослих! Мотря Карпівна не знала, що одповідати синові і як угамувати-заспокоїти себе саму перед зустріччю з чоловіком.
 — Не проґавити б нам, де сходити! Наче ось тут...
 — Тут! Тут!
 — Давай же обережно виносити твою машину! Вона й справді гарно зроблена.
Хлопчик пильно подивився в материні очі і нічого не одповів. Трамвай зупинився.
Грязелікарня з лиманом і пляж роблять із Євпаторії широко відомий курорт. На євпаторійському пляжі — діти різного віку з усіх кутків Союзу Рад... На пляжі тисячі дітей копирсаються у піску.
На піску лежить білотілий чоловік років тридцяти п’яти, розкидавши руки-ноги, як непотріб. Дивиться сірими очима в синє небо, за гідропланом стежить, до моря прислухається. Голова — тека без жодного папірця. Коли раптом над головою дзвінкий приязний голосок.
 — Хочете, я буду вас поливати?
Коло правого плеча дві стрункі ноги, вище — бляшане зелене відерце схлюпує, а ще вище знайомі сірі очі під чорними дугами брів. Ротик заблищав перламутром іще раз:
 — Хочете, я буду вас поливати?
А сам із ноги на ногу... Мосянжеві ноги в момент готові накивати п’ятами.
 — Що ж, поливай, коли тобі це треба.
Розкинув бровами чоловік і запирхав. На радощах перше відро хлопчик вилив чоловікові межи очі, а сам щосили залопотів до моря. За дві хвилини хлюскалося відерце над чоловіком знову...
Так познайомився Петрик із товаришем Полікарпом.
Другого дня хлопчик уже сидів на плечах і, пацаючи темними п’ятами в груди товариша Полікарпа, їхав у хвилях, заливчасто вигукуючи: «Ньо! Ньо! Іч який... Ай, не буду!!! Ай!!!»
А потім удвох лежали мокрі в гарячому піску і виспівували Петрикову улюблену пісню:
 — Гей, у мене був коняка,
був коняка-розбишака!!!
 — Пєтічка, іді завтракать! — гукала дошкільниця. Чоловік смішно підморгував хлопчикові, надівав свій купальний волохатий костюм і ішов до виховательки, держачи Петрикову руку в своїй.
 — Раїсо Вікторівно! Ви ж доброти невимовної: оддайте Петрика під моє опікування... Ми з ним снідатимемо в мене. Я онде живу, бачите веранду? А після сніданку я вас усіх на човні покатаю.
Такий гарний товариш Полікарп і так просив. Раїса Вікторівна — бідна дівчина привезла до курорту свою матір та хвору сестру, через кілька днів призвичаїлася до того, що «відповідальний комуніст» і важливий дачник бував із Петриком з дев’ятої до другої години. Їй залишалася торбинка зі старанно приготованим Мотрею Карпівною сніданком і пляшка молока, а щоденні послуги товариша Полікарпа, як катання на човні, морозиво, овочі тощо, ставали за чималу їй допомогу.
Петрик, наче ластівка напровесні, щебече:
 — Мама вилікується тут і родить мені сестричку, а я хочу братика: дівчат не люблю.
 — А твій тато любитиме братика більше за тебе.
 — Ні, він мене більше любить! Мій тато — бравий машиніст, це він навчив мене співати, а його паровик більший од пароплава, ух!
 — А коли тебе тато так любить, то чому ж він не приходить з тобою на пляж?
 — Чудний ти, Полікарпе: тато лежить хворий, у нього… почекай, я забув, у нього... реакція, лікар звелів йому лежати, і в «Геліосі» тепер його лікують електрикою... А коли він видужає, то прийде на пляж, і тоді я вас познайомлю.
 — А чому ж твоя мама не ходить із тобою?
 — Та я ж казав тобі: вона їздить лікуватися до обіду. По обіді ми — мертвий час... Після мертвого часу йдемо вдвох до тата й несемо йому кисіль із абрикосів або з черешень... Я з татом граюся, а мама читає газети і в шашки з дядями грається!
 — А ти приведи маму з собою на пляж!
 — Не хоче. Каже: ходитиму з тобою щодня, коли відбуду лікування. От тоді буде весело!
 — Чого весело! Мама так само жінвідділ...
 — Е, ні... Мама одягає теплі татові штани під спідницю. А в Раїси Вікторівни штани білі з мереживом.
 — Ах, ти ж мужчина!
 — А ти як гадаєш? 
Товариш Полікарп хапав Петрика й високо підкидав.
*
Євпаторійська грязелікарня і найкращі санаторії належать всесоюзній спілці залізничників... Щомісяця тисячі робітників та підлітків тут одбувають свої місяці відпочинку.
Центральний санаторій «Геліос» недалеко від квартири Мотрі Карпівни та Петрика: там вона щодня газети, журнали читає, а іноді з ким партію-другу в шашки пройде.
Хороше в «Геліосі»: стежки, квітники, білі будинки... Різних профспілок тут робітники та й різної кваліфікації, але всім шана одна, інженер має ліжко своє поруч мастильника, слюсар поруч правника, лікарка поруч мотальниці з текстильної фабрики. Усі в однаковому вбранні санаторійному і за одним режимом. Безплатні курортники мають усе поза чергою в лікарнях, коло кас. Хазяїни ж!
У клубі в шашки, у шахи вчаться битися. Бородані сиві грають у скраклі . Хлопці захопили кеглі, крокет.
Підліток Вася з гути десь під Ленінградом завів дружбу з професором-астрономом, ходять обнявшись щовечора, задравши голови до зір...
Завбібліотеки, молодий культурник років двадцяти, руками розводить, благає докірливо:
 — Так, товариші, не можна: на відпочинку треба читати легенькі, веселі книжки, а ви...
 — Мені про робітничий рух!
 — Ось роман Джека Лондона краще... Ось Лемоньє про завод...
 — К чорту! Мало я тут на сволоч буржуйську дивлюся, ще буду читати про неї...
Прибігли дві комсомолки. Коміри хлоп’ячих сорочок без ґудзиків, рукава на лікті. Одночасно:
 — Нам! Немає Покровського? Другий том! Ага! (Це поміж себе). Схопили книжку чотирма руками й побігли.
У Мотрі Карпівни тут багато знайомих, і Петрик почувається чудово.
Раз, а то й двічі на тиждень, концерти впорядковує культвідділ: найкращі гастролери виступають перед робітництвом... заробляють право на безплатне лікування.
Саме мав бути концерт, коли прийшла Оксана Дмитрівна до «Геліосу» познайомитися з Трофимом Лушпайковим. Її елегантна гарна постать під червоною, модною парасолею зчудувала всю людність «Геліосу». З перебільшеною чемністю провели несподівану гостю на веранду, де стояло кілька ліжок із лежачими хворими.
 — Трохиме, до себе ось мадам!
 — Товариш Лушпайков? Я, власне, до вашої дружини... хотіла її побачити.
 — То сідайте... Скоро й вони прийдуть на мене, каліку, подивитись і концерта послухати.
Оксану Дмитрівну трохи ніяковили іронічно-одверті погляди хворих. Вона склала парасолю, присунула плетений із лози фотель і сіла. Трохим Лушпайков виглядав років на сорок, широкоплечий із темно-карими очима й кучерявим чубом — таких чоловіків багато на Правобережжі...
 — От і ви нашого концерту покуштуєте: годують тут нас культурою...
Посміхнувсь Трохим. Гостя відповіла:
 — Разом із лікуванням це корисно... Пробачте, а як вас по батькові? Мене — Оксана Дмитрівна, я з Мотрею Карпівною разом росла в Херсоні й училася... Ми з нею...
 — Так ви Аксютка Лелюкова? Ще б пак! Та вона ж про вас... Ху ти, а то такою мадамою. Так я вас знаю, Мотя все журилася, що не знає нічого про вас. У нас і фотографічна карточка ваша висить на стінці. Та сама, де ви зі своїм братом Петром. Трохимові обличчя молоділо, й він якось тепло й не соромлячись розглядав тепер свою гостю.
Збиралися хворі. Поприходили гості. От і засвітили електрику, а Мотрі з сином не було. Оксана Дмитрівна сиділа з чоловіком, якого вперше бачила, і час для неї летів непомітно: занадто багато вражень було перед очима.
Сотні робітничих облич під сліпучими електроліхтарями. Оксана Дмитрівна слухає майстерну гру професора-піаніста — вона їй наче через голову ллється, не торкаючись нервів... Моцарта побожну музику передає... Дивиться-вдивляється в сотні облич.
Пригадує слова професора-анатома: «Постать людини і її обличчя — паспорт походження і життя».
Великі вилиці й щелепи, і очі глибоко. Могили, балки, ставки й рідка рослинність коло води; земля, глина, небо — ось що дало фарби... Сутулі постаті з витягнутими руками й незграбно важкою ходою природжених хліборобів, що їх безземелля погнало в робітництво, кажуть про надсильну споконвічну працю цілих поколінь... А зморшки, що їх життя поорало, а не проорало, так вирізьбило чи виточило ще змалку. То пекуча турбота про хліб, про одежу, про куток теплий. Ось усміхаються ніяково, несміливо, соромлячись, ага, це співачка роман співає: «Забити нєжния лобзання...» Завжди так, коли про любов, кохання співають, чи декламують...
Попрохав один: «Дайте українську пісню!» Білі лави слухачів заметушилися.
 — Дайош українську! — загуло дружно серед слухачів.
 — Ноти забув — напам’ять не знаю! — з жалем одповів артист.
І лагідно-зневажлива усмішка не сходить із облич, поки співає укоханець Ленінграда.
Концерт скінчився. Плескали довго й з смаком:
 — Треба ж піддержати: он як він пальцями швидко. Це ж треба знати, що та й як вдарити, та ще й у книжку дивитись. Дочка ж учить... хи-и-тра наука! — стрілочник із Донбасу.
 — Ніяк не прирозумію, чом не прийшли. Шкодуватиме...
 — Я прийду позавтра, Трохиме!
 — Глядіть же, Оксано, не піддуріть!
І Оксана Дмитрівна впірнула в натовп, що сунув до брами.
Розходилися з музикою... Комсомолія, юрбою випереджаючи «професорів-музик», палко сперечалася, й тяжко було розібрати, хто з них дівчата, а хто хлопці... Стрижені всі й одягнуті однаково... Палили цигарки й викидали полум’я думок:
 — На чорта нам буржуйська музика! Святобожний Моцарт про бога розводиться... Шуберт-буберт дегенеративну нісенітницю верзе... Ну, на якого біса?
 — Постривай, Василю, де взять пролетарської?
 — Бетховен і Чайковський — таке ж старе барахло, як і всі прочії...
 — Ми з царем і богом розпрощалися, а вони нам побожні псалми. Та це ж глум!
 — Ні, та скажи, на чорта нам любва капіталістів у романсах?! ...Ах-х-х я в-в-вас жда-а-ала... Ч-ч-ч-орт!!!
 — Треба заборонити всю музику — не знаєте нашої, не створили для нас — мовчіть! Мерці, колишні люди...
 — Соню, Соню, Ленінові статті про мистецтво пригадай!
 — Соню, Плєханова прочитай, засипалась, брат!
Сміх, гомін, крик. Руки на плечах, нога в ногу до маршувань звичним кроком...
Раптом недосиплий тенор:
 — Трамвай, братва!
Кинулися комсомольці до трамвая, ще й музикам допомогли влізти, і, поки й видно було, чулися гарячі суперечки...
Оксана Дмитрівна сіла з музиками, що тримали себе сторожко-напружено. Ось ленінградець-баритон тихо конфіденційно:
 — У поті чола станеш ти заробляти свій шматок насущника!
 — Чули, як про геніїв?! І це — молодь! У мене й досі тремтять пальці, коли я починаю воскрешати безсмертні Моцартові звуки, а вони...
 — Не сумуйте, маестро, пригадайте слова Беранже: «Є момент у житті, коли кращою музикою є барабан...»
Оксана Дмитрівна мимоволі докінчила:
 — Барабан, що б’є на сполох!
Маестро задвигтів прикро стриженими пофарбованими вусами й брижами голених щік:
 — То ж то, що на сполох! А який тепер сполох? Тихо, спокійно і є врожай... досить барабанів! Це ж передова молодь Росії... її треба виховувати на зразках вселюдської краси, а не на гаслах плакатів та незрозумілої філософії!
Баритон відчув приступ громадських почуттів:
 — Гине мистецтво, а з ним гине емоціональний розвиток покоління.
Їхали четверо тільки в порожньому трамваї... Молодь давно розсипалась по санаторіях. Останній трамвай сиротливо дзенькотів, та праворуч десь за садками дач билося море, переживаючи наступ нічної грози, як наплив непереможної туги в Оксани Дмитрівни.
*
Будинок Челебі будував прапрадід... Двоповерховий, кам’яний. На першім поверсі велика кухня, комори, кошара та інші служби. На другому п’ять кімнат: велика родина була в Челебі-пращурів і в Челебі-діда. У Челебі-батька було дванадцятеро дітей, та чорна віспа живим лишила тільки немовлятко-Саадета: за один тиждень поховав Ісаак Челебі одинадцятеро дітей, а на третій тиждень і сам пішов за ними. Так Саадет зробився останньою дитиною цього дому. І коли в осінні чи зимові вечори тріщало дерево чи в наличникові вікна, чи в дверях або котрій шафі, казав тоді зітхаючи сивобородий ріббі Моше:
 — Стогне наш дім за малою дитиною!
А коли котра з його двох старих незаміжніх дочок скаржилася на сум, одповідав завжди ріббі Моше:
 — Твоє серце плаче за дитячим сміхом, дочко!
Мати Саадетова жалілася, що в неї крутять руки.
 — То руки журяться, що немає кого чу-ки-кати! Діти маленькі — цвіт роду, а наш рід стремить сухим пнем: прогнівився на нього бог...
Не було дня, коли старий ріббі Моше не згадував про дитину Оксані Дмитрівні, не робив наївних натяків... Молода жінка опинилася під суворим доглядом із другого дня свого приїзду до Челебі. Ночами скаржилася вона чоловікові:
 — Ми одружені три тижні, а як я похвалюся їм, що вже вагітна третій місяць?!
 — Ускочили ми з тобою, Ксанко! — сміявся Саадет.
 — А коли їм сказати, то й дихнути не дадуть. Тітка Арзу ходить за мною тінню... Сьогодні ввечері була я в Мотрі та й повертаюсь додому, коли стрічаю: «Як це добре, Ксаночко, що ми зустрілися: ти не боятимешся. Для молодої жінки дуже небезпечно злякатись». Ну, як це тобі?
 — А й справді, золотко моє. У нас банда грабіжників з’явилася... А ти все до моря сама ходиш.
 — Та ця мені Мотрина драма. І брата шкода: закохався в Петрика... і Мотрю. А Трохим нічого не примічає — тип просто з водевілю. Два тижні хороводяться навколо нього, а він собі одним журиться, що немає в Євпаторії червоного перцю до борщу.
 — Мені ніяково втручатися в цю делікатну справу, ти ухились також... Зрештою, це справа Мотрі, її чоловіка й твого брата, а вони один одного варті.
 — Вранці я мушу побігти до Мотрі!
 — Я дуже хвилююсь, коли тебе немає вдома, й мати журиться.
 — Ранком уже мушу додержати слова.
І Оксана Дмитрівна по сніданкові вибралася з дому. Саадет сів у альтанці до своїх рисунків, а ріббі Моше пішов до улюбленої білої кози, що саме привела вночі козенят.
До Саадета підійшла тітка Арзу. Мала вона шістдесят років, але з погляду наче їй років сорок п'ять... Тітка Арзу по революції (тютюнову фабрику Челебі зруйновано 1918 року) взяла на себе здобування засобів на утримання всієї родини Челебі: вона варила варення на продаж, навіть збувала свою продукцію в інші місця. З виразу обличчя тітки Арзу небіж зрозумів, що розмова має бути серйозна. Тітка Арзу сіла на лаві й почала розглядати мереживо на своєму закавраші . Вона носила білі мережева на ковнірі й манжетах.
 — Що скажете, тьотю Арзу?
 — Мій хлопчику, я прийшла поділитися з тобою своїм неспокоєм. Ти знаєш, із якої родини походить твоя дружина? Або як вона жила до тебе?
 — Ні... Вона просила не розпитувати її, бо то їй дуже болить. Знаю, що народилася в Херсоні. До революції жила за кордоном, і вся вона вихована шляхетно, навіть аристократично, це з буденних дрібничок помітно і в особистім поводженні... Правда, коли пристав пароплав до Євпаторії, то я застав її в розмові на палубі, але то не був батько. Ксана з ним навіть не попрощалася, коли ми сходили.
 — Я дорожу твоїм щастям більш, ніж своїм життям, мій хлопчику, чи віриш мені?
 — Авжеж.
 — Твоя Ксана має багато у схові і на серці, і в голові. У неї в очах буває часом стільки туги, що моторошно дивитись. А в її валізці є червона тека-книжка, де вона щось записує й іноді плаче записуючи... Від тої-таки книжки ключик на ланцюжку на шиї. Моя тобі рада: прочитай сам ту книжку. У жони не повинно бути таємниць від свого мужа, він повинен знати все, бо вся відповідальність за неї на ньому.
 — Проти волі Ксани я ж не можу.
 — Ти повинен це зробити так, щоб вона не знала: коли їй боляче тобі розкривати своє минуле, то їй ще болючіше переживати його самій. Чому вона плаче наодинці? Її люблять, її пестять, а вона плаче...
 — Плаче??
 — Кажу тобі, плаче...
 — Тьотю Арзу, мушу вас попередити: Ксана вагітна, і її становище... знаєте, у жінок це буває...
 — Чому ж вона ховається? Ну, я тобі сказала, а ти тепер сам знай, що робити. Побіжу сказати...
 — Тільки ви ж, знаєте, не видавайте мене!
 — Будь спокійний, ніхто з нас... Дай поцілую, мій коханий хлопчику!
Саадет схилився над своїм кресленням, але працювати не міг. Зірвав виноградинку кислу, аж гірку, й сів, спершися на спинку. Дзюрчав струмок до лілій, над ним гули бджоли. І раптом одна гадка: «Так за нами з Ксаною стежать цікаві очі…» Але ця гадка не розвіяла слів тітки Арзу, і коли ввечері Саадет милував жінку, він лагідно пригрозив: «Цим моїм очам суворо забороняється плакати».
 — Плакати? Що це тобі, Саадете?
 — Ксаночко, я стану нещасливим, коли побачу хоч одну сльозинку горя в твоїх оченятах; за караїмським законом горе дружини падає прокляттям на голову чоловікові... А в нашім подружньому житті я хочу бути тільки караїмом: це гарантує чистоту нашої родини, моя кізонько біла, моя лілеє непорочна!
 — Обіцяю тобі не плакать, навіть коли буде на те охота, а ти обіцяй не гніватися: я завтра обіцяла Мотрі піти з нею на пляж, а потай і Петрові це саме обіцяла, бо він хоче сфотографуватися з сином.
 — Ти не хочеш узяти з собою тьотю Арзу чи тьотю Біяну?
 — Що вони робитимуть на пляжі в своїх старорежимних вбраннях класних дам гімназії?
 — Ах, ти хитра пустушко моя! Ти не забула, що нам зосталося тільки два дні гостювати в Євпаторії. Треба заїхати до Новоросійська по твої речі. Треба завтра одправити наші подарунки до Москви: ящиків із три набереться... Моя господиня буде упорядковувати мою непривітну парубоцьку кватирю в затишний куточок.
 — Ка-ра-ї-мського ро-дин-ного щастя!
 — Тобі це видається наївним?
 — Ні... я тільки думаю в Москві серйозно взятися до науки. Мої студії над вищою математикою зостались недокінчені, а брат особисто знайомий із моїм професором, і я думаю... ти...
 — Звичайно, будеш учитись, коли в тебе є потреба і... вільний час. Ти якось забуваєш і про дитину...
 — Твоя мама й тітки гостюватимуть у нас по черзі, хіба ти забув? Я ж зовсім мало вивчила караїмську мову...
 — Чим це од тебе пахтить?
 — Це брат... Закордонними пахощами своєї жінки... Ми з нею подругуватимемо...
 — Еге, елегантна і дотепна. А твоя Мотя міщанка кругом і малокультурна! Хто були її батьки?
 — Батько — дрогаль , а мати прачка.
 — І тобі дозволяли з нею гратися?
 — Чом... І потім, я ніколи нічийого дозволу не питала. Змалечку я жила так, як хотіла сама.
 — А тепер?
 — Тепер... не... знаю.
 — Як зітхаєш... Що тяжкого в тебе? Не крийся, кохана зі своєю тугою...
 — Мені вчора знову той же сон приснився: в проваллі серед кам’яних руїн шматували моє тіло пси...
 — Це коли я кінчав креслення... Ти тривожна була, і я розбудив тебе.
Пляж євпаторійський...
Десь у бедекері записано, що він є один із найліпших у світі для дітей, а це — пісок із ледве помітних на не озброєне склом око черепашок та мілкий берег, і більше нічого... Дарунок природи в первісному вигляді, нічого не додала тут людська культура.
Оксана Дмитрівна прийшла на пляж. Передала хлопчика братові й лягла горілиць під сонячним промінням сліпучим, дивилась у небо і слухала море й себе.
На обрії ледве помітним маревом вимальовується контур стіни кримських гір із верхівлею Чатирдагу... Сиво-фіалкова стіна різьбляна зливається з сивою блакиттю неба.
Море цілою своєю міццю човг-черх об пісок, човг-черх... Пісок хлебче хвилі, наче пес гарячу кров... наче пес гарячу кров... Хлюпотливі хвилі одна за одною без кінця хиць-хлясь, хиць-хлясь... І шерхотить вітер дрімливому морю сон. І накручує вітер дрімливому морю біло-сиво-золоті кіномалюнки хмар...
Царі... певне, хани озброєні, в ясних убраннях, на пишних колісницях проїздять посеред пішого й кінного війська. Похилі постаті чубатих запорожців-бранців, зв’язаних довгими шерегами...
І старий мудрець відважно віщає тисячолітню мудрість усіх переможців, і сонце грається у срібних кучерях його бороди. А прекрасні бранки заломлюють у розпачі руки...
 — Абр-аме, я тобі забороняю вже купатися! Ізю, лягай мені зараз на сонячну ванну!
 — Абраме, вилазь із води! От нещастя на мою голову з отакими дітьми... Ізю, кому я казала? Здійми костюмчик! А-а-а-а-бра-а-а-ме!!!
Голос Абрашиної мамаші — флейта без жодної вірної ноти.
Човг-черх... Човг-черх... Пісок хлебче хвилі, наче пес гарячу кров... Хлюпотливі хвилі хіть-хлясь-хиць... І шерехтить вітер дрімливому морю сон. І накручує вітер дрімливому морю кіномалюнки хмар.
Фортеці-палаци фіалково-золоті. Чубаті лицарі на байдаках під грізним муром стін. Руйнують фортеці-палаци... Визволяють зігнуті постаті зв'язаних бранців... Обіймаються... грабують... Убивають... Пожежі сіють...
 — Персики! Кому персиків? Абрикосів! Персики в роті тануть...
 — Виноград малага! Малага!
Грекові вигуки нагадують: «каґ-каґ» голодних галченят у гнізді.
 — Абр-а-ша, щоб я до вечора не дожила, ти не поїдеш сьогодні на човні! Із-зю, на спину перевернись! У-у, на, рушника!!!
 — Нахаби, наче іншої дороги немає, як через жіночий пляж!
Очеретяна сопілка озвалася знайомо:
 — Оксано, ти сама! А де ж Петрик?..
Мотря Карпівна в синій ситцевий блузі своїй, боса й без хустки, хиталась на слабих ногах. Присіла з головах і взяла своє зеленаво-жовте зістаріле за ці дні обличчя руками. Язиком по засмаглих губах і погаслими сухими очима у великі сірі очі під чорними дугами брів.
 — Де Петрик? Петрик де? Петрика поклич, Оксано!
Ніжна очеретяна сопілка тужливо співає тільки три ноти, а нагонить сум...
 — Я не бачу Петрика...
 — Він, Мотю, поїхав фотографуватися. Скоро будуть... Ми умовилися снідати вкупі... Бідна моя... Люба моя...
Обійняла й пестила, поборюючи в собі неприємне чуття від запаху багна й полину... Мимохіть виявила думку: «І не помилася сьогодні»...
А сопілка тугу неспокійну вже в одчай перелива:
 — Фотографуватися, кажеш, а не забрав він його?! Не виїхав?! О-о-о!
 — Мотю, в тебе серце слабе. Тобі на сонці не можна. Ходім додому...
 — Їдьмо у місто зараз... до фотографа!
 — Заспокойся, вони вже десь назад мають бути. Петро — відповідальний комуніст. Хіба його не можна розшукати? Йому не віриш — я ж для чого?
 — Ти? Ти?
 — Абра-а-ашо! Де покинув рушник? Вила-азь мені зараз із води! Х-ху! Ось дивіться всі — такі великі діти, а мучать свою маму. Одному чотирнадцять, другій дванадцять. Ні я ще не зовсім сказилася, щоб везти вас у Ялту на виноград!
Мотря Карпівна згаслими сухими очима впилася в гострі сірі очі...
 — Оксано...
 — Я відповідаю перед тобою й Трохимом за вашого сина.
Мотря Карпівна заспокоєно стулила свої волохаті вії, а руки самі впали на гарячий пісок. Оксана обійняла її рукою:
 — Ходім, Мотю до хати! Тобі треба полежати спокійно: ввечері прийде Трохим... Треба себе підправити.
 — Треба себе підправити... — вторила хвора безсило з заплющеними очима.
 — І знаєш що, Мотю! Треба лікаря покликати... Це в тебе серце ослабіло від лікування. А я записку Петрові занесу, щоб одразу ж Петрика привів додому, або он Раїса Вікторівна...
 — Ні, не хочу її бачити! Коли б ти накрила мене чим. Тут так, вітрець... Я б і заснула...
 — Ось я хустку свою намочу й обв’яжу твою голову. А простирадлом зверху. Може, ходім ближче до хвиль, там свіжіше.
Оксана Дмитрівна поклала товаришку найкраще, напнула над нею халабуду з простирадла й сама лягла поруч... Тіло мосянжово-рівного кольору, насичене сонячною енергією, не чуло своїх трьох пудів двадцять одного фунта. Розкинула руки, закинула голову, обмотану капотом білим (хустку ж оддала товаришці) і знову дивилася в небо, глибоко дихала, п’ючи чарівне повітря, і слухала... До хвиль ближче — ліпше чути...
Шерх-човг... Хльось-черх... Хиль-хиць... Напружено пригадувала «Місячну сонату» Бетховена, але замість звуків виплили в голові спогади: банкірове приміщення, шкіра білого ведмедя перед каміном у її будуарі, а під широко-гіллястою пальмою господар за роялем, а на роялі корчить гримаси мавпочка... Жінка золотокоса лежить на хутрі білому в рожевому халатику і жує шоколад, коли ходила вагітною, майже нічого не їла, крім шоколаду та помаранчів. Банкір світить лисиною в синьо-чорному блискучому волоссі... — Зусиллям волі одкинула з уяви малюнок-спогад... Слухала моря.
Шерх-човг... хлись-хльось... Пісок хлебче хвилі, як пес гарячу кров... паруючу гарячу кров...
Хлюпотливї хвилі хиць-хлясь-хльось... човг-шерх... Шерехтить невтомно вітер дрімливому морю сон. І змінює вітер над дрімливим морем кіномалюнки хмар.
Прекрасна жінка з довгим волоссям заломила руки і б’ється в риданнях, а велетень їй біля своїх ніг кинджала в серце... І полетів до гурту вояцького... Падає жінка, руками повітря хапає...
Хлюп-хвись по воді... босі ноги... Голос дівочий нагадує рояльні вправи над шопенівським «Собачим вальсом» рук, що не знають гам:
 — Сором старосвітський, нікчемні витребеньки старих баришень! Не соромно, коли ніс картоплею? Коли чоло в палець завширшки та прищі пудрою засипані? Не сором, коли з очей дивляться собачі думки? А що в мене стан не Афіни Паллади чи ноги не як у Діани — так сором...
На відповідь нехитра балалайка:
 — Ти, Раю, дурниці верзеш! У тебе ніякої жіночої фігури немає, а ти не соромишся голою ходити.
Десь дуже близько салом на гарячій пательні зашкварчало:
 — Он, човнар у зелених трусиках... Ну, ось чорнявий хлопець... Грек він. За ніч п’ять червінців бере. Коло мене до одної дами ходить...
 — Абр-а-а-шо, кому я говорю? Вилазь, тобі час виноград уже їсти... Із-зю, у воді тільки п’ять хвилин! У матері хворе серце, а...
На хвилях човпляться човни... Білі вітрила, напнуті вітром, шамотять лебединими крилами... Дриготить угорі гідроплан.
Оксана Дмитрівна йде (ходою кішки до канапової подушки) в море купатися...
Густа пахуча вода рипить на твердому тілі, а на дні блищать перламутром різнокольорові черепешки. Хух! Хух!.. Одійшла кілька сажнів од берега й стала — вода груди закрила... Пляж стародавнім невільничим базаром розкинувся ген-ген...
З-під білого накриття викотилася гладка висока жінка в червоному декольтованому капоті з малиновою парасолею і покотилася до човна, розмахуючи рукою:
 — Абр-а-аме! Із-зю! На чо-овен! Кому кажу? Зараз кататися!
Вітрила лопотять лебединими крилами... Примружила під долонею очі й оглянула берег... Так: ідуть Петро з Петриком, навантажені пакетами...
Оксана Дмитрівна вискочила з води, одягла на мокре тіло капот і поспішила назустріч...
 — Оксанко, я все вирішив із Трохимом... він знав давно... з розмов Петрикових дізнався. Петрику, біжи до мами, он вона дивиться на тебе з-під покривала.
З усього вигляду братового Оксана Дмитрівна здогадалася, що сталося в його житті щось урочисте, і чекала мовчки. Коли хлопець одбіг, говорив далі:
 — Живе радіо! Трохим уявив, що я Мотрю в нього одбиратиму... Цю тупу самицю, яку ненавиджу, як чотири правила арифметики. Сьогодні ми виїздимо: я, Ніна і Петрик. Трохим згодний. План такий: ти умовляєш Мотрю одпустити Петрика з тобою і проводиш його до Ніни: о другій годині поїзд. Повертаєшся до Мотрі й проводиш із нею час до вечора. Трохим прийде на ніч. Амба!
 — Петре...
 — Кажу, все погоджено з Трохимом... Бідолаха був певний, що Петрик його син. Його син! І ти ще жалієш цю страхопудку?! Ці дні дитину знервувала до краю своїми сльозами: труситься за своє власне м’ясо, брр!!!
 — Петре...
 — Без Петрика, без мого другого «я», не можу далі жити. Ти уяви: це ж я сам, але... я поставлю його в інші обставини. Я дам йому все, чого не мав у дитинстві сам. В ньому й через нього я утворю удосконаленого себе самого, своє «я»; краще, що є в мені, я передам йому; ах, без Петрика нічого немає в особистім моїм житті, а з ним... Та й як покину я сина, що сам знайшов мене ось тут, на цім самім пляжі? Іди ж до неї... Я чекатиму вдома.
Оксана Дмитрівна дивилася на брата, що швидким кроком одходив од неї, і раптом почула голос Петриків:
 — Полі-карпе... Полі-кар-пе. А я? Ти мене покинув?
Хлопець вирвався з материних рук і біг за своїм другом. Оксана Дмитрівна кинулася навперейми:
 — Пусти, я хочу з ним!
Брат повернув то них. Обійняв хлопця й підійняв.
 — Чого кричиш? Тільки жінвідділ лякаєш... А де забавки лишив?
 — Еге, коли ти пішов...
 — А ти з тіткою Оксаною прийдеш, тільки мовчи про це... гаразд?
 — А не обдуриш?
 — Ну, ходімо до мами, коли так.
І Полікарп (партійне ім’я Петра) спокійно пішов до Мотрі. Розмовляв із нею про те, що їм не пощастило фотографуватися... Обіцяв увечері прийти обміркувати колізію з Трохимом і взагалі тримав себе спокійним і лагідним приятелем, а не лихим змовником. Навіть насмішив Мотрю...
Пляж почав безлюдіти. Наближалася перша година. Оксані Дмитрівні пощастило одпросити Петрика до себе. Вона пообіцяла одвести хлопчика й повернутися до Мотрі. Полікарп визвався довести Мотрю до квартири.
Таким чином о другій годині Оксана Дмитрівна вирядила родину свого брата в Москву й поспішила до Мотрі, стримуючи себе й зовнішньо тримаючи поміркований тон у розмові й рухах.
*
Не так щасливо повелося Саадетові Ісааковичеві. Учорашня розмова з тіткою Арзу надала рішучості давнім намірам, і він іще вночі здійняв у жінки з шиї ланцюжок із таємним ключиком, і скоро Оксана Дмитрівна пішла, одімкнув обидві її червоні теки. Зупинивсь на першій, щоденникові. Був це майстерно зроблений альбом-тека з кишенями у палітурках... У кишенях переховувалися фотокартки. Їх не став розглядати Саадет Ісаакович, його увагу зупинили на собі два грубих конверти, написані рукою його дружини. Перший бузкового кольору з золотими краями й адресований: «Москва, Лубянка, Банкирский дом (Бр. А. и М. Дженшиевых) — Андрею Сергеевичу Дженшиеву». В ньому списані французькою мовою чотири чималого формату аркушики дорогого паперу бузкового кольору.
«Мій Андрію!
В очах сиві крем’яні гори гомонять сонячним телефоном із морем... Сонячний дріт обплутав мене всю, а перегоміння гір із морем надають мені дивної сили.
Читай уважно. Я хочу написати тобі одразу все, про що ці три роки робила тільки натяки. Три роки моєї туги... Три роки журби невгамовної.
На золотій арфі натягла я свої нерви, й у цих живих струнах заплуталася сліпа сова... Боляче й соромно.
Ні, не так... Розрізнені в мені чуття, думки й слова. Знайду потрібні слова — не вмію їх у думки скласти, а мої думки — слабий відгомін чуттів.
Чорні кипариси мовчазно хилитаються під мої ридання. Чи ж моя провина, що сльозами виливаються мої чуття?!
Ти уникаєш мене, коли моє серце розривається з туги. Ти тікаєш од моїх сліз... Наче вередливу дитину, намагаєшся забавляти мене. Тобі боязко зазирнути в темну безодню, де б’ються кволі мої думки... Тобі боязко моєї туги.
Що ж, я сама напою безсилі думки своїх чуттів гарячою кров’ю й обмию їх сльозами й, виплекавши їх міцними, вилечу з чорної безодні на сонячні верховини життя, на боротьбу за щастя кохання. Єдине щастя, де жінка могутній творець, — щастя кохання.
Ти кажеш: “фізіологія”... “функції залоз унутрішньої секреції”... “статевий добір”...
Коли так, треба мені починати нове життя. З такими думками негодна я жити... Уявлю по-твоєму, і стає мені лячно — увесь світ поринув у чорну безодню, і так порожньо й мертво навколо... Ще момент, і відчула я, що тоді життя стане для мене товарячим і рев голоду замінить мені дивні симфонії звуків...
Ні, без кохання, без справжнього, людського кохання існувати я не можу... Мій мозок і моє серце не можуть бути порожніми: у них мусить жити щось “людське”. Хай учені кажуть, що вічного кохання немає, що воно не існує... Для мене, для мого мозку й серця воно є, я ношу його. Хай це буде тільки для мене... Хай я кохаю невідомо кого...
Я хочу кохання, справжнього, людського кохання.
Хочу, але не тебе... Я не знаю кого, тільки не тебе.
Коли ти зо мною, наче й кохаю тебе, а немає тебе — ненавиджу. Ні. Тебе я не кохаю. Ти з іншого світу, не мого!
Бувають дні, коли я й слова ні до кого не промовлю, а мені од самих думок так тяжко, що язик болить... Ти глузуєш із науки, ти смієшся з мистецтва: “льокайські витребеньки” — кажеш. Хай наука й мистецтво мають владаря — пана... Хай книжки — творчість проститутствующих душ, “кохання єдина справді висока творчість, гідна людини”.
Я хочу кохати й на своєму коханні хочу збудувати своє життя... а з тобою цього не вийде.
Пригадай, у нас початок якийсь принизливий для мене... Я — провінціалка-реєстраторка в твоїй конторі. До Москви втекла вчитися... Грошей немає: платня місячна п’ятнадцять карбованців — самі панчохи з дірками чого варті. Рвалася до вищої культури й ходила повз театри — я тільки читала афіші, про музичні твори знала з газет; естетичне оточення та вбрання бачила у великих вітринах крамниць, а про кохання знала з романів безплатної бібліотеки-читальні. Щодня ображали мене покликом похоті... Щодня боролася з претендентами на моє тіло. А ти інакше підійшов: у тебе була коханкою красуня-балерина, і я думала, що ти просто хороша культурна людина, що в самого юність цвіла буйним хмелем...
Ти називаєш мене своєю маленькою королевою... Та коли я королева, чому ж ти так запобігливо зазираєш у мої очі? Чому ти тремтиш лакеєм од мого сердитого звуку? Для лакея кохання королеви може й бути щастям, та яке щастя королеві в коханні плазуна-лакея?!
Мої думки печуть голову важким тягарем, і немає сили ворухнути пальцем. І ці кипариси чорними привидами журно-журно хитаються... Дай мені виплакатися! О, дай мені виплакатися!
Кожна жінка воліла би своїм коханням скласти поему на все своє життя. А як на мене, не варто й жити, коли з усього свого життя несила створити щось величне, світової вартості. Опера, але не вигаданими словами й не прибраними звуками. Храм, але не з каміння чи цегли, а зі вчинків, здійснених мрій, викоханих намірів, об’єднаних глибоким вселюдським чуттям.
Не смійся! Не глузуй! У цьому прагненні стимул цілого мого життя... Може, я не такими словами... не тими думками... неспроможна передати чуття... Не хочу й не буду читати ці рядки — з мене досить того, що над ними я пережила.
Отже, моє життя може бути тільки моєю власною творчістю.
Не гнівайся. Ти був і є дотепер єдиною людиною, що обгорнула мою істоту ласкою й пестощами, й не твоя провина, що за це я зненавиділа в тобі ворога своєї життєвої творчості.
І ще... два тижні тому я зробила собі аборт. Тепер здорова. Мені твоїх дітей не треба, а з тебе вистачить од мене й самого Бобі.
Німкеня — гарна бонна й любить Бобі більше, ніж я.
Завтра у Севастополі посадовлю обох у вагон-експрес. Прощай.
Ялта, 14. IV 1917 року. Ксана Лелюк».
Саадет Ісаакович, як непритомний, поклав бузковий папір на стіл, — а руками мерщій за великий білий конверт. У нього на щоках набрякли червоні плями, що обпливли вуха... «м. Пролетарське, губком — т. Михайлові Друяну».
Великий білий аркуш рябіє твердими літерами руською мовою.
«Любий попутнику мій!
Набридло мені записувати до гросбуха числа, що до мене особисто не промовляють, і взялася впорядкувати нашу з тобою бухгалтерію. Ось вона (за щоденником) точно: за 6 років було побачень — 90; спільних днів провели — 130 і маю з 200 твоїх листів. Це — загальні з тобою числа, а ще ж мої особисто: 18 місяців вагітності, 3 аборти, 24 місяці годування й безсонних ночей. Хіба цього не досить, щоб на анахтему пустити всяку згадку про твоє кохання?! За короткі часи побачень я заплатила п’ятилітнім стажем материнства в матеріальне лихоліття революційних років і всім тягарем педагогічно-виховної відповідальності за характер дитячого розвитку. Хіба не щедро я заплатила за кохання? Хіба можна мені ще закинути скаредність?
Жіноче життя ґрунтується тільки на одному, на єдиному, а саме на коханні. Жінка щаслива в коханні — це біблейський Самсон у волоссі в усьому, за що вона не виявить охоту взятись.
Ти мене знав своєю коханою, і мені здавалося щиро, що я тебе кохаю.
Але так не було справді. Адже ж кохання — єдине людське чуття, що володіє дивною силою остаточно й неповоротно перетворювати людських самиць та самців на людей, навіть у зоологічному акті...
Я переконалася, що за законами зоотехніки тебе легше вимірити, аніж новоодкритими дослідами рефлексології... Делікатність розводити — не в наших формах вислову.
Ти — батько дітей, котрих я породила, але в тебе ніколи не виявлялося потреби ділити зо мною своє життя. І це не тільки зо мною... Я знаю добре товаришок, що з ними ти ділив ліжко в минулому й ділиш його тепер, але з жодною ти не ділив цілком свого життя... Хай я в твоїх очах маю тавро подвійного прокляття: “інтелігентка” й “позапартійна”, що позбавляє мене права на будь-які претензії, але відповідальні комуністи в такому ж становищі, як і я...
Другою ознакою може бути товаришування, — інтелектове зацікавлення в житті й змаганнях другого... ти звав мене своєю товаришкою. Але якими ж ми були товаришами? Коли говорили ми про щось інше, як не про наше статеве життя, дітей та матеріальні можливості? Пригадай дискусії в РКП. Про твоє ставлення до обрання мене на члена правління профспілки, про мою подорож на всесоюзний з’їзд, про мої виступи на всеукраїнських нарадах... Мої виступи тішили тебе, це — правда.
Ти на мої запитання, розповідання, думки відповідав тим, що мерщій лапав мене в обійми і... І це тоді, коли жінка-діяч особливо самотня й винятково відокремлена: товаришку з доброю ерудицією серед жінок знайти тяжко, а чоловіки... з чоловіками треба весь час бути насторожі, вони завжди є лише... чоловіки...
І ще одно... Щиро кажу тобі: ти і як самець не задовольняв мене, хоч з твоєї милості я революцію відбула “млекопитающою”... Після твоїх обіймів я почувала себе самицею лісу або степу, але ніколи людиною, жінкою.
І ось ми з тобою, цим товарячим чуттям з’єднані, породили двох... тварин у людській подобі.
Я десь читала, що дітородіння — найвища людська творчість. Вищої людськість не знає. А що ми з тобою зробили? Наче мало на землі тварин у людській подобі — ми ще й своїх двох додали. Я ненавиджу твоїх дітей, як злочин проти чистоти свого життя, зроблений у героїчну епоху людськості.
Породила я трьох, але й жодного не маю права назвати: “мій син”! Я була для них пасивно-несвідомою землею, була самицею, а не людиною-матір’ю, не жінкою-творцем.
Мені дуже тяжко... тиждень цілий ходжу без сну, та мушу зробити так, як каже мені моє сумління...
Прощай, я йду в безвість, бо живе в мені ще віра, що таки знайду й я для себе людське кохання.
Прощай, мій попутнику! Забери синів — самиця вже їм не потрібна, а матері вони не мають. За утримання дітей я заплатила за місяць наперед, екіпіровані вони наперед на цілий рік — ось список усього.
Оксана Лелюк.
м. Пролетарське,
10 листопада 1927 року».
Саадет Ісаакович повапнілими руками (обличчя також повапніло) тримав останню сторінку цього дивного листа й безтямно дивився перед себе. Минула вічність... Щось ворушив губами... сила, звичайна фізична сила покинула тіло... До свідомості з далекого далека донеслось, наче його (тепер чи в дитинстві?) кличуть обідати... Погляд йому наче скам’янів, і він утопив його в щоденника... Гортав сторінки: рука лежала близько, і не так тяжко було ворушити нею — «які красиві в своїй простоті літерочки і рядки такі стрункі, стрілами... Стрілами...» — Помислив це чи прочитав?
«6 липня. Який батько мені Дмитро Митрофанович Лелюків, цей п’яниця й спекулянт? З більшим правом я можу цим іменням назвати Генрика Ібсена, Льва Толстого або Ромена Ролана...
7 липня. На караїмському кладовищі на могилах багачів (бідні не мають написів) такі написи: “Батько сиріт”, “Захисник вдов і немощних”, “Лікар хворих”, “Кормитель голодних”, “Відважний борець із кривдою” і так без кінця... Мимохіть спадає на думку, що всі добродійства караїмської людськості поховані під цим камінням... Хіба це не зразок вияву обмеженості кожного національного критерію?
10 липня. Мені сказав ріббі Моше, що караїмська література не знає поем і пісень кохання. “Іншого кохання, крім шлюбного, у нас немає, а хто б насмілився виносити на вуха всього народу священні тайни свого чи другого чийого шлюбу?” — мудро відповів... Туга українського жіноцтва за високим коханням — риса суто національна. Боротьба релігій, татарщина, громадянські війни, кріпацтво — ось ті джерела, котрі на цілі тисячоліття отруїли українку надлюдською жадобою якогось особливого кохання... Ця туга нестерпна — тавро людської геніальності в блиску українських очей і нашій поезії...
21 липня. У Метерлінка є чудесні рядки: “В міру збільшення нашої мудрості ми одходимо від своєї долі, бо доля споріднена з інстинктом”.
“Присутність мудрого так паралізує долю, що, здається, немає жодної драми, де з’являвся б мудрий; а коли він і з’являється, все зупиняється само собою, без сліз і без крові. Оточення мудрих уже виключає можливість драми, навіть поблизу їх драми стаються зрідка”.
Серце в мене таке тривожне, але зо мною мудрий ріббі Моше: його присутність дає спокій.
25 липня. Кожна національність має свою індивідуальність, що повторюється в образі народних героїв, героїв геніальних творів мистецтва... Чому ж у казках, легендах та історичних спогадах караїмських завше фігурує відважний розбишака, вояка непоборний або якийсь титан?.. Як це сполучити з сучасними караїмськими ідеалами тихого міщанства, а в недалекім минулім — патріархального феодала — капіталіста?»
Саадет Ісаакович, як перед смертю, пережив за кілька годин усе своє життя. І, як це буває з людиною, котрої рахунки з життям підсумовані, усі лиха, всі найтяжчі переживання видалися дрібними непорозуміннями... Годинник продзвонив один за одним сім разів... І чоловіка охопила нервова трясовиця: «Ні, ні... зустрітися з її очима. Розмовляти з нею... І спати на однім ліжкові... Поїду в Бахчисарай до дяді. Швидше, швидше, вона зараз прийде!..»
З нервовою хапливістю поскладав усе до валізи... Замкнув і заховав ланцюжок із ключиком у простирадло на ліжкові: «Знайде, як лягатиме...»
Кілька разів пройшовся по кімнаті. Вийти в такому вигляді: перелякати всю родину. Його кроки ставали чимраз прудкіші, а мозок затопив словоспад найогидніших лайок, що їх непоборна потреба з’явилася кричати на ввесь голос. Саадет за своє тридцятилітнє життя мав багато жінок, товариші вважали його за доброго фахівця в «жіночім питанні». Сьогодні ж почував себе банкротом. Власник-самець із архаїчними переконаннями та поглядами на свою власну дружину і свою власну сім’ю дістав найтяжчий удар... Як бути далі? — аналізував Саадет, трохи заспокоївшись... Ксану він кохав тим палкіше, що відчував її непримиренність і непокору собі: в ній і краплини не було того самовідданого обожнювання коханого чоловіка, що є питоме всім жінкам, яких знав. Саадет тремтів у гарячці розлютування самця, що його позбавлено можливості помститися. Кинувсь у фотель — почав витирати хусткою спітніле обличчя... Перегодом підвівсь, узяв рушника й пляшку з одеколоном: «що б там не було, а рідні не повинні знати».
І поспішно пішов до кухні, де мати готувала вечерю, а тітки клопоталися біля двох величезних тазів із варенням і робітниця чистила ножі. Став на порозі в сутінкові й покликав до себе:
 — Тьотю Арзу...
 — Сааді, ти хворий?
 — Ні. Мені треба на кілька днів поїхати до Бахчисарая... Ксану треба заспокоїти, ну, що дядя мене викликав. А я... я через кілька днів зберуся з думками, все зважу й вирішу. Нічого не кажи.
 — Хлопчику, в тебе гарячка, ти хворий.
 — Ні, ні. У Ахмета я дістану коня?
 — Ходім! На небі — молодик і шлях знайомий, а їзда на вітрі охолодить... Тільки не налякай дядю: він вже слабий...
 — Він — мужчина... І є справи, де мужчині тільки мужчина може пораду дати.
 — Ходім до Ахмета. — Засмучено-покірно сказала й через вулицю перейшла до знайомого візника, що мав верхового коня.
 — Ходи здорова. Я прямо в сідло. Бережи Ксану — в ній моє життя.
Тітка Арзу мовчки схилила голову. І вже ні з чим не зверталася до небожа. А коли верхівець зник їй з очей, тітка Арзу повернула додому, наділа капелюх і жакет і вийшла до матері.
 — Мамо, я піду по Ксану. Саадет поїхав до Бахчисарая, якусь звістку дістав од дяді...
 — Ах, ці мужчини: все в них несподівано, як гроза! — покірно сказала мати, кришачи цибулю. Сестра Біану мала дуже втомлений вигляд.
 — Саадет міг би сказати своїй жінці, щоб вона допомагала в праці старшим, а не бігала десь цілими днями... Караїмка собі цього б не дозволила!
 — Не гнівайся, сестро... Вагітні караїмки ще й більші примхи мають... — одповіла Арзу і вийшла на вулицю. Стояв прозорий вечір у тихих вуличках. Арзу пригадала своє нещасливе кохання до бідного продавця в крамниці свого батька і під вагою цього спогаду й нервового непокою за життя небожа завернула в протилежний бік, ніж лежав їй шлях, та й сіла у скверику на березі.
*
Мотря Карпівна в ставленні до себе чоловіка, Оксани й Петра чула якусь змову. Трохим вибув свій час у санаторії й перебрався до неї... Звістку про те, що Петрик не є його син, він сприйняв не то що байдуже, а розважливо: «Факт — фактом, а діти — справа наживна, ще кілька Петриків народимо з тобою: ти тільки підремонтуй, що треба!»
Трохим познайомився з Петром, чи то пак Полікарпом, та з його жінкою-балериною, яка через хворобу не могла мати дітей, і поставився до обох співчутливо.
Мотря Карпівна бачила цю балерину Ніну. Вона їй не сподобалася. А Ксана сказала, що це ревнощі в неї. Тепер сиділи втрьох і розмовляли про Петрика, що так «прилип» до Полікарпа. Казали взагалі про дітей та права батьківські. Мотря нетерпляче чекала до себе Полікарпа з його жінкою: застелила чистою скатертиною стіл і купила варення й печення до чаю, та о сьомій годині прийшов якийсь хлопець із листом до Трохима... Лист був од Полікарпа. Він прохав пробачення, що мусив у деяких справах поїхати сьогодні несподівано до Ялти на тиждень і взяв із собою Петрика... Закричала Мотря:
 — Ви всі мене обдурили! Обдурили!
 — Чого ти репетуєш? Петрик сам вибрав між нами й Полікарпом, а тиждень — час невеликий, — із різкою твердістю обрубав жінчині нарікання Трохим. — Ми кричимо про утворення нового комуністичного побуту, а в собі плекаємо власницькі права. Чи, може, тебе жаль бере, що Полікарп забрав самого Петрика, а не з тобою разом?
 — Шість років хлопцеві... що він розуміє?
 — А ми ж із тобою де? Будемо наїжджати до нього, забирати його до себе... У всіх нас багато поважніших завдань і роботи, щоб не калічити життя від того, де житиме Петрик... Аби він добре жив і добре ріс! А жити йому в Полікарпа буде краще, ніж у нас, факт — фактом.
Ксана була втішена, що Мотря дає Трохимові висловлюватися. Справа, очевидно, обійдеться гаразд, тому запорукою широкі й міцні Трохимові плечі, що за весь час і словом не обмовився про себе й свої особисті переживання, як викрилася вся ця «панама», а тепер ось підійшов до Мотрі й обійняв її, заплакану і зжовклу:
 — За комуністичний побут родини все перетерпимо, моя старенька! Однаково: через десять-дванадцять років наш Петрик пішов би од нас... Немає чого, виходить, і плакати, що він пішов раніш... Ти думаєш, мені самому легко було про це все дізнатися? Сміливіш, моя товаришко!
І поклав Мотрину голову собі на плече. Оксана підвелася й кілька разів гаряче стиснула Трохимову руку:
 — На все добре!
 — Бувайте здорові, товаришко! Ви будете жити в Москві й бачитимете часто Петрика, отже, хочете стати нашим власкором?
 — З великою охотою, Трохиме!
У якомусь піднесеному настрої вийшла Ксана од Лушпайкових і попрямувала до лиману.
Заходило сонце. Оксана Дмитрівна зітхнула вперше за день вільно, як це буває з кожним, коли закінчить обов’язкову, але нудну церемонію.
«Одвічно двоє кохають Євпаторію. Перший — вітер. Друге — сонце.
Щодня одвертається зневажливо Євпаторія від сонця, й щодня малиновим єдвабом різносутінним обгортає красуню палкий коханець і не випускає з обіймів. Ревнивий вітер рве, нищить, розкидає далеко малинове шмаття й летить зі своєю коханою геть у зоряні світи.
Так повторюються сцени багатовікового кохання вічно молодої красуні». Це якось на прогулянці таку казку вигадала.
Оксана Дмитрівна йшла до темно-рожевого лиману. А там попрямувала берегом до моря. Останні дні видалися прилюдно-бурхливими, й вона почула сум за собою.
Малинові хмари нагадали наївну казку. Дивилася на них, на прекрасну мелодію кольорів, щомомент новозмінну, і визволяла свій мозок од нагромадженого за останні дні мотлоху слів, думок і постанов. Небезпека від близьких — найстрашніша з усіх: так непомітно, легко погодишся на щось, або й виконаєш, чого власне сумління потім не простить.
Братня дружба неспробовано-тепла приваблювала. Вона вчитиметься в Москві й ділитиме життя з Петром і Петриком, не яке — московське життя! Московське... Буйне культурою життя!
Крок за кроком ішла легше, стрункіше, молодою силою налита вщерть. Верховини науки й мистецтва, нове оточення і вимріяна довгими роками праця. Поклала долоню на долоню на тім’ї й ішла так, ніби золоті віжки коней-мрій у руках тримала. Праворуч — лиман. Ліворуч — руїни дачі... Ніч. Обігнула найбільшу руїну й стала. Море чи небо хлюпотить біля ніг? Обрій не далі як за два метри...
Ішла нога за ногу... Лащилося море, терлося об сандалі, щось казало колисковою мовою.
Повтікали коні-мрії. Зникли особисті спогади. Не стало жіночих бажань. Ступала по твердій стежці насиченого морем піску й прислухалася до великої тайни в собі самій... Одвічно людське щастя заповнювало всю істоту. Море чи небо колисково співає у ніг?
Пригадала чомусь Лесю Українку, що про неї розповідала сьогодні за сніданком тітка Арзу, вона була знайома з поеткою в 1891 році, коли та жила в Євпаторії на Фонтанній вулиці в будинкові, що колись належав родині Шакая. Пригадала, що тітка Арзу розповідала про Лесю Українку і її хворобу, що тоді перед своїм від’їздом на неї захорувала. Пригадала й позаздрила: Леся Українка вміла в дивній музиці слова виявляти свої переживання, а ось вона — німа недоріка. Думала.
Одвічне море. Одвічний пісок. Одвічна людська істота на ньому під зорями і серпом молодика.
Віч-на-віч із морем. Море величне своєю могутністю лащилося до ніг, терлося об сандалі. Море, а може, небо?
Стала, простерла руки... Руки пращура-скіфа. І схилила релігійно голову. Молитва пращура-скіфа рвалася з грудей і не знаходила потрібних звуків. Схилилася... Чула себе далеким пращуром-скіфом, без чоловічого й без жіночого, лише з одвічно людським прагненням.
Минула вічність-мить.
На виднокрузі заблисли вогні пароплава.
