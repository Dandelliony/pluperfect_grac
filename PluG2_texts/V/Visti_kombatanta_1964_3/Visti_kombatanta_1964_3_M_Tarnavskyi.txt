Українські Січові Стрільці!
П. Отаман Мирон Тарнавський, приказом Н. В. Кмди звільнений від обов’язків Команданта Легіону УСС, видав отсей приказ:
Легіоновий приказ ч. 8. 
Лосяч, дня 8 січня 1918
З нинішнім днем передаю Кмду Легіону УСС п. сотн. Осипові Микитці. 
Відходячи з - поміж січового стрілецького товариства — дякую всім в імені власнім і в імені загальної нашої Справи за совісне сповнювання тих обов’язків, які на кождого з нас наложила отся важна хвиля, хвиля, коли постає і твориться українська держава, під якої будову клало свої кости і буйні голови стільки наших товаришів. Хвиля велика і святочна, на яку народ цілий століттями ждав! — і я вірю, що так, як досі, так і на будуче вкажеться стрілецтво гідним тої хвилі, гідним носителем тої ідеї, яка його покликала до життя. Я вірю в це і тому зі спокійним серцем покидаю стрілецькі ряди. 
Дякую всім разом і кожному зокрема за ту прихильність і довір’я, яким мене всі наділяли. Той образ гарного співжиття задержу в пам’яті на завжди, а почувавбися я щасливим, якщо б серед Українського Січового Стрілецтва задержалася добра і щира згадка про бувшого отамана. 
Пращаючи всіх кличу: При спільній роботі, може серед кращих обставин — до побачення!
Провірив!
Вітовський вр. сотник
Тарнавський вр. отаман
Архів УСС
