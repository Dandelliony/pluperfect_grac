Було колись в Україні ревіли гармати. . . 
Знова нині на землях розлогої України шаліє воєнна заверуха — і ми серед неї знова бачимо між тисячними запорожськими полками на спіненім коні славного полковника Івана Богуна, який кличе: Вперед! до бою!
Та це лиш привид! Бо якраз вже 250 літ минуло, як цей славний козак поклав свою мученичу голову за самостійність України — коли не хотів ні Польщі, ні Москві служити — а тільки бажав бачити свою Вітчину вільною та незалежною. Але дух його йде степами. 
Так нині знова заревіли гармати! Хоч не наші — та через нас! Тому не вільно нам у цю хвилину байдужно глядіти і ждати, що судьба нам принесе і куди вона нас заведе. Товариші! Спішім всі, хто лиш дужий. у кривавий бій, та побіч хоробрих австрійських військ як гідні внуки наших славних козаків, з’єднані в новітні запорозькі полки „Українських Січових Стрільців”, визволім наших братів з лютої московської неволі. Глядіть! Коли ж як не нині в соті роковини уродин Кобзаря повинні сповнитись Його віщі слова:
„Встане Україна — світ правди засвітить,
І помоляться на волі невольничі діти”. . . 
І станесь це — та станесь тоді, коли сам український нарід виповнить волю Тараса, полишену в Заповіті:
„Борітеся! — Поборете!”
Якраз в ці великі роковини надійшла ця пора розірвати тяжкі московські пута. Це перша і може послідна хвиля — яку нам наднесла судьба — коли мусимо стати в обороні мільйонів закріпощених братів, та разом з ними розвалити Москву — цю тюрму народів. 
Рівнож і 250 - літна річниця мученичої смерти Івана Богуна пригадує нам, що не належить нам ждати на чужу поміч — а самим нам треба постояти за власну долю, та зі зброєю в руках в боротьбі з Москалем викувати свободу України. Пам’ятаймо, що лиш до відважних світ належить, а байдужі гинуть! Певні нашої справи гуртуймо з усіх земель, де лунає українське слово, наші бодрі кадри під одним спільним прапором, пам’ятні:
„Як славно бувало козацькі сини Боролись до смерти - загину”. 
Ідім сміло і самопевно у побідну боротьбу — у якій проводити нам буде дух великого Богуна!
„Вісти з Запорожа”. Львів, дня 8 серпня 1914. Архів УСС. 



