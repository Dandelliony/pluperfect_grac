Обмін дипльоматів. З Берліна подають, що 14 липня ц. р. зібралися на території Туреччини німецькі і совітські дипльоматичні представництва, звідки виїдуть до своїх держав. Німців є 200 осіб, большевиків — 1000.
Франція зірвала дипльоматичні зв’язки з СССР.
Туреччина зміняє політику? З Парижа інформують, що турецький уряд згодився заступати французькі інтереси в СССР, натомість відкинув совітську пропозицію заступати совітів у Франції.
Сталін утік з Москви. Італійська газета Попульо д’Італія оголошує вістку, що Сталін виїхав з Москви в супроводі чотирьох членів Ради Оборони в околиці долішньої Волги.
Совітський уряд переходить в найближчому часі до Омська. Виїздять також заграничні представництва, бо Москву проголошено безпосередньою воєнною областю.
Еспанці проти большевиків. З Мадриту подають, що еспанським добровільцям, які ідуть на протибольшевицький фронт, товаришить 24 іспанських священиків. Папа Пій XII дав еспанським оборонцям віри апостольське благословення.
