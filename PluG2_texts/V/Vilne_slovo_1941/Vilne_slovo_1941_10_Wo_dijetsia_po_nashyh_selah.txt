До нашої Редакції доходять звістки з різних кінців Дрогобицької области про різне безладдя по наших селах. Подаємо декілька прикладів надужить, з метою, щоб перестерегти перед карними наслідками на майбутнє.
В Комарниках, Турчанського повіту, деякі колишні большевицькі крикуни і колгоспники самовільно покосили господарські сіножаті й конюшину і забрали, як своє, додому. Похваляються ще, що і все збіжжя позбирають, бо поле приділила їм большевицька держава. Знаний нам господар п. 3. мусів відступити двом висуванцям 15 моргів найкращого поля, зорати й обсіяти власним зерном. Тепер вони мають претенсію на урожай. Кажуть, що так розсудив голова повітового уряду в Турці п. Горечко...
В Лужку Дол., Дрогобицького повіту, розгулялись молодці на добре. У бувшого голови колгоспу забрали самовільно пару коней і наділили інших людців. Між ними є така людина, що повинна б була давати приклад чесного життя своїм односельчанам.
В Дорожові, Самбірського повіту, знищено кілька десятків моргів картоплі і льону, що належали до новозаложеного колгоспу. Зігнали череду худоби і стратували все до чиста.
В Сусідній Луці теж знайшлися большевицькі вихованці. Поприсвоювали господарську землю і хваляться, що не віддадуть, бо їм на дала держава. Забувають нещасні, що то була держава грабіжників і як вона щезла, то й її подарунки пропали. В тім самім селі покопали большевики сіножаті на торф і залишили по собі глибокі ями і ставища. Найкраще було зарівняти ями тим самим торфом і рятувати сіножаті, засіваючи їх травами. — Та знайшлися «добрі» люди, місцеві і з довколишніх сіл (Татари), ночами повозили торф і залишили після себе озерища. — Прийдеться відшукати шкідників і заставити їх направити шкоду. Думаємо, що наведених прикладів досить. Пригадуємо, що наш уряд не стерпить грабіжницького господарювання і каратиме кожне пошкодження чужого майна.
Пора спам’ятатись, щоб не було пізно на каяття!
