Факт, що Сталін, голова ради народних комісарів, обняв теж комісаріят військових справ, значить взяв у свої руки керівництво всієї держави і боєвого фронту та, очевидно, задержав керівництво партії і через получення цих пунктів став вповні диктатором, не тільки фактично але і формально, цей факт по правді нікого ані за кордоном Союза, ані в самому Союзі дуже не здивував.
В Совітах по правді ніколи не було інакше. Сталін був початком і кінцем всякого вияву волі і думки комуністичної партії, був джерелом і автором всякого закону та політичного рішення. Офіційно, в опінії мас, він проводив п’ятилітку, будував заводи і канали, творив наукові інституції, організував наукові досліди та експедиції, нагороджував поетів, вів війни і писав статті конституції, він — великий учитель і вождь світової революції. Радше дивне те, що щойно по трьох тижнях війни обняв Сталін явно найвищу військову владу. Мабуть ті, що досі виступали як найвищі військові команданти, не в силі нести далі відповідальности за події на фронті. Очевидно, Сталін не іменував себе сам, як дехто каже, а обняв комісаріят військових справ під впливом найближчого окруження, на бажання партії. Бо Сталін між своїми дуже обережний. Взяти на себе відповідальність в такій трудній ситуації — річ немала. Та не міг теж Сталін відмовитися. І мусів рискувати усім своїм престіжем, поставити все на одну карту. Або врятує комунізм, або згине. Така саме альтернатива не мине його — дбають про це дотеперішні раби, партійні приклонники, які разом з ним стоять сьогодні перед судом історії. Головний закид обжалований — це насильство над сумлінням мільйонів: терор.
«Львиний пазур» Сталіна можна було пізнати вже по перших настановах щодо способу ведення війни з німцями: нищити, палити за собою все, що може бути потрібне до життя. Старий, випробований у війні проти Наполеона метод, прегарно описаний Толстим у повісті «Війна і мир», метод знаменитий для царської Росії, для 1812 року. В большевицькому пристосуванні, та ще й у 1941 році, цей метод набирає нового змісту, нових красок. Не лише палити засіви, села й міста, не тільки руйнувати залізничі дороги і мости — це все вже було деінде — в большевії є щось, чого ще на світі не було: звірський морд власних безборонних громадян органами «юстиції». Що правда, і це робили большевики, і не тільки під час війни, але тепер такі морди застосували в багато більшому розмірі на всіх землях, з яких утікають. А там де ще тримається, рішили: вибити всіх людей, які пам'ятають дореволюційні часи. Це робиться, очевидно, з метою піднести духа і клясову мораль революційного пролетаріяту. Як оцінить це сам пролетаріят, покаже недалека майбутність. Селянству кинуто клич: нищіть самі те все, що ви своєю працею створили, — усе колхозне добро; худобу женіть на схід, обійстя і збіжжя на полі паліть, цього вимагає від вас добро революції, в цьому ваше геройство. Щоби ці кличі краще принялися серед селянства, про це дбає НКВД. Проникають до нас чутки, що радянська суспільність організує самооборону перед цим патріотичним знищенням людей і майна, що чинно бореться з загонами насильників, але цим чуткам рішуче перечать офіційні совітські звідомлення. Вони не хочуть допустити можливости, що помиляється «великий» Сталін, що головний засіб його володіння — терор — втрачує свою міць над населенням. Навпаки, «бурхливе море ентузіязму» повинно залляти совітські землі. На заклик Сталіна мають являтися партизани, які повинні нанести незліченні, дрібні, але безнастанні шкоди німецькому війську.
Підступна війна цивільного населення проти правильних військ забороняється міжнародними воєнними постановами, але це очевидно не обов’язує большевиків.
Усі названі засоби боротьби, пропаговані Сталіним, свідчать про крайну безсильність червоної армії в боротьбі з могутнім і лицарським противником, але Сталін і його англійські приклонники бачать у цім геройську рішучість та готовість боронитися до останніх сил. А тимчасом в армії росте безладдя, чимраз частіше менші і більші відділи червоної армії переходять до німців. Не багато помагає зміцнення кількости і поширення прав політичних комісарів при військових командах. Навіть найбільш надійні сини інтернаціональної вітчизни виявляються «неблагонадьожними». Прикладом цього факт, що 22 ц. м. піддався німцям на полі бою разом з цілою своєю батерією старший син Сталіна, Яків Джугашвілі, бо — як заявив він німецькому генералові Шмідтові — «дальша війна з німцями недоцільна». Сталін учить сьогодні своїх червоноармійців, що треба кінчити самогубством, якщо дальша боротьба стає неможливою. Свойого сина він чомусь цього не навчив. Та де були політкомісари! Чи не було їх при його синові? Краще зробили вони свою роботу у другому випадку, описаному в німецькій газеті «Гренцботе». Під Києвом здобули німці укріплені становища і склади пальних матеріялів. В одному складі найдено кількох червоних бійців мертвих. Один з них, у сидячій позиції, був прив’язаний ременями до скорострілів в такий спосіб, що міг виконувати тільки такі рухи руками і головою, які потрібні до стріляння. Очевидно, цей червоноармієць остався й по смерті на свойому пості! Його мораль була сто процентово забезпечена. «Батько» Сталін може бути вдоволений, якщо не своїм власним сином, то бодай деякими своїми політкомісарами.
А які наслідки таких методів, про які тут сказано? Сьогодні ще не можна переглянути усіх подій величезного фронту. Одно певне, що Сталін та його кривавий режим бороняться рештками сил. Сталін стоїть вже перед судом історії. Хто буде виконувати присуд історії над особою Сталіна: чи його піддані, чи «друзі», чи німецький жовнір, — цього ще не можна передбачити. Скупі воєнні повідомлення німецького командування вказують, що рішаючий удар німецької армії підготовляється зо знаною всьому світові точністю і рішучістю. Цей удар принесе смертний присуд методам терору і збудить до нового життя народи східної Европи.
