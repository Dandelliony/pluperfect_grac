Славний наш письменник Б. Лепкий залишив нам багатющу літературну спадщину, в якій одно із перших місць займає його великий історичний твір в 6-тьох книгах — трильогія «Мазепа».
Подаємо уривок з цього твору з книги «Батурин».
Українські козаки й міщани мужньо і з надзвичайною героїчністю захищали столицю українських гетьманів, та сили ворога перевищували в кілька разів... Батурин впав. Москалі руйнують все і всіх.
Картини руйнування Батурина нагадують нам сьогоднішні звірства большевиків-москалів, остаточно переконуючи нас в тому, що Москва, яка б вона не була, біла чи червона, все одно була і є найлютішим ворогом України.
За вхід до вежі йшов бій. І цей бій уже скінчився. Не увійдуть туди ні наші, ні вороги; страшна сила, яка скривається у вежі, пропаде там на віки. А разом і з тим пропала також остання дошка рятунку. Лишається одно — боротьба до витрати останків сил.
І це робить Батурин.
Москалі вдерлися воротами, котрі показав їм Ніс. Та не легкий їм вхід. Козаки відпирають їх назад. За кожний крок, за кожний шматок землі доводиться платити життям багатьох людей. Але ворогів, як сарани. Гинуть, а на їх місце сунуться нові.
Міщани, навіть старці та хлопці, б’ються, всіх огорнуло нелюдське завзяття. Ніхто й не гадає здаваться. Хто б вимовив таке слово — смерть. Розідруть на шматки.
Навіть жінки, поруч чоловіків своїх стоять і бороняться, як львиці. Батурин горить. Деякі, побачивши свою домівку в огні, жахнулися нужди, бездомного скитальства, зимових довгих ночей без даху над головою, без теплого кута для дрібних дітей і перед тією гадкою, як перед страхітною марою, втікають навмання з безтямним криком: «О, горе!»
Другі, згубивши дітей, пробігають улицями горючого міста й жахливим голосом, від котрого мороз прошибає кістки, кличуть їх.
Одна з таких, побачивши Мотрю, кидається до неї, руками, як кліщами, стискає її і питається: «Бачила їх? Хлопчик і дівчинка, кажи, бачила?».
...Москалі заливають Батурин. Гасять пожар кров’ю і трупами людей. Живих кидають туди; дітей, що відбилися від своїх батьків і бігали по городі, розпучливо взиваючи рятунку, ловлять і з насолодою, якої не виявляють навіть звірі, знущаючись над жертвами своїми, кидають у жар, як на сковороду м’ясо, як вареники в окріп. Займається одіж, жариться живе тіло людське і противний сопух розноситься кругом. Неймовірне, страшне автодафе.
«Нелюди, звірі!» — верещать жінки, кидаючися як львиці на ратників царських, але їх розпучливий крик стрічається з тупоумним сміхом людей-звірів. «Ось вам!» — і вони за волосся волічуть безталанних жінок, пробивають їх штиками, торощать голови прикладами мушкетів.
Перемога, побіда, звірське божевілля!
Навіть старці й каліки, що ютилися під мурами, бо ніяк і нікуди їм було втікати, не знаходили пощади. І їх вбивали безпощадно, з глупим і безцільним завзяттям, з охотою винищити все, що виявляло прояви життя, що мало подобу людську.
Так лютує і скаженіє тільки вода, прорвавши греблю, і пожар, вихопившись з тих меж, в які вложив його промисел людський, так скаженіє безумне й бездушне живло. У звірів куди більш милосердя. Роззвірений чоловік від живла і від звірюки страшніший. Це не війна, а різня, не здобута твердиня, а сам спід, сам останній круг пекла.
Не здержати того злочину страхітного, не спам’ятати побідників, не пригадати їм, що й вони люди.
 — Ні! Ні!... Втікати, втікати від них.
І Чечель щасливо пробивається в напрямі Гончарівки. А з ним коваль і його гурт, з ними і Мотря.
Москалі, не стрічаючи дальшого опору, посуваються вперед. Вони бачать здалеку якісь відділи і, не знаючи, що це їхні Брати, які з другого боку увійшли в город, беруть їх за козаків, котрі подалися взад, і стріляють на них. Тамті відстрілюються; добру хвилину триває непорозуміння, а за той час Чечель зо своїми щасливо доскакує до Гончарівки, зводить по дорозі бій з відірваними московськими відділами, що пустилися на дозволену грабіж, як гієни й шакали на жир, і користуючись загальним безладдям та суматохою, в котрій не розбирається ніхто, добре відомими стежками й хащами вискакує з города і скривається в байраках і очеретах.
Летить за ним дика оргія звуків, тріск пожежі, луск самопалів, плачі й зойки мордованих людей, п’яні крики побіди, жалісний рев худоби — все це, перемішане з собою, страшне, жахливе, велике, як кінець світа.
Летить, спиняє його, як докір совісти, як проклін, за те, що він кидає безталанний город і що не гине разом з ним.
Але останки тверезого ума кажуть йому рятувати те, що в кожній війні найважніше й найцінніше, — останки регулярної армії, за котру він, як вождь, має відповідь дати.
Рятує...
