Перше враження — краса пейсажів, у... другій половині квітня. Скорий поїзд Турку — Гельсінки — гонить так шалено, як, здається, ніде в Европі. Праворуч і ліворуч залізниці — горби і скелі вкриті сосновими лісами. Морозу майже немає, сонце пригріває, але сніг усюди в нерушеній зимовій красі. На стаціях гурти молоді з лещатами в руках.
Перше враження від людей — свобідна поведінка, справжня рівність. Лісовий робітник, з пилою і сокирою, не знайшовши місця у вагоні третьої кляси, переходить у вагон другої, доплачує кондукторові різницю й сідає поруч старшини. Винимає часопис, обговорює з сусідами політичні новини.
Доїздимо до Гельсінок. Всюди зразковий лад, чистота. На вулицях багато людей в одностроях. Вже другий рік ціла нація в боєвій готовості. Шістдесять разів численніший сусід — ворог, мигає на її незалежність. Ще не загоєні рани недавньої війни, але досить глянути в обличчя кожного вояка, щоб переконатися, що нова нерівна боротьба — його не зламає. Учасники війни підкреслюють, що коли фінів згинуло тридцять тисяч — то ворог втратив біля трьохсот тисяч... Фінські мужчини стоять дальше із зброєю в руках, готові обороняти батьківщину. (Сьогодні вже громлять ворога і зайшли далеко в глибину його земель). В запіллі, на всіх ділянках праці, заступає мужчину жінка. У трамваях, кінах, ресторанах, крамницях працюють виключно жінки. Країна Суомі має сувору природу. Народ — Суомі — тверде обличчя. Фін гордий своєю суворою, небагатою батьківщиною. Він у всьому любить бути першим, щоб вславити свою батьківщину. Нурмі, що здобув славу світового бігуна, має у Гельсінках скромну крамницю спортового приладдя.
Загроза з боку червоної Москви довела фінів до політичної єдности. Існують партії демократів і націоналістів, але немає політичної боротьби і нерозумінь. Після рабівничого нападу червоної Москви не стало у Фінляндії комуністів. Вони перейшли у національний табор, відцуравшись, як національних зрадників тих, що поза кордонами служать дальше Кремлеві.
Фінляндія вела запеклу боротьбу з царською Росією, веде її із большевицькою. Біла російська еміграція, що часто недвозначно захоплювалася територіяльними завоюваннями Сталіна, не користується у фінів великими симпатіями. Фіни ненавидять все, що російське. Хоч у Гельсінках доволі багато російських емігрантів; не почуєте на вулиці російської мови. Москалі не наважуються заговорити прилюдно по російськи, щоб не спіймати прочухана. Фіни добре відрізняють українців від москалів. До обзнайомлення фінів з українським питанням причинився найбільше п. Герман Гумерус, б. фінський посол у Києві за часів української державности. Він видав у Гельсінках книжку про Україну і постійно пише про Україну в пресі. Великими приятелями українців є редактор Ватанеп, знавець міжнародніх справ др. Кострин та редактор Веса, які ввесь час слідкують за українськими справами. П. Веса вивчив українську мову і зовсім добре нею говорить.
Найбільш «бойовий» наш приятель — це п. Лааксонен.
Відношення суспільности і влади до українських емігрантів надзвичайно гарне і прихильне. Фінам подобається, що ніхто з українських емігрантів не простягав руку за державною допомогою. Українці скоро вивчили фінську мову, знаходили працю і заробляли на прожиток. З галичан є у Гельсінках проф. Степан Горницький, який в серпні 1939 р. приїхав туди на з’їзд абстинентів і не мав змоги вернути додому. Взявся він до виробу дитячих забавок, дає лєкції німецької мови та гри на фортепіяні. У Фінляндії багато говорять про нав’язання культурних взаємин з українцями. Фіни радо слухатимуть наших пісень на своїй сцені, бажають взаємного обзнайомлювання обох народів в часописах і журналах.
Країна і лицарський народ Суомі — це наш сучасний і майбутній вірний приятель, з яким знайдемо завжди спільну мову й спільні інтереси.
