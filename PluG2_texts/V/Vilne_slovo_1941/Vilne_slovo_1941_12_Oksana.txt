Де яр глибокий, покручений і обривистий, відділяє убоге Подільське село від лісу, стоїть лісникова хатина. А ліс вічно шумить: то ледви чутно, то гучно і сильно. Ех, і шумить же ліс...
Стара Левадиха, жінка лісника, прислухується до цього шуму. Сьогодні день ясний і теплий, дерева стояли, здавалось, закам’яніло, та Левадиха вловлювала затаєне дихання їх і ніжне тремтіння листу, що прокидався з росяного сну. Їй було важко і млосно на серці. Щоб заспокоїти наболілу душу, пішла бродити по лісу.
Вона не могла забути смерти чоловіка. Це трапилось кілька день тому. В село увірвались большевики. Петлюрівці відступили, а біля урвища, над яром, лишилось два поранених. Лісник переніс їх і сховав у клуні в сіні. Тяжко, ой, як тяжко розплатився за це лісник Левада. Сусіда, що жив з другого боку яру, жид Горвіц, доніс большевикам. Червоні не забарились прибути. Вони довго шукали, загрожували, били і її, і старого лісника, вимагали сказати, де заховані петлюрівці. Лісник мовчав. А коли знайшли поранених, забрали і їх, і Леваду та повели в село, на вигін, біля церкви. Там, перед натовпом людей, з поранених здирали шкіру полосками, кололи штиками.
Леваду били, питали за дочку — гімназистку, а потім комісар замахнувся шаблею над його головою. Левада закрився рукою, і гостра шабля відтяла її. Народ ахнув. Левадиха зомліла. Відрубана рука з роставленими пальцями лежала долі. Левада впав. З обрубка руки бігла кров і червонила траву.... Його добили пострілом з револьвера.
Стару Левадиху люди принесли додому. Кілька днів вона лежала знесилена і не піднімалась з ліжка, потім встала.... Байдуже якось працювала в своєму нужденному господарстві і все журилась за чоловіком, оплакувала його тяжку смерть.
Журилась вона й ще за долю дочки-гімназистки Оксани. Як відходили петлюрівці, вона пішла з ними медичною сестрою.
 — Бідна дитина! Нехай щастить їй на все добре і Бог боронить від усякого зла, — думала Левадиха. А батька... Ех, доню, доню,... не побачиш вже більше ніколи.
В лісі щось хруснуло. Замовкла іволга і, сплеснувши крилами, полетіла понад деревами. Левадиха стала. Раптом з кущів вийшла молодиця, одягнена вбого, з клунком на плечах, і швидко побігла до неї. Не встигла Левадиха ще й роздивитись на молодицю, як та стримуюче крикнула: — мамо! — І обняла за шию, притиснувши голову її до своїх гарячих грудей, а потім почала нескінчено цілувати.
Левадиха, ледве опам’ятавшись від такої несподіваної зустрічі, обняла дочку міцно — міцно, хотіла щось промовити, та тільки й змогла видавати з своїх грудей — доню, Оксано.
Оксана, випустивши з обіймів матір, заглянула в її старечі очі, повні сліз, і спитала:
 — А тато? Де тато?
Левадиха пригорнулась до неї ще міцніше, припала до її плеча і ледве чутно сказала:
 — Нема, ой, нема вже в нас, доню, більше батька і повіки не буде.
Оксана вся стрепенулась. Її обдало холодом, а в серце, ніби хтось кольнув чимсь гострим.
І мати оповіла все. Коли скінчила розповідь, Оксана припала до її грудей, і неймовірний жаль стиснув їй серце, а сльози крапля за краплею котились з очей.
Мати і дочка сиділи, обнявши одна одну, обгорнені покривалом смутку і горя.
Вернулись до хати пізно. Вже вечір склепляв повіки, і ніч спускала темносиню поволоку сну.
В хаті було темнувато і віяло журбою.
Оксана мала переночувати, дізнатись про сили ворога і ранком вирушити до своїх. Смерть батька її вразила, вона відчувала велику втому. Світло в хаті не світили, щоб не довідався хто про Оксану. Адже всі в селі знають, що Оксана пішла з петлюрівцями, а большевики вже не раз налітали вночі на хату, шукаючи її.
Левадиха вийшла на двір закрити ворота. Біля воріт, на дорозі до села, вона помітила якусь постать. Коли Левадиха наблизилась до воріт, постать швидко рушила вперед. Левадиха закрила ворота, відпустила пса, закрила двері, завісили хустиною причілкове вікно і лягла спати на лежанці. Оксана вже спала. Та раптом тупіт кінських копит і настирливе гавкання собаки геть прогнали сон. Левадиха схопилась з місця, підбігла до вікна, відхилила хустину від шибки і сполотніла: хату оточили червоні. Серце матері тривожно забилось. Вона підбігла, вхопила дочку за руку, і хвилюючись, крикнула:
 — Оксано, доню, ховайся! Хату оточили большевики.
Оксана зірвалась з полу, підбігла до вікна, подивилась на двір і на мить завагалась.
 — Донечко, лізь на горище. Там повно сіна. Забийся десь у куток і накрийся сіном, — швидко говорила мати, ледве тримаючись на ногах від сильного хвилювання.
