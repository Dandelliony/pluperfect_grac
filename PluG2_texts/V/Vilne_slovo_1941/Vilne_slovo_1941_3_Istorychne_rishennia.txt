З ким і проти кого ми, Українці, сьогодні ідем діло ясне. Та не усім може досить ясно, що справа тут не у виборі між двома можливостями, між світлом і тінню, не усі може досить добре розуміють, що нема для нас ніякого іншого шляху, якщо хочемо існувати як нація і жити як вільні люди, якщо хочемо бути вірними нашій історичній традиції — є тільки один шлях: боротьба проти червоної Москви.
Вибору нема і не треба! Ми як народ маємо свою правду споконвічну, якій і далі будемо служити. Діло в тім, щоб розпізнати союзника певного, який буде нам вірний тому, що його власна потреба, напрям його історичного і політичного розвитку, його історична ситуація та його світогляд відповідають нашим потребам, нашій ситуації та світоглядові.
Ми, очевидно, не можемо ані кількісно, ані якісно рівняти свою культурну, промислову і технічну продукцію, свою політичну і мілітарну силу з продукцією і силами Німеччини. Оглядаючи історію одного і другого народу, мусимо побачити, що тамтой завжди стояв у першому ряді народів світу, дуже часто як політичний гегемон Европи, тоді як наш народ довгими роками навіть держави своєї не мав і мусів тяжко боротися за саме фізичне існування, а його земля, майно і праця використовувалося другими народами для їх величі.
Але в цьому існує глибока згідність історичної судьби обох народів, що і в середньовіччю і в новітніх часах не матеріяльні здобутки, а моральні цінности, були предметом найвищих амбіцій кожного з цих народів.
Замотаний у ідеалістичні, релігійні суперечки, в XVI і XVII ст., німецький народ дозволив французькому, англійському і голяндському народові випередити себе та заволодіти морями і кольоніями. Розбитий на десятки князівств, які суперничали між собою у творенні культурних цінностей, випрацьовуючи для світа ідеалістичну фільозофію Канта і Гегеля, даровуючи людству Гетого і Шілєра, Бетговена і Баха — Німеччина в XVIII ст. була довго політично немічна і підлягла Франції Наполєона. Та великі були моральні сили і резерви народа ідеалістів.
Найновіші події, світова війна і ще більше події, що прийшли по великій війні, чудесне відродження побитої Німеччини під проводом Гітлєра — мають своє джерело саме у моральній силі до глибини, боротьбою за політичне існування, потрясеного народу.
Боротьба українського народу в XVII ст. за «віру», з Туреччиною і Польщею, перша в Европі новітніх часів боротьба о суспільну справедливість для широких мас, о розкріпошення селянства, одчайна боротьба проти Москви в XVIII ст. за ідеали особистої свободи людини і за демократичну форму української держави, не принесли українському народові ніяких гараздів, але скріпили його моральні сили. І тому не було чудом ні поява найбільшого славянського містика, — фільозофа Сковороди, ідеаліста найвищої міри у XVIII ст., ні огненного учителя народів Шевченка в XIX ст.
Не випадково теж першими, що відкрили дряглість московської величі і осміяли її безсмертним сміхом, були Котляревський і Гоголь сини України. Хоча всі вони були немилою несподіванкою для Московщини, але для українського народу вони були зовсім природним і зрозумілим явищем, були еманацією волі народу, його духового змісту, речниками його ідей і почувань. — Теза Сковороди «легче бути добрим ніж злим», слово Шевченка «раз добром налите серце в вік не прохолоне», це вислів отого простого, просто народнього українського ідеалізму, яким дише і «Слово о полку Ігоря», і народня дума, і Котляревського «Енеіда», і «Тарас Бульба» Гоголя.
Перевага ідеалістичних мотивів в історії — не одинока риса спільна духовому обличчю обох порівнюваних народів. В обох народах на першому пляні суспільної структури завжди стояв не купець чи бізнесман, але цей, що власною особою обороняв інтереси народу, вояк-хлібороб. «Козак» в українському народньому розумінню — це ідеал мущини, це символ по свойому змісту близький також німцеві.
В козацтві, чи в жовнірові УГА, чи в сучасній Німецькій Армії, зложеній як і українські боєві сили з самих тільки синів власного народу, проявляється воля і сила нації, в культі геройства з’ясовується її світогляд і це знов риса національного характеру, яка об’єднує оба народи. Весь устрій гетьманської України спирався на культі моральних цінностей визначних одиниць, на довірю загалу до їх характеру і розуму.
А чи не така саме основна ідея сучасного німецького національно-соціялістичного «провідництва». Культ волі народу, з’єдиненої в одній особі, вибраного народом провідника — ось найповніший вислів світогляду, що володіє сьогодні в Німеччині. Чи може бути нам чужий цей світогляд? Чи не є він радше гарантією вірного союзу українського народу з німецьким народом?
Та звернім очі, хоч і як не радо це робимо, та для об’єктивности повинні ми це зробити, звернім очі там, де червоне царство неволі обороняється сьогодні перед збройним наступом европейської цивілізації. Обороняється тим, чим воно завжди в історії оборонялося. Не народом, не оцим свідомим українським чи німецьким вояком, вільним синам свойого народу і не під проводом вільно вибраного гетьмана чи фірера, а обороняється рабами, яких до бою женуть енкаведисти, обороняється обаламученою заляканою безоблачною масою, під проводом партійних деспотів. Непевна це оборона, бо терор, який управляє в мирі совєтською тюрмою народів — на полі битви не діє тому, що перед гоненим до бою совєтським рабом стоїть могутній, знаменито озброєний противник, якого зброя теж сіє неминучу смерть тим, хто на нього наступає.
Та ще другу оборону має царство тьми. Це територія (не земля, бо це слово означає кормительку свого народу, а в окупованих Союзом країнах і земля закріпощена та кормить не свої діти, а кого велять червоні царі). Велика, труднодоступна, майже не проходима територія. І тут стрічаємо новий матеріял для наших міркувань.
Саме в тому справа, що не нарід, а територія вся основа величі російської держави. Геополітичний характер російської території і майже повна політична інерція російських народніх мас стали здавна і є досі основами деспотичних форм правління і нахилу до поневолювання сусідів, що характеризують кожну владу російського народу від Андрія Боголюбського, через Івана Грізного і Петра Великого до Леніна і Сталіна.
Противеньство до українського і німецького політичного значення народу тут зовсім явне.
Не величаний і вибраний народом герой є там провідником народу, але або «божою милостю» назначений білий цар, або на класовім терорі спертий «геній людства». Без терору над власним народом не було досі ніколи російської влади.
І в тому сенсі творилася і розвивалася вся російська культура і цивілізація. Холопство як суспільно-політичний ідеал усіх вірнопідданих царя, азійський деспотизм правлячих, повне обезцінення людини, невольнича слабість совісти і повне закріпощення церкви, — навіть тайна сповіди була на службі царських шпіонів, — грубий матеріялізм в усіх шарах народу.
Нічого не помагали ні «добре серце» російської людини, ні ідеалізм революціонерів, які уміли гинути, а не вміли повести за собою народ. Ні Толстой зі своїм «не противися злу», ні Достоєвський, якого релігійно-політичний світогляд завершувався в культі царизму не могли вирвати російського народу з віковічної традиції рабства. Не могли цього зробити і большевики, які задля цієї самої моральної немочі поклали чужу, не для Росії створену, ідеольогію в основу революції і поставили собі завданням визволити суспільність, не визволюючи людини, визволити народи, не даючи їм свободи рішати про себе, завести рівність людей, не даючи їм особистої свободи. І створили нові форми давнього традиційного холопства, рабського царства, опертого на терорі, який на відміну названо «диктатурою пролєтаріяту».
Наче і досі не мають росіяни розуміння для основних правд европейської цивілізації, зокрема, для цієї найпростішої істини, що всяка суспільна організація, уся мораль приватного і публичного життя може розвиватися тільки на основі особистої свободи людини. І до нікого мабуть поза Московщиною не може промовити і для нікого не може бути зрозумілою ні ідеольогія безособової клясової моралі, ні ідеал інтернаціонального суспільства, підданого всеціло терористичному диктатові «непереможного вчення Маркса, Енгельса, Леніна, Сталіна».
Майже два роки «визволення», яке ми витерпіли у західніх областях України навчили кожного українця цих земель, що таке Радянська воля, що таке совєтська правда і справедливість та що таке пролетарський та селянський рай здійсненого соціялізму. Забреханість усього публичного життя, бездушність усіх «демократичних» форм, насильство над усіми правами людини, родини, суспільности, обов’язковий культ гнобителів, повна організаційна нездарність большевицьких керівників, грубий матеріялізм, а врешті аж по відході червоних деспотів вповні виявлена — сатанська ненависть, злоба і жорстокість, безоглядне змагання до морального і фізичного винищення нашого народу — оце все так проречисто говорить, такі прості і ясні дає настанови і нам і далекім нашим поколінням, що не може бути і нема в наших душах ніяких хитань в питанні з ким і проти кого нам іти.
Нема вибору! Чи ідучи разом з німецьким народом визволимося з московсько-большевицької неволі, чи згинемо — це справа майбутності, справа історії, але вибору між европейською цивілізацією і московським царством терору для нас нема. Ми давно вже вибрали. Усею нашою історією ми виховані до цього, що в останніх днях вирішив увесь загал галицьких земель, до цього, що в дні 6 с. м. на площі коло церкви св. Юра многотисячні учасники національного свята Дрогобиччини заявили, складаючи «Приречення» перед представником Проводу ОУН.
Під проводом великого вождя німецького народу двигнулися народи Европи на червону бестію, яка загрожує усьому цивілізованому світові. Між ними іде український народ.
Ідемо на історичний суд, — на безпощадний, рішаючий бій і переможемо!
