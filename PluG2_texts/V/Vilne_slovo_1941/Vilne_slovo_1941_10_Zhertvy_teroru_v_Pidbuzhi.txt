В неділю, 4 липня, відбулися в Підбужі похорони 4-ох жертв (директора школи Юринця Андрія, Опацького Іллі, продавця крамниці, Опацького, шевця, і Матиса, заступника голови сільради), що їх замучили НКВД-сти в Остиславлі біля Нагуєвич.
При чисельній участі громадян, 4 священики відправили панахиду. О. Татомир пропрощав замордованих високо-патріотичною проповіддю, змальовуючи нелюдські катування НКВД.
Промовляли представник ОУН п. Мельник і делегат Українського Комітету м. Дрогобича. Вони взивали шанувати пам’ять поляглих, не тужити за замордованими, а гордитися тим, що й Підбуж мав синів, які не пожаліли життя для Батьківщини. Вага хвилі велить всім гуртуватися і працювати для невмирущої їдеї.
