«...Нав’язуючи до міжнародного акту в Бересті з 1918 р., до почувань найглибшої приязни, які має український загал до Німецької Армії та світоглядових і ідеольогічних заложень Українського Революційного Націоналізму, нова Українська Держава і її влада стають у процес будівництва нового ладу в Европі й у цілому світі, за який розпочали боротьбу найбільші провідні мужі і народи нашої доби, та заявляєм волю і готовість взяти в цій боротьбі якнайбільш активну участь».
І не може бути інакше: Встаючи до нового державного життя, Український Нарід не може не приєднатися до цієї боротьби, а краще сказати: він уже давно стоїть у цій боротьбі. Боротьба за новий лад Европи, зокрема Східної Европи, за свободу народів, за свободу совісти, за знівечення визиску одної людини другою — творить історичний зміст усього національного і державного життя України. Оце і є в основному тисячолітня традиція нашої державности.
Хоча у формальному існуванні Української Держави бували довголітні перерви, але зміст історичного життя Українського Народу, йогоорганізована боротьба за здійснення ідей свободи, за свою державу ніколи не переривалася.
І тому могутню політичну акцію Західної Европи під проводом Німецького Народу, треба вважати допомогою, яку Українському Народові, для здійснення його історичного завдання, подає сьогодні захід Европи і зокрема Німецький Нарід, який вже в 1918 році закріпленням у державну форму наших визвольних змагань в Берестейському мирі проявив солідарність з історичними українськими змаганнями. Сьогодні Німецький Нарід признає і підтверджує та реалізує також ширшу визвольну програму Українського Народу: визволення всіх народів сходу Европи.
Активність Українського Народу, проявлювана протягом всієї його історії, незвичайна здатність організувати від низів народні сили до збройної боротьби, яка проявилася колись у Козаччині, в новійших часах в У.Г.А., у передніх повстаннях проти більшовиків та в організації О. У. Н., повна рішучість і готовість, у всяких обставинах, вести боротьбу, без ніякої допомоги від других народів, а перш усього ніде на світі не подибувана всенародня заінтересованість і самовідданість національній справі найширших мас та врешті традиційний, непохитний демократизм Української суспільности — робили протягом століть і сьогодні роблять Український Нарід піоніром-провідником народів у визвольній боротьбі всього сходу Европи.
Серед боротьби проти степу і степових народів творилася і існувала Київська Князівська Держава. В «Правді Руській» і «Слові о полку Ігоря», в славі Святослава Завойовника і в пам’яті злощасної битви над Калкою кристалізувалися основні ідеї Української Державности, ідеї волі і активности, хоробрости і готовности до жертв, чести і справедливости. Вже тоді Український Нарід був першим серед европейських народів, що ломив на собі филю за филею азійського варварства і найтяжчими жертвами платив за безпеку середньої і західної Европи. А коли під монгольськими ударами знемоглися Українські Князівства і коли це використали для свого розросту безпечніші сусіди Польща і Московщина — то і тоді основна ідея державної організації Київських Князів, ідея боротьби з степом, остала все таки українською національною ідеєю. Українське Козацтво та Український Нарід і далі вели і довели до кінця боротьбу з степовиками поки не забезпечили існування Українського Народу.
В тому часі коли польська шляхта розживалася на українській землі і трупішіла в грубому матеріялізмі сибаритів, коли в царській Москві ішло чим раз глибше закріпачення людини в усіх верствах, від хлопа до бояр і князів — в тому часі Український Нарід в найвищому ідеалістичному підйомі боротьби за волю совісти, за свободу вірування, за свободу народу, за соціяльну справедливість, змінював карту сходу Европи. Богдан Хмельницький перечеркнув польську імперію та — ведений історичною конечністю — поклав основи під новітню европейську Росію, прилучаючи Українську Республику до Московського царства. Увійшовши в склад російської імперії, як вільний державний республіканський нарід, внесли українці туди ідеї свободи людини і народу і дали початок европеізації Росії, а разом з тим дали почин до боротьби за духове перетворення і визволення Московського народу. На жаль московський нарід і тоді і досі ще не виявив нічого більше як тільки здатність служити деспотам, гнобителям, білим чи червоним царям.
Боротьба Мазепи і Шведів проти будівничого найбільшої тюрми світа царя Петра, геройська боротьба Київського священства проти закріпачення української церкви, отчайний опір січового козацтва і народніх мас — не стали останнім етапом боротьби України за висвободження себе і сходу Европи з духової і політичної неволі.
Безсмертний речник Українського Народу, який висловив найглибшу тугу, найщиріші почування, найсвятіші вірування і відвічні змагання Українських мас — Шевченко — був теж представником Української Державности. Навіть червона Москва не сміла відмовитися від глибокої пошани для цього великого духового вождя народів, зазив якого «Вставайте-кайдани порвіте» почули й прийняли всі народи совітської імперії. І тому вони разом з українцями почитають Шевченка, як свого учителя і пророка, а тим самим признають Українському Народові провідне місце у змаганнях всього сходу Европи до визволення.
Тому зовсім не припадковий факт, що з розгромом царської імперії по світовій війні в 1917 році перший на всіх просторах царської Росії двигнувся Український Нарід до самостійного державного життя. І зовсім не припадкове явище, що йому подав руку могутній Німецький Нарід і визнав його державну незалежність. І зовсім не припадкове, що по програній Німеччини український нарід без ніякої допомоги, а навпаки обороняючись з одного боку полякам, а з другого білим наслідникам московських царів, нерівними силами, мобілізуючи кожне село, кожну хату — вів боротьбу з червоними представниками народу, якому історична традиція наказувала змагати до нищення всіх проявів свобідного життя, до поневолювання народів сходу Европи. В морі крови затопили червоні кати збройні змагання українських селян, робітників та інтелігенції. На терорі побудували інтернаціональний «рай», нову комуністичну тюрму народів.
Та і це не зломило духа Українського Народу. Боротьба у різних формах — під проводом У. О. Н. — до останніх днів не припинялася. І тому це не припадок, а історична конечність, що могутня Німецька Держава, якої міць всеціло базується на власному народі — знов подає дружню руку Українському Народові, якого вся історія міститься в словах «боротьба за волю у власній Національній Державі», який передумовиною власної назаможности уважає свободу інших сусідніх народів, який вартість життя одиниці основує на її свободі, на моральних цінностях, не знаних червоним імперіялістам Москви.
Тому деклярація правління Української Держави закінчується словами: «Доля судила нам бути висуненими на перший фронт на сході Европи й тому з найбільшою радістю привітали ми факт виступу до цієї боротьби також інших народів і держав, які прийшли нам в цей спосіб з найбільшою поміччю.
Отже будемо з ними дальше йти й дальше боротися».
Аж до побіди!.. в яку не перестав і ніколи не перестане вірити наш многострадальний та вірний своїй тисячолітній традиції — геройський Нарід.
