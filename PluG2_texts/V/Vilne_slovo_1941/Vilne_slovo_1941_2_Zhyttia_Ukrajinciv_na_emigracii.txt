Ріки Буг, Солокія, Любіня (доплив Сяну), Сян — це бувші граничні ріки між Німеччиною і конаючим СССР. Ці ріки були свідками переходу тисячних мас укр. населення на терен Німеччини — на еміграцію. Відразу по війні в 1939 р. і зайнятті Галичини «хороброю красною армією» — весь укр. актив молоді, інтелігенції, селянства й робітництва покинув своє місце й зайняття, удаючися на еміграцію з тим святим переконанням, що ненадовго покидає — пращається зі своїми, що ті ріки недовго будуть хінським муром, роздвоюючи живий організм українського народу.
Центром укр. емігр. життя стає «піастови груд» Краків, де зосередилося понад 6.000 Українців на чолі з нашими провідниками з цілої Галичини. Українським життям керує Український Центральний Комітет (У. Ц. К.), якого провідником є п. Володимир Кубійович. У. Ц. К. — це наша центральна установа на полі освітньому, економічному, шкільному й т. п. У. Ц. К. покликав до життя по всіх повітових містах Українські Допомогові Комітети (У.Д.К.), а ці по селах українські місцеві комітети згл. делегатури. У Кракові повстає українське видавництво, яке дотепер видало і пустило в світ тисячі українських книжок. Еміграція має і свою пресу. На Різдвяні свята 1940 р. вийшло в Кракові перше число українського часопису «Краківські вісті», які тепер є щоденником. Журнали: «Дорога» «Ілюстровані вісті» «Малі Друзі» — релігійні «Місіонар», а тепер «Воскресення» зродилися на еміграції.
Все українське життя зосереджується по комітетах, які (знова) є одинокими заступниками й репрезентантами українського населення перед німецькою владою. Німецька влада нам усе йшла на руку. Всякі місця й справи, де було хоча менше Українців, віддала в наші руки. Найкраще на еміграції розвинулося українське шкільництво. По всіх селах і містах, де живуть Українці, є українські державні школи (відокремлені від польських) й українські вчителі. Дитина перший раз вчиться на рідній мові, по-українськи думати й говорити. В кожному повітовому місті є український шкільний інспектор (побіч польського), а над ними німецький «крайсшульрат». Повстають нові фахові ремісничі школи, які дають практичний вишкіл, примінений до сьогоднішніх часів. Повстають дволітні господарські школи, до котрих мусить ходити обов’язково наша молодь від 14 — 18 р. життя.
Дві українські державні гімназії в Ярославі й Холмі, в яких навчається біля 2.000 учнів — ось це вінець здобутків на еміграції в шкільній ділянці. На місце «Просвіти» з польських часів приходять Українські Освітні Товариства (У. О. Т.) з великою кількістю секцій, з яких найдіяльніші були секції молоді т. зв. «курені молоді». Молодь на військовий спосіб приготовлялася до Національного Воскресення, яке в сьогоднішніх днях святкує. На полі економічному велику діяльність розвинули повітові Союзи й кооперативи. Нема українського села без української кооперативи. Сільський Господар на еміграції продовжує свою працю. Всі Українці знаходять працю й заняття. Можна сказати, що замало було рук до праці. Тисячі нашої молоді виїхало до Великої Німеччини на працю й широко у світ понесло ім’я Українського Народу. Всюди за свою працю знаходять признання, відповідну платню, а до того вчаться новітньої німецької господарки чи ремесла, попри опановування німецької мови, яка в теперішніх часах є тим «кондітіо, сіне дма нон» — без якого годі рушитися. Всі Українці там мають всі права на рівні з Німцями, коли тим часом інші національности не мають тих прав і такої свободи.
Повну свободу на еміграції має наша Церква. Тут не стрічає ніяких труднощів ні перепон: свобода в повному значенні цього слова. На чолі гр.-кат. Церкви є преосв. Григорій Лакота в Ярославі, а православної преосв. Іларіон Огіянко (українець з Варшави) в Холмі. Наука релігії й релігійні практики по школах обов’язкові.
Будівництво наше, як і наші установи, одержують державні підмоги. Багато наших православних церков, забраних польською владою на Холмщині й Підляшші й замінених на польські костели, німецька влада назад віддає в руки українців. І так православний собор у Холмі було повернуто у наші руки минулого року. Велике національне свято пережила Холмщина при передачі цього собору в минулому році. Відживає давня слава славного города князя Данила — Холми. По деяких містах на Засянні й Холмщині торгівля й промисл виключно в українських руках.
Усюди жовто-блакитні вивіски свідчать про те, що тут живуть і працюють Українці. Українська мова всюди свобідно лунала й на хвилях повітря йшла й до Вас, страдаючі братя й сестри в червоному пеклі.
І хоча на еміграції емігрант спокійно спав, не боючися, що вночі приїде НКВД і забере тебе на далекий схід, не почувався вдоволеним морально, бо до його вуха долітали крики й зойки терплячих братів, виселених на схід, бо він знав, що весь нарід стогне в ярмі — неволі, якої світ не бачив. І тому тужив, вичікував хвилини, коли тріснуть кайдани неволі. Буваючи дуже часто над самою границею, перед німецькими граничними стовпами, опирався на них, думу думав, посилаючи Вам привіт і поздоровлення. Серце кривавилося, коли бачив, що зараз за річкою працює селянин під штиком солдата, а пізніше гробова тишина залягла, де ще недавно кипіло життя, а земля бур’яном заросла.
І прийшла хвилина — дня 22 червня ц. р. Акорд німецьких бомбовиків, нищення совітських летовищ німецькими бомбами, переходи найсильнішої армії світа вздовж границі сповістили емігрантам, що прийшов день кривавої розплати з червоними катами, що в болях і муках починає родитися Україна. Радощам не було кінця, хоча ми були свідомі, що багато невинних жертв своєю кров’ю зросить українську землю, що повстане багато нових могил.
На крилах душі летів емігрант у рідні сторони, які перед двома роками покинув, а в хаті нема то батька, то брата чи сестрички: вони стали жертвою озвірілого НКВД.
Біль серце розриває...
