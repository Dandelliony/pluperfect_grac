Від очевидця і учасника щасливих, а разом з тим і деяких трагічних переживань Львова при відступі червоних катів та вступі українських і німецьких частин у місто, отримали ми деякі об’єктивні відомости, навіяні живими почуваннями патріота.
В суботу вночі з 21 на 22 червня почулися стріли на Жовківському і Янівському передмістях. Здивовані мешканці побачили, що большевики панічно тікають на схід. Говорено, що від Радимна іде українське і німецьке військо. Перші тікали енкаведисти. Між большевиками витворилося таке замішання, що одні частини стріляли до других. Большевики випускали ув’язнених звичайних злочинців, при чому звільнили теж до 400 осіб політичних в’язнів. Цей переполох тривав до вівтірка. У вівторок повернуло НКВД і знов біля 200 звільнених вже політичних в’язнів вернули до в’язниці. Пішли нові арештування і катування. Але якийсь невідомий противник щораз напастував большевиків. Пізніше виявилося, що це були німецькі парашутисти-українці. Шукаючи за тими, хто в місті стріляє до большевиків, зробило НКВД в одному дні аж 6 ревізій в монастирі о. о. Василіян. Двох священиків, між ними о. Др. Назарка, ставили вже під стінку та, звільнило їх випадкове втручання молодого ученого Скотинського, який працював в монастирській бібліотеці. Він власною особою заручив за обох отців і за брата Дубаса, якого при допиті тяжко побито. Самого п. Скотинського теж мабуть в надії, що зречеться своєї поруки, ставлено під стінку. Опісля всіх звільнено під загрозою що усі будуть розстріляні без допиту, якщо з городу о. о. Василіян паде хоч один вистріл. Це було в середу, а в четвер знову хтось стріляв скорострілом споза мурів монастиря до большевиків. Вже отці приготовилися на християнську смерть. Але большевики до них не прийшли. У п’ятницю вдруге почали втікати. В суботу було спокійно. В неділю німці бомбардували з повітря, вибираючи якраз ті дільниці, а то і поодинокі камениці, де містилося військо і зокрема НКВД. Втікали большевики у всі сторони, повертались і знов втікали, бо всі шляхи кругом Львова були вже відрізані.
Біля третьої рано в понеділок 30 червня увійшла в місто перша патруля німецької армії. Були це українці з українського легіону під командою п. Романа Шухевича. Пішли вони прямо до о. Митрополита Шептицького. Німецький старшина Кох, бувший старшина Української Галицької Армії, ішов з ними, щоб одним з перших бачити Старенького Князя Української церкви. Незабаром на мотоциклях появилися німці, а на ринку вже товпилися тисячі звільнених громадян. Наче сам виріс, з’явився український національний прапор на вершку ратуша. Проголошено нову управу міста з проф. Юрієм Полянським на чолі і Децикевичем та Крип’якевичем як заступниками. Відразу з’явилася Українська Міліція, а далі сформувався похід з ринку до митрополичої палати по благословення для українського війська, міліції та нового вільного життя.
У вільному городі Льва почало вільно битися українське серце, але сумний був обрахунок жертв.
Між вівтірком і п’ятницею останнього тижня неволі не дармувало у Львові НКВД. Большевики мордували всякими способами в’язнів, а потім підпалили Бригідки, щоб там живцем вигоріли замкнені і замуровані в’язні. Бригідки горіли аж до 9. VII.
Не можна тут окремо не згадати про страшні муки деяких осіб. Ігумені Йосифі Вітер, від якої НКВД домагалося інформації про о. Митрополита, підчас тортур два рази залізною шиною зломили руку, а далі при допитах її вішали, душили і топили. Очевидно не досягли своєї мети. О. Чемеринського та співака Юрка Шухевича розп’яли, пригвоздивши їх живими до в’язничних мурів.
Напевно, ще сотні і тисячі інших громадян Львова загинули в страшних муках, а багато їх замордовано в такий спосіб, що навіть найближча родина не може їх розпізнати.
Окрім цього, багато цінних будинків знищила большевицька злоба. Зокрема гарматами нищили церкви: св. П’ятниць, св. Миколи, Успенську, польську катедру і костьол Магдалини.
Зберігаючи пам’ять про жертви, які своїм життям заплатили за ідею української державности, стає український Львів до дальшої боротьби за незалежність, до відбудови нового життя.
