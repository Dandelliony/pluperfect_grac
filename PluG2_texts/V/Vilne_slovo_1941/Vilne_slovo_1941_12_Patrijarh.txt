Хоч як заповнюють нашу свідомість історичні події, хоч як абсорбує нас праця коло будови нового державного життя, — а все ж очі цілого українського громадянства звільнених Західних земель звертаються на Святоюрську гору у Львові, де проживає Володар душ наших, Патріярх Церкви, Митрополит Андрей Шептицький.
Він народився в аристократичній сім’ї, 29 липня 1865 р., розпочав, отже, вже 77-мий рік життя. Індивідуальність Достойного Ювилята непересічна, мов з криці лита, яких мало маємо в нашій історії. Хоч перед молодим аристократом відкривалась дорога до почестей, вигід і достатків, Він, ідучи за голосом серця і традиції своїх предків-архієпископів Льва і Атанасія Шептицьких, осягнувши ступінь доктора прав, вже в 24-тому році життя вступає в монастир оо. Василіян під монашим іменем Андрея, а в 2 роки опісля висвячується на священика. Коли в 1900 р. Папа Пій X окремою буллею іменував його галицьким Митрополитом, молодий достойник Церкви обіцяв віддати українському народові всі свої сили і ціле своє серце, бажаючи тільки одного: здобути собі серце народу, якого архипастиром став.
Митрополит Шептицький не тільки виконав найчесніше свій обіт, але також здійснив свою молодечу мрію: здобув Собі без застережень любов і відданість не тільки тієї вітки українського народу, що зачисляється до грекокатолицькоі церкви, а взагалі цілого українського народу, де б він тільки на земній кулі не проживав.
Невеличкі рямці газетної статті не дають змоги вичислити всі заслуги Ювилята. Це завдання жде на окремого історика.
Тут вистачить згадати про Його архипастирську діяльність, глибокі, навіяні любов’ю та оперті на християнській фільософії, пастирські листи. Він боронив безстрашно українську церкву і духівництво перед галицьким шляхетським соймом і австрійською палатою вельмож. Коли в 1914 р. царська Росія заволоділа східною Галичиною, Ексцелєнція Митрополит сміливо підносив голос в обороні греко-уніятської церкви, за що Його виселено на 3-річну скитальщину в Сибір, звідки щойно революція вможливила Йому поворот до краю. Він, католицький духовник, мав відвагу перед польським єпископатом станути в обороні православної церкви, переслідуваної нещадно польським духівництвом і адміністративною владою. Українське громадянство Західних областей не забуде ніколи Ювилятові, що в часі жорстокої пацифікації в 1930 р. цей перший Громадянин і Достойник Церкви, хоч в той час тяжко хворів, звівся з ліжка і літаком полетів до Варшави, щоб інтервеніювати у маршала Пілсудського в обороні свого народу. А вже вершком Його апостольської місії була Його безприкладна, мученича посвята і відвага, з якою він протиставився спробам безбожницької большевицької навали стерти з лиця землі українську церкву та її слуг. Це геройство Митрополита Андрея перейде в історію, як одна з перших глав національного рапсоду.
Його жертвенність на церковні і національні цілі загально відома і можна сміло сказати, що ніяке діло будови українського культурного життя, почате за останніх 40 літ, не обійшлося без Його видатної матеріяльної допомоги, як не площами й матеріялом, то грішми. Опіка Митрополита Шептицького над мистецтвом і наукою стала в нас каноном і не було молодого адепта мистецтва чи вченого, що не користавсь би з стипендії цього шляхетного Покровителя. А скільки вдів, сиріт, збіднілих інтелігентів користалось з його приватної калити, — не злічиш. Народна Лікарня, Національний Музей, Сільський Господар, Просвіта, Рідна Школа і багато монастирів та церков — це живі і безсмертні свідки жертвенности Кир. Андрея.
Коли до цього образу Його багатогранної діяльности додамо ще Його гарячий патріотизм і витончене почуття громадянського обов’язку, що менше вимагає від інших, а більше сам дає приклад від себе, — то побачимо на весь ріст величаву постать народного Патріярха, що поруч Петра могили перейде в історію століть.
Сьогодні, коли український народ іде на зустріч своєму ясному майбутньому, потрібний нам більш, ніж коли, беззастережний авторитет Митрополита.
Побажаємо ж Йому в день уродин ще багато, багато літ на радість і щастя українського народу.
