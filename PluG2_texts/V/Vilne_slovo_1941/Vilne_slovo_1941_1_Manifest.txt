Існуючий політичний уклад сил у світі, що насильно здавлює вартісні та життєздатні народи, валиться від їх визвольних ударів.
Московська імперія — СССР — сьогодні складова частина того укладу.
Ми, українці, підносимо прапор нашої боротьби за свободу народів та людини.
Розвалюючи на завжди жахливу тюрму народів — московську імперію — творимо новий справедливий лад і кладемо основи нового політичного укладу в світі.
І.
Боремося за визволення українського народу від всіх видів московського імперіялізму, а зокрема проти большевизму, що довів національно-політичний, релігійний, культурний, соціяльний і господарський гніт до крайніх меж.
ІІ.
Несемо новий лад Східній Европі й підмосковській Азії.
Несемо всім поневоленим Москвою народам свободу творити власне життя на рідній землі по своїй вольній волі.
ІІІ.
Кличемо революціонере усіх поневолених Москвою народів до спільної боротьби та співпраці з українськими революціонерами-націоналістами.
Тільки Україна є правдивим союзником усіх поневолених і загрожених Москвою народів у їх боротьбі з московсько-большевицьким імперіялізмом.
IV.
Українці силою об’єктивних умовин є авангардом усіх поневолених Москвою народів у їх боротьбі за повне визволення.
Українці на землях, поневолених Москвою народів, стають у перші лави їх революційної боротьби.
Кличемо всіх українців, де вони не жили б ставати у бойові лави Фронту Української Національної Революції.
V.
Творимо в Україні один спільний Фронт боротьби всіх селян, робітників і трудової інтелігенції проти московсько-большевицького гніту й визиску.
За свою владу, за землю, за людське життя!
VI.
Боремося:
проти крайнього пониження людини в її праці та в її хаті,
проти ограблення її з усякої радости життя,
проти поголовного ожебрачування громадян,
проти обтяжування жінок страшними обов’язками під брехливою заслоною «урівноправнення».
проти злочинного оглуплювання дітей і молоді брехливою большевицькою «наукою», газетою, кіном, радіом, театром, мітингами та всією безтолковою агіткою сталінського режиму.
Боремося:
за гідність і свободу людини,
за право визнавати явно свої переконання,
за свободу всіх віросповідань,
за повну свободу совісти.
VII.
Боремося:
проти тиранії і терору большевицької кліки,
проти жахливого режиму НКВД у колгоспах, фабриках, заводах, армії, фльоті, партії, комсомолі, школі і хаті.
Боремося:
за право працюючих виявляти відкрито свої політичні переконання словом і друком, відбувати свобідно прилюдні збори та творити свої політичні, громадські та професійні організації.
VIII.
Боремося:
проти економічного визискування України та всіх поневолених Москвою народів,
проти невільництва у колгоспах, совхозах, фабриках і заводах,
проти ограблювання громадян із злиденних здобутків важкої праці,
проти насильного виселювання з рідних земель.
Боремося за те, щоб кожний поневолений Москвою нарід міг вповні користуватися багатствами своєї щоденної праці.
Віримо й знаємо, що близький вже час, коли здійсниться заповітня мрія наших батьків і з крови довгої черги героїчних поколінь спалахне вогонь народнього гніву.
Встане Україна і розвіє тьму неволі!
І тільки через повний розвал московської імперії і шляхом Української Національної Революції та збройних повстань усіх поневолених народів здобудемо Українську Державу та визволимо поневолені Москвою народи.
Українці! До нещадної боротьби з московсько-большевицьким гнітом!
Валіть московську тюрму народів!
Свобода всім поневоленим!
