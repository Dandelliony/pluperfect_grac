В суботу, 12 липня, о год. 5 по полудні відбулися збори Студентського Товариства в Дрогобичі в готелі «Депенданс». Збори проводив голова товариства Стасенко. Після відкриття зборів представник ОУН передав студентам Дрогобича привіт від організації і подав напрямні праці. Провід над студентством перебирає ОУН і йому повинні студенти підкорятися.
До студентів м. Дрогобича буде прикріплений провідник ОУН, який зорганізує їх і ознайомить з постановами Другого конгресу Націоналістів, що відбувся в Кракові.
Українське студентство завжди перше ставало до боротьби за батьківщину. Це цвіт народу. Від його організованости й карности буде залежати й обличчя Української Держави. Тому всі студенти повинні йти за вказівками провідника ОУН, покійного Є. Коновальця. Метою кожного повинна бути вільна Соборна Україна.
Після промови представника ОУН голова товариства закликав студентство голоситися з доповідями, з якими могли б поїхати на село, щоб проводити там культурно-освітню роботу. Рівно ж заповів, що від вівтірка, 15 липня представник ОУН буде проводити лекції, на яких ознайомить студентство з постановами Другого конгресу Націоналістів.
Студентське Товариство організувало курс писання на машині; навчається вже 20 членів.
Від 15 липня починається також курс німецької мови під проводом п. Гладиловича, емігранта, що щойно вернувся з Німеччини.
При Студентському Товаристві організується поштовий курс. Кожний, що бажає працювати на пошті, повинен цей курс закінчити.
На цьому збори закрито.
