Тяжко приходилось жити селянам Брониці під час большевицької неволі. Спеціяльний опікун села Дяченко, начальник райфінвідділу в Дрогобичі, вимушував у селян ночами «добровільні заявки» до колгоспу. Однак народ вірив, що незадовго прийде кінець тим нормам і податкам. Гуркіт літаків, гук гармат і кулеметів сповістив, що зближається кінець большевицького панування. І той день прийшов. Дня 2 липня 1941 р. зібрались всі громадяни села до читальні. Збори відкрив місцевий парох о. дек. І. Ліщинський промовою, в якій згадав про мучеників-героїв в Дрогобичі та інших містах. Однохвилинною мовчанкою та вставанням всі присутні вшанували пам’ять цих героїв. На цих зборах вибрано сільський комітет на чолі з Мих. Черицьким.
Дня 6 липня відбулося в Брониці радісне свято. Село прибрало святочний вигляд, замайоріли жовто-блакитні прапори. Благодарну Богослужбу відправив о. І. Ліщинський і виголосив велику патріотичну промову. Селяни ридали з радости, що прийшов той щасливий день якого з великим нетерпінням чекали. Після Богослужби відспівано Панахиду за душі замордованих жовнірів, що впали від кулі політруків і командирів. В той день біля читальні відбулась урочиста академія. Під тріюмфальною брамою виголосив до зібраних промову місцевий парох, взиваючи всіх до згоди для добра українського народу. Місцевий хор відспівав національні пісні. Під звуки національного гимну закінчується академія.
