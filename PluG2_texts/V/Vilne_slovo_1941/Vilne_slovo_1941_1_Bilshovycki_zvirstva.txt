Більшовики люблять багато говорити про гуманність. Як вона на ділі виглядає, зілюструють дві картини, записані від вірогідних свідків і учасників трагічних переживань.
Дня 24 червня прибув до дому Степана Божика в Добрівлянах німецький летун, що врятувався зі збитого над Ролевом літака. В домі Божика переховувався летун до 28 червня. Мабуть, на чийсь донос прибула 28 червня більшовицька частина до Добрівлян, вдерлась до хати Божика, пострілила в ногу німецького летуна, хоч він не ставив ніякого опору, і забрала його разом зі Степаном Божиком до Дрогобича. 29 червня забрала більшовицька міліція також і дружину Божика, опечатали хату, а маленького внука залишили на Божу волю. Що сталося з арештованими невідомо. Як називався німецький летун, ніхто не знає; говорять лише, що походив він з Гамбурга.
Чудом врятувався від смерти і дрогобицький громадянин Лев Куц, що останніми часами працював у Миколаєві н-Д. Перед відворотом арештувала його разом з кількома іншими громадянами більшовицька міліція; арештованим поскручувано дротом назад руки і вивезено під ліс. Там поскладали їх рядом, а опісля постріляли наганом одного по однім. Громадянин одержав ще постріл у лице, але так щасливо, що куля вийшла лицем вище верхової губи. Він просився, щоб його добити, але катюга-командант залишив його зв’язаного, на повільне конання, бо тим часом впали в лісі постріли. Гр. Куцові вдалось звестись на ноги й добитись до найближчого села, де місцеві люди ним заопікувалися й помогли вернутися до Дрогобича.
Так то сталінські «ясні соколи» винищували «визволених» єдинокровних братів, щоб на нашій землі зробити місце кому іншому.
