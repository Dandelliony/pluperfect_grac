Мало котрий рік в історії українського народу був такий мінливий в успіхах і невдачах, як 1919. Ще в січні проголошено на Софійському Майдані в Києві злуку всіх українських земель в одну Соборну Державу. Ще в січні була повна надія, що здобудемо Львів, замиримося на заході, щоб усі свої сили звернути на схід й забезпечити Золотоверхий Київ. Події пішли стрімголов, одна за одною, успіх всуміш з невдачею, велике піднесення чергувалось з найважчою депресією. Уже в квітні 1919 р. з’явилися під Львовом озброєні по зуби відділи армії Галлєра, що їх Франція висилала на війну з большевиками. Підступ польського міністра Грабського, представника україножерної вшехпольської партії, що легше стерпіла б була Польщу в неволі, ніж незалежну Україну, вислав цю армію на львівський фронт, у наслідок чого ціла Галицька Армія, знесилена кількамісячною боротьбою, без достатньої кількости зброї, без набоїв, без одежі мусіла відступати. Пролом польської бойової лінії під Чортковом в дні 8 червня 1919 р. не змінив положення Галицької Армії. Набоями, здобутими під Чортковом, можна було вести офензиву до Бережан, але, коли вони вичерпалися, оста лось одно — відворот за Збруч.
«Гей та зажурились Стрільці
[Січовії,
Як Збруч-річку проходили,
Що стільки народу впало за
[свободу,
Встоятись не було сили.»
Був це відворот, ллялись сльози, як співається в пісні, але як різнився він від усіх інших воєнних відворотів. За Збруч переходила невеличка, але сильна і повна бойового запалу армія, що для перемоги потребувала лише одного — набоїв. Армія, що перейшла Збруч, була монолітом, пройнятим однією ідеєю: «А ми тую червону калину піднімемо, а ми нашу славну Україну, гей, звеселимо».
Коли клич «через Львів на Київ» показався нереальним, то, єднаючись з армією отамана Петлюри, висунено другий: «через Київ на Львів». Став галицький Стрілець за річкою Збручем без набоїв, запілля і резерв. Ззаду — озброєні по зуби поляки, спереду — большевицькі банди. Але в галицького Стрільця була ідея. В злуці з Наддніпрянською армією білою зброєю вдарено на большевиків, щоб по них здобути все потрібне до ведення війни. Дунаївці, Проскурів, Деражня, Жмеринка, Шепетівка, Житомир, Винниця, Козятин, Вапнярка, Умань витали своїх правних господарів. 31 серпня 1919 р. по півторамісячних боях і Золотоверхий Київ, серце України, в якому гадюки звили своє кубло, пригорнув до своїх батьківських грудей галицького Стрільця, що виправдав довір’я, покладене на нього. Під проводом генерала Мирона Тарнавського галицький Стрілець гордо ніс прапор самостійности й соборности.
Здавалося, Галицька Армія далі тиснутиме большевиків, доки не прожене їх з України. Це могло було статися, коли б не другий ворог, який волів бачити «Єдінунєдєліму» навіть під пануванням большевиків, ніж самостійну Україну. Банди Денікіна, використовуючи успіхи Галицької Армії, замість іти на Москву, повернули на Київ, звідки віроломно виперли українську збройну силу. Сили з’єднаних обох українських армій були за слабі, щоб боротися і проти білої і проти червоної Москви. Прибув ще й третій ворог — тиф, який зломив силу українського вояка. Від Бердичева до Кам’янець валялись по лікарнях, хатах, а то і по залізничних станціях звалені тифом українські стрільці. У найвищій гарячці, коли на верх виявляються найбільш скриті думки й мрії, галицький стрілець турбувався Золотоверхим Києвом, символом Самостійної Соборної України.
1919 рік не зреалізував нашої мрії, ні акту нашої волі. «Засумуй, трембіто, та по всьому світу, що згинуло галичанам сорок тисяч цвіту», не відстрашує нас від нових жертв, які ми готові принести за відбудову нашої державности. Не зломили нашої волі ні Тухоля, ні тюрми, ні пацифікації, ні НКВД. У кожному моменті ми по цей і по той бік Збруча боролись за Золотоверхий, у кожній переломовій хвилині, коли без нас пробували вирішати долю наших земель, ми з’являлись з легітимацією, що ми тут повноправні господарі. Хоч і топтали нашу волю, хоч торгували нами і в Парижі і в Ризі, український народ не признав насильства. Дасть Бог, вже в найкоротшому часі від Кавказу по Сян лиш один буде лан, а його господарем — суверенний український народ. Дасть Бог, уже в найкоротшому часі «заговорить і Дніпро і гори», Золотоверхий прийме в своє серце своїх синів і Андрей Первозванний поблагословить наново оновлену українську землю.
