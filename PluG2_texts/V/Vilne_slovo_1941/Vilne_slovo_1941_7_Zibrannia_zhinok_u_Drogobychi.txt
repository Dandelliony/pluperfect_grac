На своїх зборах 15. VII жіноцтво м. Дрогобича порушило багато пекучих справ. Багато є ще недотягнень у праці. Вправді дещо вже наладнано. Нпр. хлібні крамниці вже добре працюють. Тому, що хліб часом буває добре невимішаний і спалений, жінки постановили цього доглянути в пекарнях. М’ясні крамниці подано вже до реєстрації, так що справа м’яса буде поладнана.
Обговорено справу готелю і ресторану. Необхідно відкрити ще один ресторан. До цього призначено метких пань, які займуться підібранням і влаштуванням льокалю. Стверджено, що з кухні, яка міститься в ратуші, непокликані люди виносять начиння і харчі. Цьому треба покласти край. В ресторані «Кольомбія» треба звільнити кілька працюючих осіб, які там не повинні мати місця. Є там і такі, що працювали на службі НКВД і сьогодні ще відгрожуються.
З дальших справ порушено відкриття комісового дому, де б можна звезти речі, залишені большевиками.
Рішено остерегти селян перед мінянкою продуктів. Були випадки, що селянам за їх здорові продукти давали затроєні папіроси, кашу чи кукурудзянку.
Стверджено факт, що громадянство перестало цікавитися жертвами большевизму. Як показується, є ще всюди трупи. Багато могил ще не розкопаних. Знаходяться сорочки, вистають чоботи, видно ногу чи руку на жидівському кладовищі. Жіноцтво рішило покликати в цій справі санітарну комісію й вести дальші розшуки. Досі Дрогобич навіть приблизної листи жертв не подав, а хіба ж це для нас не важне!
