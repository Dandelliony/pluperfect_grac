Хоч може це і дивно буде декому, та все таки: останнім етапом боротьби за визволення України мусить бути — визволення російського народу.
Дещо чудне і саме пов’язання оцих двох понять «визволення» та «російський народ». Адже російські білі і червоні царі побудували величезну імперію, в якій були гноблені різні підбиті народи, значить, російський народ був в цій імперії паном, не рабом. Якже його визволяти? Від кого? Але, з другого боку, чи поняття «воля» та «московщина» до сьогодні не суперечать одно одному в розумінні усього цивілізованого світа? Чи є сьогодні і чи був колинебудь в історії вільним російський народ, чи був колинебудь вільним якийнебудь громадянин, якоїнебудь російської держави, княжої, царської чи червоної? Чи радше не був в кожній російській державі рабом і той, що панував і других гнобив, так як є і досі в тюремній системі НКВД. Ніколи несвобідна, хвора душа російського народу потребує і чекає сьогодні визволення не менш, ніж усі поневолені Москвою народи.
Тому питання визволення російського народу сьогодні актуальне, при чому воно більш складне, ніж питання визволення інших народів, запроторених в московській тюрмі. Російському народові потрібне не тільки звільнення від сучасного політичного режиму, але також глибоке внутрішнє перетворення. Треба йому звільнитись від накинутого традицією способу думання, який догоджував амбіціям кождочасної російської верхівки, але оплачувався безоглядним закріпощенням і безмежними жертвами російських народних мас та усіх Москвою поневолюваних народів. За всі жертви всіх народів імперії московський імперіяліст давав їм спинення їх розвитку: «на всіх язиках все мовчить». Москва завжди примітивною напівбожевільною програмою якогось «третього Риму» або інтернаціонального раю вбивала всяку свобідну ініціятиву та думку людей і народів. При тому безвільний російський народ виконував ролю ката.
Повного морального визволення російського народу не зможе виконати німецька армія. Вона своєю перемогою над большевиками створить для того конечні політичні передумовини. Завданням самого російського народу буде найти в собі силу до самовіднови, яка дозволить йому стати народом вільним серед вільних. Відступаючи перед німецьким напором, червона армія і НКВД, щоб утруднити похід німецької армії і щоб остаточно стероризувати населення, яке остається на звільнених територіях, лишає по собі жахливе загальне знищення та безліч жертв звірського масового морду безборонних «братів». Надіймося, що пам’ять цих страшних проявів червоного «патріотизму» теперішніх володарів російської імперії стане також для всіх «живих і ненароджених» дітей звільненої російської землі джерелом вічної ненависти до московського деспотизму. А згадка «щасливих» переживань під прапором Лєніна - Сталіна дасть російському народові досить матеріялу для з’ясування причин безмежної моральної та матеріяльної нужди, у яку большевизм вкинув маси російського народу. Тому ми, думаючи по-европейськи, повинні надіятися, що російський народ зрозуміє врешті, яку ганебну і трагічну ролю накидав йому білий і червоний імперіялізм Москви.
Для нас питання політичного і духового визволення та перевиховання московського народу важне. Ми, хоч з душі ненавидимо московський імперіялізм і стоїмо з ним від століть у затяжній боротьбі на життя і смерть, не чуємо ненависти до російського народу, молодшого брата нашого народу, якому протягом історії ми завжди давали чинну, культурну і моральну допомогу у всіх його змаганнях до правдивого поступу, у всіх спробах виявити европейський спосіб думання. Та ще й тому треба нам бажати визволення російського народу, бо поки він буде народом рабів, то все буде заборолом та знаряддям гнобителів для поневолювання інших народів, а в першу чергу українського народа, якого вся історія була, є і буде завжди живим запереченням змагань всякого московського імперіялізму. І якщо російський народ не зуміє довершити свого морального визволення, не зречеться традицій імперіялізму, то він і український народ опиняться і далі у смертельно ворожих собі таборах.
Мілітарна і політична боротьба проти червоної Москви, яку веде сьогодні великий німецький народ разом зі своїми союзниками, це боротьба за новий лад в Европі, побудований на волі народів. Тому ясно, що в Новій Европі, не може бути і не буде місця для ніякої імперіялістичної Москви. Подбають про це і могутній німецький народ та його союзники і всі звільнені народи сходу Европи, зокрема український народ.
Україна перестане бути кольонією Москви, яка багатства України перековує на знаряддя гніту й поневолення.
