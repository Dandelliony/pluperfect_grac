Не всі українці знають, якими природними багатствами обдарована Словаччина. Рік річно приїздить сюди чимало чужинців з цілої Европи і з усього культурного світу набрати здоров'я і сил, або й відпочити в Підтатрянській країні.
Пізнаймо найперше Високі Татри. На цілім тім гірськім масиві, а передовсім навколо Штарбського озера є величаві санаторії, відпочинкові заведення і віллі, в яких гості знаходять розвагу, слухаючи музики і прегарних словацьких народних пісень. В кожній порі року є свої розваги для туриста — зимою, по кінець травня, їзда на лижвах і санках, літом прогулянки і відпочинок на скалах Кривані, Герляхівки і Ломницького верху. І мисливець знайде у Високих Татрах доволі дичини.
Для вигоди туристів побудовано линвову залізничну навіть на найвищі верхи Татрів, що доходять, до 2880 м. На схилах гір можна часто зустрінути вівчаря, що радо оповість Вам про Яношіка, народного героя й захисника поневоленого колись словацького народу. Він, як і наш Довбуш, відбирав чужим вельможним панам всяке майно і роздавав словакам. За те й повішено його за праве ребро в 1709 р.
Треба згадати, що Словацький Уряд віддав найкращу і наймодернішу санаторію словацьким робітникам, в якій вони відновлюють втрачене при праці здоров’я.
Є ще купелеві й лікувальні центри в долинах рік Вага, Грона і Гернада.
Досі була згадка про кліматично-лікувальні заведення. Подамо дещо і про курорти проти ревматизму, серцевих і шлункових недугів. Найславнішими протиревматичними є курорти в Піштянах, що своїм чудотворним болотом, природно гарячим до 60° Ц, виздоровлюють і найбільш застарілий ревматизм. До Піштян приїздять щороку і такі гості, як індійські магараджі, американські мільярдери і т. п. Відомі теж у всьому світі Тренчанські і Штубнянські теплиці.
На недуги серця найкращі купелі у Сліячі, в яких час до часу проживає президент Словацької Республіки Др. Тіссо, що як колишній чехословацький міністр здоров’я, розбудував сліячські купелеві заведення.
Такі ж самі купелі має Любохня.
По цілій Словаччині є багато знаних купелищ, як Коритниця, Ружбахи і врешті Герляни, в яких що 24 години вибухає гейзир до висоти 30 м.
У Штосі є купелеве заведення для робітників і діточа клініка.
Словаччина — це наша слов’янська Швайцарія. Приманює вона гостей з усього світу своєю мальовничістю, безліччю історичних пам’яток і сердечністю словацького народу. Словаччина сподівається, що і брати українці, які тепер скидають большевицькі кайдани, в недовгому вже часі масово зачнуть відвідувати братню словацьку країну і її дружній народ.
