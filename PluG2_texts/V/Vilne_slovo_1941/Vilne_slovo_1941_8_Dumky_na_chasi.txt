Як малою, нікчемною є віра в майбутнє народу тих, що використовуючи сприятливу для себе конюнктуру, набивають свої кишені державним майном... Вони кричать так довго «хай живе народ», аж поки в метушні не здобудуть користи. Коли ж настане період спокійної, творчої праці, або коли ситуація стане менш сприятливою, їх місце під прапором нації буде порожнє...
Хто в історичних моментах національного зриву дбає лиш про свою наживу, дає наглядний доказ того, що чужою є йому віра в тривале, ясне майбутнє народу.
Це лилики, духи темряви, що бояться чистих, але жагучих променів сонця — свободи.
Між людьми такого типу і грабіжниками, що грабували в ім’я симульованого національного відруху, нема різниці.
Це перша категорія шкідників — галапасів на живому організмі народу.
А друга категорія — це ті, що тривожним оком дивляться довкола себе, завжди невдоволені фронтовими звідомленнями, бачать усе крізь чорні скла, даючи початок всяким панікерським вістям, що їх поширюють агенти чужих нам націй і ідей. Це ширителі страшної отрути, заготовлюваної ворожим нам мозком і руками...
Шкідниками є ще й ті крикливі «патріоти», які нещадно критикують, а то й обдирають з чести тих громадян, що в почутті історичної відповідальности щиро й з напругою всіх сил працюють для відбудови Укр. Держави. Вони забувають часто про себе, про свій брак героїзму в час большевицького лихоліття. Вони критикують, самі не вив’язуючися з найбільш примітивних громадянських обов’язків.
