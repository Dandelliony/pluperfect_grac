Воля! Як невимовно радісно і легко вимовляти це слово тут, на західніх землях України.
Вона прийшла, довгождана воля, хоч і заплачена великою ціною — тисячами неповинних жертв. Але радіючи волею, мимоволі серце стискається від болю, коли згадуєш «большевицький рай», «радісне й заможне життя» на східніх землях України. Так, там є життя, та немає слів, щоб можна було про нього розказати, немає фарб, щоб можна його було передати. Лиш можна сказати одно. Там пекло на землі.
Хоч, правда, для цього пекла трохи підібрав барв Шевченко.
Аж страх погано
У тім хорошому селі:
Чорніше чорної землі
Блукають люди. Повсихали
Сади зелені, погнили
Біленькі хати, повалились,
Стави бур’яном поросли,
Село неначе погоріло,
Неначе люди подуріли,
Німі на панщину ідуть
І діточок своїх ведуть.
Оце справжня картина колгоспного села на Великій Україні, змінивши лише слово панщина на колгосп, бо ж панщина була страшна та в порівнянні з колгоспним ладом вона блідне і меркне. Село не живе, а животіє та й то в найгіршому розумінні цього слова. Людина від зорі до зорі щоденно працює, не маючи ані часу, ані змоги зробити щось для себе в своїй хаті. Старі запаси вичерпались, а одинадцятирічний «колгоспний рай» зруйнував цілком красу і багатства українського села. В кожного, хто жив на Україні, любив її й народ, лишаються навічно незабутні картини людського горя, людських страждань. Літопис їх починається ще від самого початку панування червоної Москви та досягають вони своїх вершин особливо починаючи з 1929 р., від початку славнозвісної «суцільної колективізації». Від цього часу зачинається найсправжнісіньке пекло на землі, а муки ті, що несе їх народ Східної України тяжкі і смертоносні.
«Суцільна колективізація» — найбільше нещастя, що його будьколи переносило людство. Підготовка його почалась ще задовго до 1929 р.
Та настав 1929 — 30 р., як, кажуть, в «большевицьких історіях» «переломний». Сама назва цілком відповідає дійсності. «Переломний», бо дійсно ломали і мордували все те, що було найкраще на українському селі і витворювалось віками. Почався цей страшний час т. зв. розкуркулюванням на базі (основі) «суцільної колективізації». Всіх найкращих господарів, що зразково вели господарство і становили найсвідоміший національний елємент на селі, виривали з корінням, живцем з сільського грунту. Робили це в найпростіший спосіб. Приходили до господаря, описували все майно, продавали з молотка під очайдушний плач матері й дітей, а потім всю сім’ю викидали з хати, так в чому стояли, садовили на вози й відправляли на найближчу залізничну станцію. А там пакували у вантажні вагони, замикали наче худобу і везли на знамениті Соловки.
Не раз приходилось бути свідком, коли старі бабусі, чіпляючись за одвірки і пороги своїх осель, обливали їх гарячими і кривавими старечими слізьми, не маючи сили лишити те, де зростали, проживали вік і переносили всі радощі і горе.
Пам’ятаю, як в нашому селі нещасна бабуся, мати одного господаря, що його вивозили на Соловки, припала до хатнього порога, цілувала його приговорюючи: — «Прощайте пороги, де ходили мої ноги», а потім встала (її живо силом не тягли, бо була вже надто стара) схопила ніж і дрижачою старечою рукою простромила собі груди, вимовивши перед тим: «Боже, прийми мене грішну».
Та навіть це їй не допомогло. Окривавлену і непритомну її винесли на віз і відіслали на станцію. По дорозі вона вмерла.
Бувало й таке, що сім’ю вивозили на Соловки, але в селі лишалось кілька одружених старших дітей, що жили окремо від батька й матері. Перед від’їздом з села мати прощалась з дітьми, які лишались. Дивитися на такі прощання було нестерпно боляче. Стару, посивілу матір, обхопили дочки. Одна, не пам’ятаючи, що робить, схопивши матір за шию, вчепилася у волосся. Матір відривають від дочки. Але та, не тямлячи себе, не пускає. Та даремно. Матір з силою відривають, і в дочки лишаються повні жмені вирваного волосся з голови матері. Матір не повели, а понесли. Дочка стоїть з роставленими руками, повними материнського волосся. Лишилась і стоїть, стоїть, як тополя в полі при битій дорозі. (Далі буде).
