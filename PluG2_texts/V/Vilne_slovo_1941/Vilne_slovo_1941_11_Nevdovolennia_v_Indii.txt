Вже в світовій війні англійці обіцювали індійськім народам, що створять з Індії державу з власною управою, зв’язану політичною унією з Великою Британією. Та по війні Англія заявила, що населення Індії ще не зуміє само собою управляти. Тепер, у новій скруті, Англія намагається знову обдурити народи Індії. В липні ц. р. видав англійський уряд постанову про поширення прав індійської Управної Ради. Англійська преса намагалася придати цьому рішенню значення історичної події, значення визвольного акту. Але ніяка політична організація народів Індії не виявила розуміння для англійської великодушности. Навпаки, оба рішаючі великі табори, магометани та всеіндійська організація, просто відкинули англійський дарунок. Ганді, вождь національного індуського руху, відмовив Англії своєї допомоги в Індійському Конгресі.
