Ділимося з нашими читачами сумною вісткою, що дня 22 липня ц. р. помер у Кракові професор Краківського університету Богдан Нестор Лепкий. Після Марка Черемшини, Василя Стефаника невблаганна смерть крижаним подихом зв’ялила серце, переповнене вщерть любов’ю до краси й народу, скосила ніжного поета, талановитого новеліста, повістяра, маляра, критика й ученого. Стара гвардія, що так завзято стояла на оборонних позиціях українства в 90 роках, стара гвардія, що так сміливо перейшла до наступу з початком двадцятого століття і так жертвенно боронилась під час визвольної війни в 1917 — 1921 рр., вимирає. Богдан Лепкий замкнув свої струджені повіки саме в момент, коли над нашим Вифлеємом засіяла ясна зірка. Серце, переповнене по вінці любов’ю до Батьківщини, для якої жив і трудився Він, не видержало ні радощів, навіяних останньою війною, ні болю, завданого йому мучеництвом тисячів неповинних жертв большевицького терору. Відійшов від нас Европеєць у повному, додатньому значенні цього слова, що гідно репрезентував українство поза межами України, в Польщі і в Німеччині. Втрата надто велика й болюча, щоб можна нині подати її розміри. Час, що коїть усі болі, дозволить рівночасно з віддаллю оцінити таку рідкісну індивідуальність, якою був Богдан Лепкий.
Богдан Нестор Лепкий народився 1872 р. в Крегульці на Поділлі, де батько його Сильвестер Лепкий, відомий у літературі під прибраним ім’ям Марко Мурава, був священиком. З Крегульцем пов’язані і найраніші спогади Богдана, навіяні дитячою безжурністю й тугою за красою. Чудові види галицького Поділля впливали на формування його естетичних почувань. Великим естетом залишився Богдан до смерти. Згодом перенісся батько Богдана до Жукова коло Бережан. Душу малого поета різьбила також і ніжна мати Домна з Глібовицьких. Священичий дім, у якому виростав Богдан, був переповнений культурою, яку витворило тоді наше духівництво, що заступило нашому народові і княжі і боярські роди. Гімназію покінчив Б. Лепкий у Бережанах, університет у Відні та Львові. Під час побуту у Відні вчився у визнатних малярів живописі; картини Лепкого мають свою ціну й вартість. Після закінчених університетських студій став учителювати в бережанській гімназії, де став тим магнітом, що притягав до себе й організував українство. Згодом перенесено Б. Лепкого на посаду вчителя української мови до Кракова. Бігаючи з однієї гімназії до другої, Лепкий витрачував свої сили й час, не залишаючи літератури, ні науки, завдяки чому він став лектором української мови на Краківському університеті. З початку світової війни перебував у рідні в Бориславі, опісля на еміргації у Відні. Від 1915 року Покійний працював у таборі українських полонених в Вецлярі та Раштаті, де своїм поетичним словом доводив до національної свідомости затурканих російською кармигою українців. «Сірожупанники» і «Синя Дивізія», що рвалися творити українську армію й державу — це заслуга, побіч Сімовича та інших, також і Покійного. Після розвалу Української Держави Лепкий осів у Берліні, згодом у Ванзее, де пробував до 1926 р. У Німеччині розгорнув велику наукову, письменницьку й видавничу роботу, зорганізував Українську Накладню, що перевидала твори найбільших наших клясиків. Багатотомне видання Шевченкових творів, М. Вовчка, Лесі Українки та інших письменників, як також словники української мови, така важна для галичан справа, завдячують свою появу його праці. Вистане сказати, що завдяки Лепкому прибуло в Галичину 60 вагонів книжок, з чого 40 вагонів його власних творів і видань.
Від 1926 р. Лепкий був професором української літератури в Краківському університеті. Похилені голови українського студентства, що слухали його викладів, підкосились, слухаючи його чарівного слова, віднаходячи в літературі надію на краще завтра. Невпинний труд і важка праця, а ще більше смерть дорогої дружини Олександри в 1936 р. підкосили його здоров’я. Смерть закрила його повіки, але не вмер поет, його ніжне слово житиме в наших серцях. Вільне слово, а такою була вся його творчість, не може вмерти.
У найближчому числі нашої газети подамо ближчий розгляд його творчости.
