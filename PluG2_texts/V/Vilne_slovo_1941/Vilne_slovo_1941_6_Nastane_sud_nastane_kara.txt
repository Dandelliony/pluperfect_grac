Широка й прегарна українська земля! Краси й багатства — її не описати. Від вод голубого Сяну до шумливої Кубані, від непроглядних лісів Полісся до вічно неспокійного Чорного Моря — це Ти, моя Україно, це Ти, наша земле, пропоєна кров’ю і усіяна могилами й кістками твоїх дітей.
О, скільки тих страждань, скільки неповинних жертв! Скільки найвідважніших буйних голів склали твої сини, Україно, на шматовані груди Твої. Ти всіх їх приняла, оплакуючи їх долі. Здавалося, твоїм стражданням кінця не буде.
І так, віками поневолена, шматована, з скривавленим тілом і навхрест рознятими руками, з очима, залитими слізьми, і виснаженими вустами, з тяжким болем у серці і щирими молитвами до Бога Ти йшла. Йшла терновими шляхами, пригортаючи до лона материнською любов’ю своїх знедолених дітей. Не раз підростали вони і в відчайдушних змаганнях з ворогом захищали честь і давню славу Твою! Не раз опромінювала радість твоє чоло, коли в цих битвах здавалась так близька перемога.
Та потім... Смуток знов, і знов Ти йшла у світ, шукаючи правди. Не раз Ти тратила так багато, що серце, здавалось, не витримає і Бог не прийме стільки жертв. А Ти плакала чайкою над втраченими дітьми і чула пісню про свою долю:
Ой горе тій чайці, чаєчці-небозі,
Що вивела чаєняток при битій дорозі.
Забирали Твоїх чаєняток, а Ти...
А чаєчка б’ється, об дорогу б’ється,
До сирої землі припадає...
від горя, від жалю за дітьми.
Так оспівав Твою долю один з найкращих синів Твоїх — Мазепа.
Так йшли віки... багато Ти бачила знущань. Та останні перевершили всі міри і все те, що бачила доси. Ти пам’ятаєш розбої печенігів, навалу дикої орди татар, запінені і ненажерні роти польських псів-магнатів, шибениці й нагаї московських царів, але те, що зробив Твій останній кат — московський большевизм, перевершує все. Твоїм терпінням не видко було кінця. В розпуці Ти втрачала надію і, здавалось, кат торжествував.
Та то були хвилі, а глибоко-глибоко на дні серця, обкипілого кров’ю, Ти шептала спрагненими вустами:
Настане суд, настане кара,
Заговорить і Дніпро і гори,
І потече сторіками, кров у синє море
Дітей ваших.
І Ти діждалась цього. Твоїм стражданням прийшов кінець. Настав суд, настала кара!
