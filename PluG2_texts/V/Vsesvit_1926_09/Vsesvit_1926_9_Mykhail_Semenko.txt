ЛЕНІНГРАД
Сірою в димі громадою 
пляма перед моїм шляхом — 
ще раз стоїть Ленінград 
сліпучою в серці бляхою
ще раз твоїми вулицями 
пройде твій волоцюга син 
може в останнє поцілується 
хоч і не знає з ким. 
Дні твої ночами ранило 
і найближчий мені твій граніт – 
смерклими твоїми ранками 
попливе під мостами лід 
і пароплави з чужою мовою 
пройдуть в далеку путь 
як же мені головою садовою 
тебе — Ленінград — забуть? 
Ще раз твоїми бруками –
п'яний — я перейду 
в двійках твоїх і грюках зобачу тінь бліду –
тінь перебутих натовпів 
і мету віковічних бажань 
від запорізьких заступів 
до сьогоднішніх захололих ран 
знову зустрінеш сльотою 
й китицею згадних принад
ти живеш у мені скорботно — 
Ленінград!

Океан
Я не знав – що є 
Щось ще більше таємне як це співуче слово –
Океан.
Скільки людей-героїв 
В твої простори впивалося –
Скільки надій ламалося
Крізь туман.
Скільки народів твоїми водами –
Через піну невірних хвиль –
Змагалося з бурями й неполадками
Проклинало могутній
Штиль.
Скільки губів безгучно сціпилось 
В бажанні непевних ран
І проклинало – й благословляло
В шепоті:
Океан.
І я – закоханий – я – наче в мрію –
Прагну хвилинами найгостріших стум 
До тебе – в обрій – приходь – зогрію –
І душа повна невиразних
Дум.
Що це мені й сьогодні вдарило –
За колом полярним – барабан?
Серце в мені клично захмарило –
Океан-Океан!


