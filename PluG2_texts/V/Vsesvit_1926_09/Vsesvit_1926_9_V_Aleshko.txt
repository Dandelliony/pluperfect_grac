Комуна «Новий світ».
По дорозі в комуну. ... Дорога широка, рівна. Жваво біжить комунарський кінь, цокаючи копитами. 
Тане сніжок. Пахне весною...
- Якось краще, легше на душі робиться, коли тебе починає весна бадьорить!  — з захопленням говорить візник-комунар, кидаючи погляд на поле. — Не сидиться, знаєте! .. Щось тебе кличе, турбує... І турботи ці радісно відчувати, бо вони життьові, ділові! Тягне на простір до землі, до праці. Ось у чому радість!.. 
Трохи помовчав. Закурив цигарку, немов для того, щоб зібрати свої думки до купи і пустити їх по певному руслу.
Оповідання старого комунара. 
- Давно ви почали працювати в комуні? запитую.
- Та в той рік, як і комуна наша заклалась. Хазяйство у мене було таке, що в оберемок можна було забрати... Не хазяйнування, а одне нещастя! А тут бачу комуна. Гуртом живуть хлопці, гуртом горе борють! А чим же я гірший за них? міркую собі. Та потім, не довго думавши, барахло своє продав, уніс пай і гайда до комуни жити!..
А жінка ваша як: теж зразу згодилась? Та ні... Спочатку трохи костричилась, а потім уламав таки. Казала: та ми, баби, в отій комуні із-за одних горшків горло одна одній поперегризаємо!
- А тепер? А тепер, коли нагадаю їй про це, сміється: бить мене, каже, за ці вредні думки треба було!..
Дунув на цигарку весняний вітерок, вихватилися іскри. Комунар надержував ситого, прудкого коня. Так багато говорять, в'язалася далі нитка оповідання, по-первах не рішаються йти до комуни. Бояться чогось... Як це мовляв так: жити вмісті, не знаючи, де твоє, де чуже. «Твоє-моє», «гуртове-чортове», частенько доводилось чути раніше. А запитати: чого лякаються? Того, що нове діло, не втягнувся в нього. Користь від гуртового господарювання єсть? Так. Це кожному видно, з цим не сперечаються. А от біда: трудно дідівські звичаї кидати, трудно розлучатися з ними, ломку робить!.. А хто одважиться та на цей новий шлях стане, не жалкує потім!..
- А скажіть: у вас у комуні все ж таки єсть і такі, що кидають та починають заводити своє господарство? Чому нема єсть і такі! Та ми за ними й не жалкуємо, бо це в більшости не стійкий, не надежний, не хазяйственний народ! Покуштував комунарського хліба, побачив, що не в той плуг упрігся, лети далі, ми не задержуємо. А бувають і такі випадки: подасться оце з комуни, пополазить, попокрутиться, а потім знову до нас, ледве на вколюшки не становиться. Мовляв: простіть, добрі люди, согрішив перед вами, тепер по-вік у комуні буду жити!..
- І щож? Приймаємо і цих, «блудних синів». Воно хоч і мається приказка: «єсть каяття, та нема вороття», а в нас і «вороття» єсть, аби на ділі себе гарно показав!.. Да... колись і я так міркував. Думалося: самому краще господарювати. А прийде оце весна. Час гарячий, а тут того нема, там нехватка. Біжиш до сусіда струменту позичати та й схватиш шилом патоки, бо сусіда вже давно на полі працює, а твоя рілля сохне. Придбати струмент? Не так то легко самому, бо часто-густо й копійки зайвої в хазяйстві нема.. А тепер ось їздив сьогодні на базар по товар для комуни. Взяв три сотні карбованців і товару не видно: комуна хазяйство велике, сотня це для нас не гроші, тисяча не велика сума по наших коштах... Весна ось підійшла теж: нема чого клопотатися про плуги, борінки, про насіння, про коняку. Все єсть, все у свій час буде зроблене: і зорано, і засіяно, і заволочено... Де кіньми працюємо, де тракторами... 
Скільки у вас тракторів? 
Зараз три. Збираємося купити четвертий...
В комуні. 
Ми в центральному господарстві комуни «Новий Світ», що міститься на хуторі Лифиному, Ворожбянського району, на бувших землях хрущовських. 
Не даром комунари облюбували собі за центр це господарство. Тут добірні будівлі, родючий грунт, навколо ліс могутній, віковий, комуна в ньому, як у запашному віночку, чудовий сад, ставок, пасовисько з розкішною пашою для худоби... Єсть де розгулятися буйній силі комунарській!.. Єсть де прикласти свої сили, знання, молодечий запал, збільшуючи добробут комуни!
Все таке бадьоре, нове і по-новому треба господарювати. І дійсно: проживши тут кілька днів, переконуєшся, що без міцної, сильної машини, без тракторів  — тут не взгризеш! Не розгорнеш, не розриєш земляні груди так, щоб добратися до нутра, до найкращих урожаїв, до найбільшої користи. У просторому дворі комуни скрізь лад та порядок: хазяйське око за всим пильно стежить, всього доглядає, про все турбується, не допускаючи найдрібніших перебоїв в організмові комуни. 
В теплих сараях-хлівах, в чистоті, стоїть худоба добре нагодована, відпочиває. Немало з них такої, що на с.-г. виставках побувала і має не аби-які нагороди. Коні набіраються сили для весняних робіт; корови й тепер виконують свою звичайну «роботу»: постачають густе, наїдне молоко на всю комуну, свині в теплому барлозі, затушковані від холодних вітрів, нарощують сало, збільшують свою свинячу йоркширську сім'ю, птиця несе яйця. Словом, кожна тварина виконує свою ролю, що на неї природою покладено. Комунари тільки стежать за тим, щоб це «виконання» було «на совість». А коли ні, то й підштовхнуть: це тобі, мовляв, не денебудь у безверхому хліві, не псуй репутацію комуни! Кипить робота по майстернях: в кузні, в столярній, — діло повертає на весну, треба все полагодити, доглянути, щоб увесь струмент справний був, коли на поле рушати. 
Набираються на весну сил і комунари; вони взимку не обтяжені роботою: єсть вільний час для відпочинку, для освіти.  Набираються сили та знання»: комунари, щоб по-весні, як слід довбонути землю, як кажуть, на сто відсотків. Клуб  — то найжвавіша кузня взимку для хлібороба - комунара. Працюють тут гуртки: сільсько-господарський, військовий, літературний, жіночий, драматичний, науковий та инші. Жваво відбуваються засідання ради комуни: обмірковують господарські плани, лаштуються до весняних робіт, обмірковують, кого прийняти до комуни...
Душа комуни — Сильвестр Явдокимович Лисенко, один із основоположників комуни, енергійний, витриманий комунар. У квітні комуна святкує пятиріччя свого життя - пять років кріпить комуну сильвестр. Цінять, поважають і прислухаються до його голосу комунари: здорові хазяйственні здібності, набуті досвідом, уміння правдиво розвязувати складні питання комунарського життя роблять з нього видатного колективного робітника. Все життя його переповнено любов'ю до землі і до дітей, яких він також кріпко любить, як і землю. Енергійний робітник Пузанів, секретар комосередку. Сергій Панченко — цвіт селянський (тепер комунарський). Не даром його округова інспектура політосвіти живцем вирвала з комуни у відділ по роботі на селі!
Комунарка «Отаска». 
Явдоха Никифоровна Атасова (або, як її всі просто кличуть — «Отаска») — теж одна із фундаторів комуни. Не дивлячись на свої немолоді літа, вона ще досить міцна та бадьора і ретельно працює по господарству: порається біля птиці, поросят та худоби, а влітку й на поле навідується. За старанне, ділове відношення до господарства, невтомну, енергійну роботу, що служить добрим прикладом для інших. Отаска користується серед комунарів загальною повагою та пошаною, від всього колективу працюючого зустрічає теплу приязнь. 
Родом Отаска з с. Межирича, з бідної, незаможницької сім'ї; замолоду - батрачка, по буряках ходила, на панів робила. Дуже багато за цей час лиха зазнала і з тої пори в неї невгасимо, аж доки не настала Жовтнева революція, жевріла думка: треба спільними силами собі долю завойовувати, проти визискувачів селянських боротися. 
Ці мрії Отаски здійснилися. П'ять років Отаска в комуні живе. За цей час довелось і лиха зазнати. Наступав Деникін, треба було тимчасово покинути господарство, відступити. Комунари виїхали з військом, а Отаску з дітьми в комуні залишили. Така думка: одсидиться, не тронуть баби. Про випадок, як вона білих бандитів одурила, стара комунарка розказує так; 
Ото ж, як налетіла банда харцизяків-деникінців на Межирич. І-і-і, лишечко, що творилося!.. Допитують, нишпорять, заарештовують. Якийсь дурень і на мене вказав: отам, мовляв, живе комунарка Отаска. Вони прожогом до мене. Почали тарабанити в двері... Відчинила. Увірвалося в хату чоловік шість. Усі з рушницями. А в мене як раз у цей час хліб у печі сидів — випікався та «соло духа» (сік із цукрових буряків) варилась. От один із них харцизяка штиком у груди націлився та й допитує: — «Ти комуністка?» — «Ні, кажу, я не знаю, що це й за слово таке»... А він як зарепетує:  — «Брешеш, така сяка!.. Як ти не знаєш, коли ти в комуні живеш?..» А я, щоб їм очі одвести, дурненькою, бач, прикинулася. «А, це, кажу, комуна-халимуна, хай їй грець!.. Не рада, що й попала сюди.  — «Чого так?» «Та я тут вроді як за куховарку і ні в які їхні діла не вкасувалась. Все більше біля печі та біля свиней поралася. Вони мене для цього й затяглив цю комуну-халимуну, горіть їй!.. «А на зібраннях та на мітингах не була?» «Ні, кажу, хай їм біс, не кликали вони мене на зібрання, та й ніколи було за роботою. Рада, як би вирватися з цього пекла анахтемського, оце як би не ви, спасибі вам, і досі-б тут страждала»... Сяк-так одурила. Одвів харцизяка штик від мене. Ну, думаю, врятувалася. Один із них і каже: «Ну, давай їсти»!.. Витягла хліб із печі, нарізала гарячого... Пожерли вони, як свині, і спасибі не сказали — пішли. А на другий день все таки мене забрали: довелося в «холодній» три дні попаритися.
Комуна — зразкове господарство. 
Рік за роком кріпло та збільшувалося господарство комуни. Були правда, й тяжкі роки, особливо, голодний 1922 рік. Тоді комунари сиділи на одній картошці. Пережили... Пішли кращі врожаї, стала комуна обростати новими господарствами. Зараз комуна «Новий Світ»  — найміцніша, найсильніша в Сумській окрузі. Має центральне господарство на хуторі Лифино і три відділи: в Штепівському, Боромлянському та Тростянецькому районах. Землею та сільсько-господарським знаряддям забезпечена комуна цілком. Єсть три трактори: два «Фордзони» і один «Запорожець», збираються купити четвертий. Врожаї гарні, далеко вищі за селянські. Торік, напр., взяли: жита петкуського 118 пудів, пшениці 142 пуда, вівса 150 пуд, проса 102 пуди з десятини. 
Комуна серед околишнього селянства користується великим, цілком заслуженим авторитетом і це не тільки кузня — школа зразкового хліборобства, що навчає, як краще господарювати, — комуна і культурно-громадська організація; вона веде освітню роботу, допомагає селянам матеріально, коли кого спіткає лихо, допомагає гарним сортовим насінням, реманентом. Тому такий міцний звязок між комуною та селянами: нема того революційного свята, щоб не набилось сюди повно селян. Гуде тоді тут, мов у вулику, ллються жваві, цікаві балачки про життя-буття селянське, про добробут хлібороба, про нові шляхи в сільському господарстві,  — шляхи, що ними комуна «Новий Світ» уже йде п'ять років...
